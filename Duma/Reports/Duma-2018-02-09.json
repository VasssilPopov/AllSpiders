{"url": "http://www.duma.bg/node/160534", "text": "В Книгата с рекордите на Гинес е вписано най-бързото любовно съобщение, изпратено от телефон. 16-годишен жител на Сингапур умее да набира есемес от 160 знака само за 41 секунди. Младежът признал, че е успял да развие толкова голяма скорост, след като... се е влюбил! С помощта на мобилния си той помагал на гаджето да решава задачи и да няма страх от контролните в училище. \nЗнае се, че любовта не познава граници и за нея годините нямат никакво значение. Оказва се обаче, че същото важи и за ръста. Китайски пастир, чиято височина е 236 см, въпреки необичайните си размери все пак е успял да си намери жена. Дори се наложило да избира между 20 кандидатки, които се отзовали на обявата на отчаяния мъж. В крайна сметка Бао Сишун най-много харесал 28-годишната продавачка на облекла Ся Шуцзюан. С нейните 168 см тя едва стига до лакътя на съпруга си, но това не им пречи да се обичат и да живеят в мир и разбирателство. \nНа един от конкурсите за целувки в Тел Авив двойката Кармит Цубера и Дрор Орлаз се е докосвала с устни цели 30 часа и 45 минути. Това постижение също е регистрирано в Книгата на Гинес. Младоженци от Токио пък могат да се похвалят с аналогичен рекорд: тяхната целувка е продължила 2 минути и 18 секунди, но се е случила под вода. Алфред Уолфрам от Ню Брайтън в рамките на 8 часа е успял да нацелува 8001 жени. Тоест награбвал по 16 дами в минута. В случая любопитни са два момента от станалото: откъде е намерил толкова много представителки на нежния пол и каква е била мотивацията им, като се има предвид, че на всяка е отделял по-малко от 4 секунди? На част от въпроса все пак има отговор: оказва се, че в Минесота всяка година организират специален фестивал, посветен на възраждането на любовта. А женският отговор на рекорда принадлежи на Барбара Аугустин, която за 3 часа е целунала 76 мъже. \nНай-много двойки, докосвали се с устни на едно място по едно и също време, са регистрирани на 13 февруари 1999 г. в един от спортно-развлекателните центрове на провинция Онтарио (Канада), където се събират цели 1588 запалени целувачи. \nЗа най-можещия сред мъжете се смята един от кралете на Саудитска Арабия - Ибн-Сауд (1902-1969), който започнал да води полов живот на 11-годишна възраст. И чак до смъртта си имал интимни контакти средно с по 3 девойки дневно, като всеки път - с различна, което прави общо близо 20 000 жени. Но и този невероятен рекорд изглежда като детска игра, в сравнение с броя на партньорите на Юлия Старша (39-14 пр.н.е.) - единственото дете на император Октавиан Август и майката на Гай Юлий Цезар. За нея се твърди, че е преспала с 80 000 мъже. Заради участието й в многобройни оргии и разврат баща й я изпратил на заточение на о-в Пандатерия с площ 17,5 кв. км, където тя умира от глад и мизерия. \nСмята се, че на най-продължителен секс са се отдали филмовата звезда Мей Уест и любовникът й Теди. Постижението е регистрирано от д-р Вернън Колман. Не е изключено - рекордът е направен именно благодарение на неговите мъдри и навременни съвети.  \nСватбата между 11-месечно момче и момиче, което е половин година по-малко, смело може да бъде наречена най-куриозната на света. Нестандартният брак обаче е бил уреден от родителите на децата с благородна цел: по този начин семействата пожелали да сложат край на над 20-годишната вражда между фамилиите. \nВиртуална церемония пък си направили германски влюбени, които избрали да сключат брак в... такси. Благодарение на специални видеокамери и интернет връзка, двойката споделила празника си с многомилионната аудитория на глобалната мрежа. \nНай-възрастните младоженци са 96-годишният Реймънд Робсън и 90-годишната Фейн Уебър, които са се врекли във вярност един на друг в присъствието на 22 деца, родени в предишните им бракове. Булката се запознала с годеника си в един от английските домове за стари хора. Твърди, че се е влюбила в него заради доброто му сърце, тъй като в продължение на няколко месеца той й чел на глас книги, понеже нейното зрение не позволява да го прави самостоятелно. Но тази съпружеска двойка не е успяла да влезе в Книгата с рекордите на Гинес: няколко години по-рано ги изпреварили французи, чиято обща възраст е 190 години (когато сключили брак, мъжът бил на 96, а жената - на 94). \nНай-необичайната сватба със сигурност е била между руския космонавт Юрий Маленченко и Екатерина Дмитриева. Когато младоженците казали заветното \"да\", булката се намирала в Хюстън, а младоженецът - някъде в орбитата на Земята. \nНай-дълго продължил годежът на Октавио Гилен и Адриана Мартинес, които се подготвяли за венчавка цели 67 години. Все пак младоженците вдигнали сватба веднага, щом навършили 82! \nЕксцентрична холандка сключила брак, облечена в булчинска рокля, чийто шлейф бил дълъг 775 метра - световен рекорд в тази област. В китайския град Гуанджоу невестата била малко по-скромна и си позволила да остави подобна следа, но \"само\" с 200,8 метра. Обаче в края на церемонията тоалетът й бил продаден на благотворителен търг. \nА в Египет 2000 двойки, решили да сключат брак наведнъж, са вписани в Книгата на Гинес като най-масова сватба. \nНай-дългият брак държи рекорда с 81 години съпружески живот. Влюбените се вричат във вярност един на друг още през ХIX век и са заедно чак до смъртта на жената на Томас Морган - Елизабет, която умира на 105. Общата възраст на двойката тогава била 209 години. Мъжът така и не успял да се съвземе от непрежалимата загуба и съвсем скоро последвал любимата си в отвъдното. И двамата са погребани в Уелс. \nЕрусалимски съд пък разтрогвал брака на една и съща двойка цели 4 пъти в рамките на 19 години. За първи път съпрузите се развеждат след 6 лета съвместен живот, но скоро обстоятелствата ги принуждават отново да се оженят. Оттогава са редовни клиенти както на гражданското, така и на институцията, спазваща правото и закона. Някои експерти дори предположили, че комбинирането на сватбата и раздялата може да е свързано с някаква материална изгода за мъжа и жената. Но обстойни проверки показали, че разходите им по всички направени дотук процедури, са доста големи и не се компенсират нито със застраховки, нито с каквото и да било наследство. Някои дори предположили, че съпрузите, които непрекъснато се разделят и събират, искат просто да се прославят и да влязат в Книгата с рекордите на Гинес. Но след разговор със странната двойка се оказало, че нито един от тях няма и най-малка представа кой е Гинес и каква книга пише... \nНай-високият младоженец \nНай-дългата целувка \nНай-продължителен секс \nНай-необичайната церемония \nНай-големият булчински шлейф \nНай-здравият брак   \n", "date": "2018.02.09", "title": "Романтични (анти)рекорди, или по-бързо, по-високо, по-силно в любовта "}
{"url": "http://www.duma.bg/node/160535", "text": "70-годишният певец Елтън Джон, за когото се смята, че ще бъде гост и изпълнител на сватбата на принц Хари и Меган Маркъл на 19 май в замъка Уиндзор, е отменил два свои концерта в Лас Вегас, съвпадащи със събитието, предаде ДПА. \nВ официалния сайт за резервации шоутата на британската звезда в зала \"Колизуем\" на \"Сизърс палас\" на 18 и 19 май са пренасрочени за 6 и 16 май. \nЕлтън Джон пя на погребението на принцеса Даяна през 1997 г. Сега той е фаворит на букмейкърите за изпълнител на сватбата на по-малкия й син принц Хари и американската му избраница. \nПрез януари певецът Джон оповести, че след последното световно турне, което ще продължи три години и ще включва над 300 шоута, ще преустанови концертните си обиколки. Изпълнителят тогава сподели, че иска да прекарва повече време с брачния си партньор Дейвид Фърниш и двете им момчета.   \n", "date": "2018.02.09", "title": " Елтън Джон отменя концерти във Вегас"}
{"url": "http://www.duma.bg/node/160539", "text": "Любими изпълнители от 80-те и 90-те отново ще се съберат за голямо шоу в столичната зала \"Арена Армеец\". Събитието ще се състои на 10 ноември. \nКогато се говори за музиката от 90-те години, едно име стои винаги над всички останали - DJ BoBo. Роден като Рене Бауман, швейцарецът навлиза постепенно на музикалната сцена в края на 80-те години и началото на 90-те, като големия си удар прави през ноември 1992 г. със \"Somebody Dance with Me\". Следват няколко шеметни месеца, през които Бауман издава първите си два албума \"Dance with Me\" и \"There is a Party\", които стигат до номер 1 в Швейцария и Швеция и до номер 5 в Германия. Със следващите си няколко проекта DJ BoBo трайно се настанява в музикалните класации на почти всички европейски държави, а до момента е продал над 14 млн. копия от издадените 12 студийни албума и няколко компилации. \nГостуването на DJ BoBo ще бъде по повод 13-ия рожден ден на Радио Energy - радиостанция номер 1 за любимата музика от 90-те до днес, и второто издание на \"Hits Only\", което през 2017 г. доведе у нас Саманта Фокс, Сандра и Си Си Кеч. \nПоследния си албум Рене Бауман издава през 2016 г. и го кръщава \"Mystorial\". Така е озаглавено и шоуто, с което DJ BoBo ще зарадва феновете си на 10 ноември в \"Арена Армеец\". Грандиозното представление, което стои зад името \"Mystorial\", е създадено по случай 25-годишнината на сцена на DJ BoBo, а вестник \"Build\" го определя с една дума - \"феноменално\", и добавя: \"DJ BоBo се преоткрива с всеки нов проект.\" \nОсвен грандиозното шоу на артиста, публиката ще види на сцената и други популярни имена от 80-те и 90-те, които ще бъдат обявявани постепенно. \nСъбитието се организира от \"Keen Acts\" и Радио Energy, a билетите на цени от 45 до 70 лв. вече се продават в мрежата на Ивентим, касите на НДК и \"Български пощи\", както и онлайн.   \n", "date": "2018.02.09", "title": "Шоу събира звезди от 80-те и 90-те  Легендарният "}
{"url": "http://www.duma.bg/node/160537", "text": "На национално турне тръгват атрактивните изпълнителки от трио \"Карамел\" (\"Caramel\"). Грациите са подготвили специален подарък за феновете и на 10, 14, 16, 23 и 24 февруари ще гостуват в Кюстендил, Благоевград, Дупница, Велко Търново и Габрово. Компания на певиците ще прави новото попълнение от каталога на \"Диапазон рекърдс\" - Нанси. \nАтрактивните изпълнителки са готови и с нов проект - \"Една от три\", който вече се завъртя в ефира на Фен ТВ. \"Много сме щастливи, че броени дни преди нашето национално турне песента ни стана факт и ще може да я представим и на живо\", споделиха момичетата от трио \"Карамел\". \nПевиците на \"Ара мюзик\" и този път залагат на закачлив текст, както и на така нареченото лирикс видео, съчетано с анимации, графичен дизайн и техни любими снимки от различни професионални фотосесии. \"Обичаме да правим различни неща в нашия професионален път, затова и в клипа заложихме на нещо по-различно от класическите видеа\", споделят изпълнителките.   \n", "date": "2018.02.09", "title": "Трио \"Карамел\" тръгва на турне в пет града"}
{"url": "http://www.duma.bg/node/160536", "text": "За по-малко от 24 часа новата песен на Искрата влезе в топ 10 на най-гледаните клипове в YouTube. Хитовият български изпълнител и бийтмейкър Искрен Тончев представи авторското си парче \"#Помня\" и видеоклип към него. \nФеновете безпогрешно уловиха качествения звук, плътните бас-линии и смислените текстови послания в новата песен, в която Искрата е също и автор на бийта, музиката и аранжимента. \"#Помня\" е още един успешен проект за изпълнителя, който участва активно във всички етапи на създаването му. \nКлипът на композицията обръща ролите в познат сценарий за разочарованието и възмездието, погледнат през обектива на младия режисьор Емануил Алберт, който участва и в написването на текста на парчето. \n \"#Помня\" е четвъртата песен на Искрата, след като се присъедини към \"Монте мюзик\" преди малко повече от година. Искрен стартира своята съвместна работа с артистите на лейбъла с участието си в големия летен хит \"Танцувам само за теб\" в дует с Михаела Филева. След това изпълнителят представи песните \"Много добре\" и \"Непознато място\", с които доказа качествата си на изгряващ талант на съвременната поп сцена в България.   \n", "date": "2018.02.09", "title": " Видеото към новата песен на Искрата влезе в топ 10"}
{"url": "http://www.duma.bg/node/160538", "text": "Влади Ампов-Графа и бендът му ще излязат на сцената на \"Sofia Live Club\" утре, 10 февруари, за страхотен концерт пред феновете. Това ще бъде последният лайв на музиканта в столицата с цялата му група преди големия концерт в НДК на 27 ноември, с който ще приключи националното турне на звездата за 2018 г. \nНа сцената заедно с изпълнителя ще се качат музикантите Борислав Бояджиев - DJ Borche, Венцислав Трифонов, Мирослав Иванов, Красимир Тодоров, Александър Обретенов, Васил Крумов. \nГостите в \"Sofia Live Club\" ще имат възможността в събота вечер да бъдат сред първите фенове, закупили билет за концерта в НДК през ноември. На входа на клуба ще има специална каса на Eventim, от която най-верните почитатели ще могат да се подсигурят с място за дългоочакваното шоу. Всеки, който купи два билета за зала 1, ще получи на място личен подарък от Графа - фен-тениска, специална светеща гривна, както и снимка с изпълнителя. \nПреди дни от \"Монте мюзик\" обявиха датите за националното турне на Графа и неговата група. Това са градовете Пловдив - 31 май (Античен театър), и Летните театри в Бургас - 4 юни, и Варна - 5 юни, като големият финал ще е на 27 ноември в зала 1 на НДК. \nБилетите са вече в продажба в мрежата на Eventim.   \n", "date": "2018.02.09", "title": " Графа с последна изява преди големия лайв в НДК"}
{"url": "http://www.duma.bg/node/160567", "text": "Пчелари искат странджанският цветен прашец да стане защитено наименование за произход. Това каза \"Фокус\" Манол Тодоров, председател на пчеларско сдружение \"Странджански манов мед\". Според него продуктът е уникален защото се събира от пчелите от диворастящи дървесни видове и има много ясно очертани маркери - богатство от витамини, микроелементи, ензими, аминокиселини, растителни хормони. Пчелният прашец съдържа редица микроелементи и всички незаменими аминокиселини. Тодоров добави, че се очаква и решение на Европейската комисия за регистрация на странджанския манов мед като защитено наименование за произход. \"Това е първият продукт в страната, който ще вземе това лого, което е много важно, защото ще се продава с висока добавена стойност\", каза Тодоров. \nВ края февруари в Царево ще се проведе Международен симпозиум на мановия мед. Тодоров каза, че пчеларите ще подготвят и изпратят обобщена информация за проблемите им до европейските институции. Всички трябва да разберат, че екосистемните услуги трябва да се плащат, защото пчелите поддържат екологичното равновесие и биоразнообразие, каза Тодоров. По думите му не може да се каже какво количество мед ще се произведе през 2018 година, но отбеляза, че няма висока смъртност на пчелните семейства.     \n", "date": "2018.02.09", "title": "Пчелари искат странджанският цветен прашец да стане защитено наименование"}
{"url": "http://www.duma.bg/node/160568", "text": "В края на 2017 г. приключи първата година от прилагане на Националната програма по пчеларство за тригодишния период 2017-2019 г. Това е четвъртата тригодишна Национална програма по пчеларство, с годишен бюджет в размер на 4 758 663 лв., съобщиха от Министерството на земеделието, храните и горите (МЗХГ). В мярка А - \"Техническа помощ за пчелари и сдружения на пчелари\", за първи път се финансира частично закупуване на техническо оборудване при първичния добив и обработка на пчелния мед. За първи път стартира и мярката, свързана с практикуване на подвижно пчеларство. Пчеларите могат да закупуват нов прикачен инвентар за подвижно пчеларство като ремарке или платформа. \nПрез 2017 г. по НПП са били подадени най-голям брой заявления за подпомагане за всички години на прилагането й, което показва нарастващ интерес на пчеларите към заложените мерки и дейности за подпомагане. \nПо подадените заявления са сключени 1882 договора за финансиране, като по 86% от тях - 1627 броя от сключените договори, инвестициите са изпълнени и са подадени заявления за плащане. \nСлед извършване на всички проверки, предвидени в процедурата по прилагане на програмата, са изплатени субсидии в размер на 3 253 260 лева, като 50% от сумата е от националния бюджет и 50% - от Европейския фонд за гарантиране на земеделието. \nПрез миналата година по мярка А - \"Техническа помощ за пчелари и сдружения на пчелари\", са изплатени 340 550 лв. По мярка Б - \"Борба срещу вароатозата\", са изплатени 709 836 лв. По Мярка В - \"Рационализация на подвижното пчеларство\", са усвоени 48% от заложените средства, допълват още от МЗХГ. \nНай-висок процент на изплатена финансова помощ за извършени инвестиции се наблюдава в област Плевен - 10%, Варна - 7%, Добрич, Велико Търново, Сливен - по 6%, и Разград, Силистра, Русе и Бургас - по 5%.     \n", "date": "2018.02.09", "title": " 70 % усвояемост е имало през 2017 г. по Националната програма по пчеларство"}
{"url": "http://www.duma.bg/node/160570", "text": "Автомобили, авточасти и електроника са най-търсените стоки за цялата страна в онлайн платформата за продажби и обяви в България OLX, съобщиха от компанията. За миналата година в сайта отчитат ръст от 25,5% на потребителите, като регистрираните нови за 2017 г. са над 300 000. Сред най-популярните стоки са още уреди за навигация и автоаксесоари, както и компютърни части, спортни стоки, гуми и джанти. Най-предлаганите стоки са в категориите \"мода\", стоки \"за бебето и детето\", и \"електроника\". \nПри обявите за автомобили и авточасти се наблюдава повишено търсене и предлагане в Перник и София с близо 40% повече спрямо 2016 г., като масовият потребител търси изгодни сделки за автомобили втора ръка. Тази тенденция е особено засилена и при авточастите. Смартфоните традиционно са най-търсеният и предлаган артикул в категория \"електроника\". Данните на OLX за изминалата година отчитат повишено търсене на имоти по Черноморието, като потребителите търсят имоти с цел инвестиция и бизнес. Раздвижването на пазара на труда е довело до публикуването на повече обяви в София-град, но сезонните работни места по Черноморието отново са сред най-публикуваните обяви за работа. В категория \"екскурзии и почивки\" се запазва тенденцията от 2016 г. за търсене на къщи за гости като предпочитан тип туризъм.     \n", "date": "2018.02.09", "title": "  В OLX най-търсени са автомобили, авточасти и електроника"}
{"url": "http://www.duma.bg/node/160569", "text": "Делът на автомобилния сектор в брутната добавена стойност е 3,6% и е нараснал 4 пъти през последните 10 години. Фирмите в брашна са над 140 и създават заетост на над 37 хил. души. Това заяви министърът на икономиката Емил Караниколов на конференция на тема \"Проучването на автомобилната индустрия 2017 г.\", организирана от Аутомотив Клъстер България, съобщиха от Министерството на икономиката. \nПо думите на Караниколов износът в бранша също се увеличава, като рекорден ръст от 60% е отчетен през 2010 г., а данните за 2014 г. и 2015 г. показват, че тенденцията за нарастване се запазва, съответно със 17% и 16%. \nМинистър Караниколов подчерта, че от голямо значение за ефективната работа на автомобилния сектор е кадровото му осигуряване. В тази връзка в страната функционират 17 висши училища, 103 професионални гимназии, 1 частен колеж и 5 средни общообразователни училища с професионални паралелки. Той поясни още, че за периода 2005 - януари 2018 г. по Закона за насърчаване на инвестициите (ЗНИ) са издадени 20 сертификата в автомобилната промишленост, като общият размер на инвестициите по проектите е 797.543 млн. лв., генерираната заетост - 12 664 нови работни места. \nПо време на дискусията стана ясно, че през тази година делегация с участието на президента Росен Плевнелиев и министър Караниколов ще започне обиколка в различни европейски и извъневропейски пазари в търсенето на световен автомобилен производител, който да изнесе цялостното си производство в България. \"Ще почукаме на вратите на всички големи автомобилни производители, ще преговаряме, ще се борим, както другите го направиха\", каза Плевнелиев, който е член на УС на Аутомотив Клъстер България.   \n", "date": "2018.02.09", "title": "Автомобилният сектор у нас нараснал 4 пъти за 10 години"}
{"url": "http://www.duma.bg/node/160571", "text": "Бум на българските търговци в световната онлайн търговска платформа eBay е регистриран през миналата година, а очакванията за тази са броят на българите, които предлагат стоките си в сайта да расте. Това сочи проучване на eBay. Най-успешните 10 дебютанти от България през 2017 г. са реализирали оборот от над 3 млн. лв. за миналата година, което прави средно 300 000 лв. само за първите 12 месеца активност на онлайн платформата. Някои от тях имат оборот от над 1 млн. лева. По данни на eBay най-популярните категории новорегистрирани бизнеси от България са в областта на електрониката, стоки за дома и градината, авточасти и аксесоари, мода и стоки с колекционерска стойност. Новите продавачи са добавили към вече наличното разнообразие от продукти над 92 000 артикула. Най-популярните продукти предлагани от България са дрехи - над 60 000 артикула, автомобилни гуми - над 24 000 продукта, и картини - 2500 произведения, допълват от онлайн сайта за продажби. \nЯнуари и февруари са месеците с най-много новорегистрирани бизнеси от България, съобщават от платформата. Българските търговци реализират стоките си на международните пазари, като повечето от тях продават на презокеанските пазари.  \nПрез миналата година най-успешните нови търговци на платформата са осъществили продажби в 59 чужди държави. Интересен факт - пиковият час за нови регистрации е между 15 и 20 часа местно време, но само 5% от новите регистрации са направени през мобилно устройство. \nПо думите на Иля Кретов, генерален директор на eBay, отговарящ за новите европейски пазари, платформата дава незабавен достъп до 168 милиона потребители по целия свят.  \nС помощта на нов инструмент ebaymag.com търговците могат да публикуват своите оферти не само на страницата eВay, но и на регионалните сайтове за Великобритания, Германия, Австралия, Канада, Италия, Испания и Франция, като цените се превалутират автоматично, сменя се и езикът на описанието на стоката.     \n", "date": "2018.02.09", "title": " Бум на български търговци в eBay  "}
{"url": "http://www.duma.bg/node/160573", "text": "Мария Филипова е новият председател на Държавната комисия по хазарта. Филипова е назначена вчера със заповед на министъра на финансите Владислав Горанов, съобщиха от Министерството на финансите. \nТя притежава образователно-квалификационна степен „магистър“ по „право“, била е юрист в Агенцията за приватизация и следприватизационен контрол, в Министерството на правосъдието и в Министерството на финансите. Филипова е назначена на мястото на Огнемир Митев, който е освободен от поста по взаимно съгласие.     \n", "date": "2018.02.09", "title": " Мария Филипова е новият председател на Държавната комисия по хазарта"}
{"url": "http://www.duma.bg/node/160572", "text": "През януари 2018 г. 10 застрахователни дружества от държави членки на ЕС са нотифицирали Комисията за финансов надзор (КФН) за намерението си да извършват застрахователна дейност на територията на България, а две са преустановили извършването на дейност, съобщи българският регулатор. \nКъм 31 януари 2018 г. застрахователите от държави членки, нотифицирали КФН, че желаят да извършват застрахователна дейност у нас, са 603. \nВ първия месец от годината  13 нови застрахователни посредници от държави членки са уведомили КФН, че желаят да извършват дейност в България, а 3 са преустановили извършването на дейност. Общият им брой към 31 януари е 2333. \nПрез миналия месец няма застрахователни дружества със седалище у нас, заявили намерение да извършват застрахователна дейност на територията на други държави членки на ЕС. Общият брой към края на януари е 15 дружества. \nНяма и нови български застрахователни посредници, поискали да извършват дейност на територията на други държави членки на ЕС. Към този момент техният брой е 45.   \n", "date": "2018.02.09", "title": "Нови 10, застраховали от ЕС, са поискали да работят у нас през януари"}
{"url": "http://www.duma.bg/node/160574", "text": "Парламентът прие на второ четене промените в Закона за фуражите, стана ясно вчера. Съгласно промените за обектите, в които се извършва детоксикация на фуражи по отношение на нежелани вещества, ще се изисква одобрение от Българската агенция по безопасност на храните (БАБХ). Към заявлението за одобрение ще се прилага декларация за използвания метод за детоксикация и научна оценка на метода от Европейския орган за безопасност на храните. \nПромените въвеждат забрана за храненето на преживни животни с преработени животински протеини и със странични животински продукти. Заявления за получаване на разрешение за пускане на пазара на генетично модифициран фураж или на генетично модифицирани организми като фураж ще може да се подава освен в Министерството на земеделието, храните и горите и до национален компетентен орган на друга държава членка. Първично произведени фуражни суровини ще следва да се придружават от декларация за произход и съответствие при пускане на пазара, като операторите трябва да имат сключен договор с отговорното за обекта лице. \nВъвежда се задължително обучение по въпросите на хигиената и безопасността на фуражите за наетия от операторите във фуражния сектор персонал. Обучението следва да бъде поне веднъж на три години. При установени несъответствия с максимално допустимите граници за остатъчни вещества от пестициди във фуражите е предвидено да бъдат извършвани проверки, А инспекторите и официалните ветеринарни лекари от БАБХ ще могат да издават актове за забрана при осъществяване на своите правомощия.   \n", "date": "2018.02.09", "title": " БАБХ ще одобрява обектите за пречистване на фуражи от нежелани вещества"}
{"url": "http://www.duma.bg/node/160575", "text": "4,1 на сто е намалението на строителното производство у нас през декември 2017 г. на годишна база. Това сочат предварителните данни на Националния статистически институт (НСИ). \nКалендарно изгладените данни показват намаление от 3% на строителната продукция през декември 2017 г. в сравнение с месец по-рано. През декември 2017 г. индексът на произведената строителна продукция, изчислен от сезонно изгладени данни, е под равнището от предходния месец, като намалението на продукцията от гражданското/инженерното строителство е с 3,8%, а от сградното строителство - с 2,3%. На годишна база понижението на строителната продукция през декември 2017 г., изчислено от календарно изгладени данни, се определя от отрицателния темп при гражданското/инженерното строителство, където спадът е с 8,9%, докато при сградното строителство не се наблюдава промяна.   \n", "date": "2018.02.09", "title": "НСИ: През декември 2017 г. строителната продукция намалява"}
{"url": "http://www.duma.bg/node/160576", "text": "Парламентът прие на второ четене вчера част от предложените от ДПС промени в Закона за банковата несъстоятелност, свързани с казуса Корпоративна търговска банка. Останалите текстове се очакват да бъдат гласувани в днешния пленарен ден. С приетите днес текстове се въвежда ограничение на правомощията на синдика. \nВременният синдик и синдикът нямат право до датата на откриване на процедурата по осребряване имуществото на банката да заличават учредени от длъжници обезпечения. Изключение се прави само за случаите, при които вземането на банката е погасено изцяло чрез парично плащане. \nДепутатите гласуваха нов текст по отношение на недействителност на сделки, извършени от трети лица. Според новите разпоредби недействителна по отношение на банката и на кредиторите на несъстоятелността е всяка сделка, при която вземане от банката е прехвърлено на трето лице, независимо от броя на прехвърлянията, ако в резултат на нея в патримониума на лицето, разпоредило се с вземането, не е постъпило в разумен срок имущество. Това имущество може да бъде парични средства или актив, различен от вземане за цена по сделка, съразмерно на прехвърленото вземане. \nВ случай, че сделката бъде обявена от съда за недействителна, третото лице губи качеството си на кредитор спрямо други лица, ако вземането му се основава на придобити в резултат на тази сделка права. В закона се посочва, че по искане на банката или на кредиторите по несъстоятелността се спират всички висящи съдебни, съдебно-изпълнителни производства и/или производства по несъстоятелност, с предмет вземането на третото лице, до влизане в сила на съдебното решение. \nСиндикът, временният синдик или Фондът за гарантиране влоговете в банките могат да предявяват искове пред съда по несъстоятелността за обявяване на недействителността на сделка или на поредица от сделки в петгодишен срок от откриването на производството по несъстоятелност за банката.   \n", "date": "2018.02.09", "title": "Депутатите приеха окончателно ограничения на правомощията на синдика на КТБ"}
{"url": "http://www.duma.bg/node/160540", "text": "\"Точка БГ\" ще отпразнува седмия си рожден ден с концерт на 15 март в \"София лайв клуб\". На 24 март групата ще изнесе концерт в Лондон. Четири гласа и три китари. Българско поетично слово, облечено в една музика, която докосва и остава. \"Точка БГ\" ще гостува на българите в Лондон с вълшебни гласове, звънливи китари и вино, в навечерието на празника Благовещение. \"Точка БГ\" е акустичен проект за нови градски песни, основен от Тодор Янкулов, Зорница Попова, Красимир Първанов и Пламен Сивов. Групата има издадени 4 албума, като в момента подготвя нов. С много концерти в България и чужбина, групата популяризира жанра \"изпята поезия\" - съчетание на текстове на съвременни български поети с естествения звук на акустичните китари. \n    \n", "date": "2018.02.09", "title": " \"Точка БГ\" празнува седми рожден ден през март"}
{"url": "http://www.duma.bg/node/160542", "text": "Регионалната библиотека \"Дора Габе\" в Добрич отчита по-голям интерес от страна на посетители за януари 2018 г. в сравнение със същия период на м.г. Новорегистрираните ползватели на библиотечни услуги са 1080 - със 114 повече; заетите библиотечни документи - 4739, увеличени са със 792, а извършените справочно-библиографски и информационни услуги са 1414, със 638 повече. Увеличен е и броят на проведените културно-образователни прояви. Добрите показатели до голяма степен се дължат на въведената през 2017 г. автоматизирана библиотечна система за обслужване е-Lib - Prima, с помощта на която библиотечно-библиографското и информационното обслужване е много по-бързо и качествено. Малките читатели могат да се забавляват в читалнята на сектор \"Работа с деца\" с нови заглавия като списанията \"Замръзналото кралство\" и \"Soy Luna\". За възрастните сектор \"Обща читалня\" през 2018 г. предлага и сп. \"Осем\" - българско научнопопулярно издание, което продължава духа и традициите на любимото на поколения българи сп. \"Космос\", излизало от 1962 г. до 90-те години на ХХ в., а за любителите на новостите в облеклото - сп. \"Burda\" и \"Verena\" на немски език. \n    \n", "date": "2018.02.09", "title": "Увеличава се броят на посетителите и проявите в Добричката библиотека"}
{"url": "http://www.duma.bg/node/160543", "text": "Работите на Таня Джокич показват една ободряваща постмодернистка еклектика. Това е само на пръв поглед, когато сме приятно изненадани от витражния начин, по който художничката комбинира цветовете и формите и \"цитира\" архетипи в своите композиции. След това идва мисълта за силата на въображението да даде визуален образ на скритите импулси на сътворяващите субстанции в човека и света въобще. Кое у нас носи енергията за сътворяване и кои са пътищата? \nТаня Джокич се опитва да \"улови\" тези артерии на креативността, които преминават през човешките отношения, през идиосинкразията на чувствата и надграждат видимия свят с визии за скритото, което може да се проникне само чрез синестезия. Тази многоизмерност на възприятието може да обясни употребата на формите и интензивните цветове в работите на артистката. Виждаме как във формата се вписва фигура, която трябва да се мисли през това, в което е вписана. Композицията се оказва аранжимент от смисли и йерархия на форми. \nНачинът на изобразяване показва интересна амбивалентност между наивистично и природно, синестезно възприятие за света и интелектуални натрупвания. Светът е споделим през сетивата, но той трябва да бъде и мислен през различните архетипи от древността до съвременността. Най-високо в йерархията на архетипите е окото. След него, като редупликации, са слънцето, яйцето. Допълват се от водите, рибите, косите на жени. Характерни са стилизациите и декоративността. Мистичният и многоцветен дух на Изтока се среща с  балканския темперамент на артистката.  \nЖивописните работи на Таня Джокич са подредени в галерия \"Гешов\" на ул. \"Сердика\" 4 в София до 8 март.   \n", "date": "2018.02.09", "title": " Среща на мистичния дух на Изтока с балканския темперамент"}
{"url": "http://www.duma.bg/node/160541", "text": "\"Любовен речник\" от Иван Христов представят премиерно издателство \"Versus\" и Столичната библиотека на 12 февруари от 18.30 ч. в литературния клуб на пл. \"Славейков\" 4. За книгата ще говорят Светлана Стойчева - литературовед, преподавателка в НАТФИЗ \"Кръстьо Сарафов\", Елка Димитрова - литературовед, Институт за литература към БАН, със специалното участие на Петър Чухов (китара) и Александър Байтошев (илюстратор на книгата). Модератор е Мария Калинова (изд. \"Versus\"). Иван Христов е роден през 1978 г. Автор е на стихосбирките \"Сбогом, деветнайсти век\" (носител на наградата за най-добър поетичен дебют от Националния конкурс \"Южна пролет 2002\") и \"Бдин\" (носител на националната литературна награда \"Светлоструй\", 2006 г., през 2015 г. \"Бдин\" излиза на турски език), както и на академичната монография \"Кръгът \"Стрелец\" и идеята за родното\" (2009). Участвал е в международни литературни фестивали, а поезията му е превеждана и публикувана на повече от десет езика. От 2010 г. е член на организационния комитет на международния фестивал \"София: Поетики\". През 2013 г. излиза неговата трета поетична книга - \"Американски поеми\". През 2016 г. в Румъния е публикувана двуезичната книга \"Бдин, следван от Американски поеми\", на български и на румънски. В момента работи в Института за литература при БАН.   \n", "date": "2018.02.09", "title": "Книжовна вечер в Столичната библиотека"}
{"url": "http://www.duma.bg/node/160577", "text": "Производството на цигари и тютюневи изделия в България се срина с 35,8 на сто през последния месец на миналата година в сравнение със същия месец на предходната година. Това съобщи вчера Националния статистически институт (НСИ). Спадът на производството на цигари през декември 2017 г. спрямо ноември същата година е в размер на 10,9 на сто. Междувременно Агенция \"Митници\" посочва в изготвен анализ, че през месеците февруари, март и април 2017 г. се регистрира непрекъснато изоставане на приходите от акциз за тютюн и тютюневи изделия спрямо събраните през съответните месеци на 2016 година. \nПрез 2017 г. \"Булгартабак\" продаде своите марки цигари на концерна \"Бритиш Американ Табако\" (БАТ) за над 100 млн. евро. Сключеният договор предвиждаше производството им да продължи между 12 и 24 месеца в благоевградската цигарена фабрика. Плановете са след това производството да се премести в някоя от многото мощности на БАТ в региона. Международният концерн разполага с фабрики в Полша, Румъния, Хърватия, Сърбия и Унгария. \nВ края на миналата година обаче стана ясно, че са започнали масови съкращения във фабриката на \"Булгартабак\" в Благоевград, като заявления за напускане бяха приканени да подадат над 100 души от общо 550. Тогава представител на КНСБ заговори за евентуално постепенно закриване на благоевградската фабрика. \nДанните от НСИ сочат още, че освен спад на производството на цигари, през декември миналата година има и понижение в производството на метални изделия като на годишна база то минус 12,7 на сто. През декември 2017 г. се наблюдава спад от 5,1% и на производството и разпределение на електрическа енергия и газ. Най-голямо намаление в промишлеността през декември спрямо предходния месец има при производството на превозни средства, без автомобили, където то е 20,5 на сто, съобщават още от НСИ. В производството на хартия и картонени изделия на годишна база през декември миналата година спадът е 8,6%, а спрямо предходния месец намалението на производството е от 6,6 на то. \nОбщо индустрията у нас бележи ръст от 2% през миналата година. Най-добре се представя преработващата промишленост с ръст от 5,2 на сто, където най-силните сектори за 2017 г. са производството на основни метали, фармацията, химическата промишленост. Добивната промишленост регистрира спад от 5,2%, предимно в сектор въглища. Енергетиката също бележи намаление с 5,1%. През 2017 г. се регистрира значително оживление и по отношение на търговията. Тя нараства с 4,9 на сто на годишна база.   \n", "date": "2018.02.09", "title": "Производството на цигари у нас се срина с 35,8% "}
{"url": "http://www.duma.bg/node/160544", "text": "Едно представление от \"епицентъра на Любовта\", защото Любовта Е, а всичко друго е суета, ще представи премиерно на 10 и 13 февруари от 19 ч. на камерната сцена на Народния театър \"Иван Вазов\" Петринел Гочев. Режисьорът на хитовия спектакъл \"Майстори\" този път кани зрителя на \"Тигърът\" - театрална игра, в която главен герой е Животът, който е и ох, и ах, и дава \"остроумни отговори на абсолютно идиотски въпроси\", разгръща се и се движи, горещи се и тлее, сияе меланхолично и страда простодушно върху най-уязвимата сцена: човешката душа, наранена от любов и гладна за любов. \nАко това начало ви е заинтригувало - продължете нататък, защото \"Тигърът\" ще ви отведе в авантюристичните територии на театралния пъзел, подредeн от напаснати парченца текст, сюжетни ходове, игри на преобразявания, клоунада и пластични вариации, пояснява Катя Попчева, ръководител маркетинг и комуникации на НТ. И всичко това - в компанията на девет прекрасни актьори, които ще сменят по няколко роли, ще прекосят пространствата на психиатрична клиника, магазин за кафе, улица, дом, полицейско управление, ще присъстват там с телата, лицата и гримасите си, с танца, историите, песните и смеха през сълзи. \nТе са Стоян Пепеланов, който е д-р Пингицър, Христо Терзиев, който е и Патрос от Елада, Мистър Лути, бабата арменка, инспектор Хузинга и други, Павел Иванов, който е Началник на полицията, Рингърт, д-р Скатър и други, Пламен Димов, който е Томас Вакранян, Ева Тепавичарова, която е Кити Дювал, мисис Лути и Валора, Гергана Змийчарова, която е Лора Лути и Ото Сейфанг, и около тях - Тайфата на Пингицър, в която се подвизават Славена Зайкова, Ахмед Юмер и Александър Евгениев. \n\"Любовта е болка, любовта е експлозия, любовта е нега и милосърдие, и липса на мечти, защото е самата въплътена Мечта! Мнозина са се върнали оттам и са споделили копнежа си. А мнозина са изпратили послание от самия епицентър на Любовта, защото Любовта не е безсловесна като онова другото, наречено смърт. Любовта може и да е мълчалива, но може и да е обилна в словото си, пълна със стонове, в сърцето и китките -  пулсации, и то какви! Всички знаем. Защото едно искам да кажа на децата си, а и на този, който би се подслонил в това представление - Любовта Е! Всичко друго е суета\", споделя Петринел Гочев, който е автор, режисьор и сценограф на пиесата. Художничка на костюмите е Констанца Гецова, музика Ян Руменин, драматург на представлението е Мирела Иванова. \nЕва Тепавичарова е Кити Дювал, мисис Лути и Валора   \n", "date": "2018.02.09", "title": " \"Тигърът\" на любовта се качва на сцената  "}
{"url": "http://www.duma.bg/node/160565", "text": "Броят на членовете на Европейския парламент ще намалее от 751 на 705, когато и ако Обединеното кралство напусне Европейския съюз, освобождавайки място за възможни нови държави в ЕС. Това решиха евродепутатите по време на пленарно заседание вчера. \nОсвен намаляването на числеността на Парламента предложеното ново разпределение на местата, одобрено от евродепутатите в сряда, ще остави 46 от 73-те освободени от Обединеното кралство места в резерв след \"Брекзит\". \nЕдна част от тези 46 места в резерв или всички те може да бъдат разпределяни между нови държави, присъединяващи се към ЕС, или да бъдат запазени свободни, за да остане институцията по-малка. \nОстаналите 27 места от Обединеното кралство ще бъдат разпределени между 14 държави членки, които в момента са по-слабо представени, за да бъде преодолян проблемът с непропорционалното представителство в Европарламента. За България промяна в броя на евродепутатите не се предвижда. \nБългарският евродепутат Момчил Неков коментира: „Аз не подкрепих предложението относно бъдещия състав на Европейския парламент, защото смятам, че първо трябва да бъде преразгледан принципът за разпределение на мандатите. България остава и една от ощетените страни, тъй като оставаме само със 17 представители, вместо например 18, докато при съседна Румъния и за Полша се гласува ръст. Водещ трябва да бъде броят граждани на дадена държава в целия ЕС, а не населението й. Населението у нас се свива, но броят на всички български граждани, имащи право на глас за представители в Европейския парламент, остава сравнително постоянен, защото голяма част от напусналите страната живеят в ЕС. Това не е случаят само у нас и трябва да бъде взет предвид при каквото и да е преразпределение на местата за единствените директно избрани представители на българските граждани на ниво Европейски съюз“.   \n", "date": "2018.02.09", "title": "Европарламентът с по-малко места след \"Брекзит\""}
{"url": "http://www.duma.bg/node/160559", "text": "Ерозирането на споразуменията за контрол над оръжията, дислоцирането на допълнителни оръжия и напрежението около военните учения увеличават риска от непреднамерен въоръжен сблъсък между Европа и Русия. Това се предупреждава в годишния Мюнхенски доклад за сигурността, озаглавен \"До ръба - и обратно\", цитиран от Ройтерс. \nВ доклада се отчита растящият натиск върху договорите за ядрено разоръжаване като Договора за ликвидиране на ракетите със среден обсег и продължаващите проблеми в областта на сигурността в Източна и Централна Европа. \nНАТО уверява, че няма нова въоръжена надпревара с Русия, но настоящата ситуация може да \"доведе до допълнително влошаване на сигурността в Европа\", се подчертава в доклад, който официално ще бъде публикуван точно след седмица, когато ще се проведе и Мюнхенската конференция за сигурност. \nВ доклада се предупреждава, че погрешни действия и недоразумения могат да доведат до непреднамерен военен сблъсък. \nСпоред авторите на изследването конфликтът в Украйна също представлява голяма пречка за деескалиране на напрежението между Русия и Запада, подчертавайки, че решение на САЩ да доставят оръжие на Украйна вероятно ще затвърди настоящата безизходица. \nВ доклада пише още, че държавите в Източна Европа се намират в \"спорна среда със сигурността\", приклещени между ЕС и НАТО, от една страна, и Русия, от друга, което се случва в момент, когато Източното партньорство на ЕС е \"изгубило импулс\" и има малък шанс други страни членки да се присъединят към НАТО в близко бъдеще. \nОколо 500 висши правителствени служители и военни лидери от Европа, Африка, САЩ, Русия и Персийския залив ще обсъдят предизвикателствата пред сигурността на ежегодното събитие в Мюнхен, което ще се проведе от 16 до 18 февруари.     \n", "date": "2018.02.09", "title": "Доклад: Расте рискът от война между Европа и Русия"}
{"url": "http://www.duma.bg/node/160560", "text": "Южнокорейският президент Мун Дже Ин ще се срещне с председателя на президиума на парламента на Северна Корея и сестрата на върховния лидер Ким Чен Ун в събота, като част от плана за сближаването на двете държави около зимните олимпийски игри в ПьонгЧанг. \nМун ще обядва с официалната делегация, която е изпратена от Пхенян на игрите. Тя е водена от церемониалния държавен глава на КНДР Ким Йонг Нам, който е най-високопоставеният представител на Севера, посещавал някога Южна Корея. В делегацията влиза и по-малката сестра на Ким Чен Ун - Ким Йо Джон, която става все по-влиятелна в комунистическата държава.  \nСеверна Корея обаче няма никакво намерение да провежда срещи с американски ръководители по време на олимпиадата. Това съобщи официалната севернокорейска информационна агенция КЦТА. \n\"Ние ясно го декларираме. Нямаме ни най-малко намерение да се срещаме с американски ръководители по време на нашето посещение в Юга\", каза високопоставен служител в севернокорейското министерство на външните работи, цитиран от КЦТА. \nВицепрезидентът на САЩ Майк Пенс пристигна от Япония в Южна Корея вчера и бе приет от президента на страната Мун Дже Ин в неговата резиденция в Сеул - Синята къща. \nВ кратко изявление пред репортери Пенс се въздържа от критики срещу по-помирителния подход на Мун към Пхенян. Той поздрави Южна Корея за домакинството на игрите и обеща и занапред подкрепата на САЩ пред лицето на ядрената заплаха от Севера. \nМеждувременно КНДР проведе военен парад, съобщиха южнокорейски правителствени източници, като се позоваха на информация на въоръжените сили на САЩ, предаде японският телевизионен канал Ен Ейч Кей. Това е първи парад в столицата на комунистическата държава от април м.г. и е посветен на 70-години от създаването на корейската народна армия. Той се проведе ден преди откриването на зимната олимпиада в Южна Корея. Севернокорейските медии не предаваха парада на живо и не са съобщили нищо за събитието, отбелязва Ен Ейч Кей. Все пак южнокорейските телевизии излъчиха кадри от парада. \n    \n", "date": "2018.02.09", "title": " Северна Корея ще се срещне с Южна, но не и с Пенс"}
{"url": "http://www.duma.bg/node/160562", "text": "Най-малко 20 проправителствени сирийски военни загинаха при ответен удар на международната коалиция в източната провинция Дейр ез-Зор, съобщиха медиите. Според някои източници става дума за десетки, дори за 100 загинали. Американската и руската страна са контактували, за да избегнат инциденти помежду си в хода на бойните действия. \nСпоред версията на водената от САЩ коалиция за борба с терористичната групировка \"Ислямска държава\" проправителствени въоръжени формирования са нападнали сутринта в четвъртък щаб на Сирийските демократични сили (СДС), в който са се намирали американски съветници. Тези сили имат подкрепата на САЩ и коалицията. \n\"Сирийските проправителствени сили извършиха непровокирано нападение срещу щаба на СДС на 7 февруари. Военнослужещи от коалицията са се намирали там в качеството на съветници, помощници и съпровождащи силите заедно с партньорите от СДС по време на нападението, случило се на 8 километра източно от съгласуваната линия за предотвратяване на конфликтите по река Ефрат\", се казва в съобщение от командването на коалицията. Си Ен Ен съобщи, че никой от американците не е пострадал. \n\"Коалицията нанесе удари по атакуващите сили, с цел да отрази тяхната агресия по отношение на нашите партньори\", се добавя  в съобщението. При ответния удар срещу сирийските военни са убити най-малко 20 войници на сирийския режим и негови съюзници, твърди Сирийската обсерватория за човешките права. Но американски военен офицер твърди, че загиналите сред проправителствените сили достигат 100 души. Пак според други източници с ответния удар е била осуетена мащабна координирана атака в ранните часове на 8 февруари. \nДържавните медии в Сирия потвърдиха, че десетки бойци са били убити, но отрекоха да има жертви сред военнослужещите на режима в Дамаск. \"В нова агресия и при опит да подкрепят тероризма, коалиционните сили се насочиха към народните сили\" в източната провинция Дейр ез-Зор, съобщи държавната телевизия, визирайки полувоенни групи, свързани с режима. \nСпоред източници на Си Ен Ен американските военни все още не знаят кой точно е участвал в посочените проправителствени сили. Американската страна проверява по-специално дали не е имало руснаци сред тях. В съобщението се отбелязва, че \"засега няма преки доказателства, че руснаците са обстрелвали обекта на СДС, където е имало американски съветници\". \nЗаради случая бе задействан механизмът между Русия и САЩ за предотвратяване на инциденти на сирийския боен терен. Руската агенция ТАСС предаде, че представители на водената от САЩ коалиция са се свързали с руски военни във връзка с ответния удар срещу проправителствени части. Съответната информация бе разпространена от медии, позоваващи се на източници от щаба на коалицията. \"Официални лица от коалицията поддържаха връзка с руската страна преди, по време и след отразяването на атаката на проправителствените сили на Сирия. Руските официални лица са уверили представителите на коалицията, че няма да предприемат никакви действия срещу тях в конкретния район\", се казва в разпространено заявление. \n      \n", "date": "2018.02.09", "title": " Размяна на удари между сирийски и американски сили "}
{"url": "http://www.duma.bg/node/160561", "text": "Представителката на парламентарната група на „Заедно за Каталуния” в регионалния парламент Елза Артади може да бъде издигната като кандидатка за поста председател на Женералитета в испанската автономна област, съобщи в. „Паис”. \nПолитическите сили, които подкрепят независимостта на Каталуния, постигнаха консенсус, според който да заменят намиращия се в Брюксел Карлес Пучдемон с Артади, смятана за негова „дясна ръка”. Въпреки това, „Заедно за Каталуния” настоява Пучдемон да управлява от Белгия. \nЗа целта бившият регионален лидер може да заеме символичния пост на председател на Съвета на републиката. Не е изключено този орган да бъде създаден след промени в каталунското законодателство. \nНа 30 януари в Барселона трябваше да има пленарно заседание на регионалния парламент за обсъждане на кандидатурата на Пучдемон за лидер на автономната област. В последния момент председателят на парламента Роже Торен обяви отлагане на дебатите във връзка с това, че конституционният съд се обяви срещу възможността Пучдемон да управлява дистанционно.    \n", "date": "2018.02.09", "title": "Сменят Пучдемон с \"дясната му ръка\""}
{"url": "http://www.duma.bg/node/160563", "text": "Таджикистан амнистира 111 от ИД \nТаджикистан амнистира 111 свои граждани, след като те се завърнаха в родината си от Сирия и Ирак, където са се сражавали на страната на ислямистки групировки. На пресконференция в Душанбе вътрешният министър Рамазон Рахимзода каза, че завърналите се са помилвани в съответствие с обещанието на правителството от 2015 г.  НАТО ще строи нов команден център в Германия \nЗа повишаване на боеспособността си НАТО смята да построи нов център за планиране, логистика и командване на територията на ФРГ. Инициативата е на министъра на отбраната на Германия Урсула фон дер Лайен. Новият център ще бъде разположен в региона Кьолн-Бон, провинция Северен Рейн Вестфалия.  Сорос даде 400 хил. паунда на противниците на \"Брекзит\" \nИзвестният финансист Джордж Сорос предостави 400 хиляди паунда (556 хиляди долара) на движението Best for Britain („Бест фор Британ”), което се опитва да осуети \"Брекзит\" с протестни акции и национална рекламна кампания, съобщи в. „Дейли експрес”. Постъплението на сумата потвърди бившият дипломат и министър лорд Малък-Браун. ”Чрез своите фондове той (Сорос) внесе 400 хиляди паунда”, цитира вестникът лорд Малък-Браун. Швейцария загуби документи за \"Студената война\"  \nИзчезнаха засекретени документи, отнасящи се за дейността на т.нар. „тайна армия“, създадена през 50-те години на миналия век в Швейцария за помощ на западните специални служби в случай на война със СССР. За момента няма обяснение как се е случило това, а издирването им продължава. Официалният представител на министерството на отбраната Лоренц Фришкнехт заяви, че е открит подготвеният от властите преди повече от четвърт век доклад за тази „тайна армия“, но липсват допълненията към него.  \n   \n", "date": "2018.02.09", "title": "Кратки новини"}
{"url": "http://www.duma.bg/node/160587", "text": "С поредица от събития и инициативи 14 организации ще се опитат да помогнат на подрастващите българчета да отсяват различни информации в интернет и медиите. Формациите са обединение в Коалиция за медийна грамотност. Те подчертават, че за безопасността на децата в дигиталната ера от ключово значение е развиването на дигитално-медийна грамотност от най-ранна възраст. Затова коалицията организира \"Дни на медийната грамотност\", които ще продължат от 6 февруари до 17 март. \nКампанията вече започна в редица училища. Началото бе поставено на 6 февруари, когато и повече от 120 държави отбелязаха международния Ден за безопасен интернет. По традиция на този ден ще се състои и награждаване на най-добрите дейности на деца-киберскаути, обучени от Националния център за безопасен интернет. \nКоалицията организира и национална кампания по училищата, насочена както към учениците, така и към техните родители. В учебните заведения ще има кратки презентации и планове за интерактивни занятия с учениците от всички възрастови групи по теми като критичното мислене, търсенето, оценката и създаването на съдържание, безопасното ползване на интернет и др. \nЗапочна и национален ученически конкурс за създаване на медийно съдържание – видео, аудио или текстово, организиран от Фондация \"Гласът на децата\". Най-добрите материали ще бъдат публикувани на младежката медийна платформа Teenstation.net, а училището, чиито ученици са класирани на първо място, ще бъде подпомогнато да изгради свой медиен център. \nФондация \"Дигитални деца\" пък започва 6-месечна програма \"Училище с отворен код\", в рамките на която ще бъдат организирани обучения за учители и ученици в десетки училища в страната. \nДържавната агенция за закрила на детето също ще се включи в кампанията. Съветът на децата към ДАЗД организира прожекции на филма на БНТ \"Кой е срещу теб в мрежата\" в 15 области - Силистра, Русе, Стара Загора, Кърджали, Хасково, Видин, Враца, Перник, Велико Търново, Габрово, Добрич, Монтана, Плевен, Сливен, Бургас. След прожекциите  ще има дискусии за онлайн безопасността на децата. Инициативата се реализира с подкрепата на БНТ, ГДБОП и софтуерната фирма \"Булбера\". \nНационален родителски форум на 17 март ще сложи край на кампанията. Очаква се тогава експерти да представят важни теми, касаещи сигурността на децата в интернет.   \n", "date": "2018.02.09", "title": " Ограмотяват медийно децата "}
{"url": "http://www.duma.bg/node/160584", "text": "- И пред приятелите на Боко шмекериите му не минават. Освен, че с европейците сме на две скорости, ние сме и в различни писти. На кой да вярваме, на Боко и неговата шайка, че в България няма корупция или на европейците, които твърдят точно обратното? Към коя европейска ценност да отнесем това разминаване? Защо никой от Боковите приятели не обели и дума в негова защита по време на вота на недоверие, именно по въпроса за корупцията? А трябваше, нали затова са тук, нали затова се харчат толкова пари, нали на тях разчита Боко? А не е ли това подсещане, че е изтекло времето Му. \n- Дългоочакваното посещение на Рюте беше сведено до една кратка визита. Меркелката също бързаше. А когато беше посещението на чешкия премиер Бабиш, за разлика от тукашните хвалби и превъзнасяния, медиите в Чехия само съобщиха, че премиерът им е посетил България, без да споменават дори името на нашичкия. \nНай-дългото посещение с преспиване беше на Макрончо заради любопитството им с бабето към Черноморието през лятото. \n- Германия също реално е против пълноценното ни членство в Шенгенската зона. Канцлерът Ангела Меркел каза наскоро на Борисов, че не може да се ангажира със срок за членство, което, слушано между редовете, означава, че няма да е скоро, защото България още не е готова. \nНейният баварски коалиционен партньор и приятели на Цецо Цървула - Християнсоциалният съюз - пък категорично обяви, че разширяването на Шенген с България не може да става за сметка на сигурността на германските граждани. Не е без значение в случая, че ХСС, който има твърда позиция за имиграцията, поема вътрешното министерство в новия германски кабинет. \n- Ето как виждам Шенген за БГ. Като най-обезлюдена страна в ЕС стотици хиляди (ноже би и повече) мигранти ислямисти набутани навсякъде в празните градчета и села... после училища, джамии, партии за права, размножаване и... КРАЙ на България! Дано се лъжа! А за кяр нашите управници и закони ще извадят за набутване на мигранти в празните и нестопанисвани къщи. ...Единствен лъч надежда е, че самите мигранти не искат тука, обаче ако сме в Шенген - може и да поискат  \n- След като ще е \"не и не\" от страна на едни колонизатори, каквито са и холандците, няма да сме в един съюз с тях. Хайде, стойте си само вие \"богатите\" държави в ЕС, да видим откъде ще богатеете после, ако не сме ние да ни ограбвате. И \"Софийска вода\", и електричеството, и храните ще си ги вземем обратно от вас, след като хем ще ни крадете по най-елементарен начин, хем поне очите няма да ни замажете с едно приемане в Шенген. От кое толкова ви е страх, ами ние отдавна ви разбрахме що за \"благодетели\" сте.  \n- Не разбирам защо трябва да се унижаваме и да молим за този Шенген. Престанете да каните тук този холандец. И каква ни е полза от влизането в Шенген? Пак ще ни третират като хора трети сорт. По-добре да престанем да молим и да живеем спокойно, и без този Шенген ще минем.  \n- Бокчо драпа да ни урежда за Шенгйенъ,та ако може всички, които не сме доволни от статуквото да му се разкараме от главата и да напуснеме България! \n- Тикво, Тикво, казаха ни в прав текст, едно към едно, че докато ти и кликата ти сте на власт, Шенген ще го гледате (гледаме, респективно) през крив макарон!!! \n- Борисов казва, че работата е свършена, всичко, което зависи от нас е свършено, а Рюте казва: имате още работа да вършите. Кой казва истината? Що не седнат да се разберат, каква работа имаме още да вършим, свършена ли е, не е ли.  \n- Много искаме да ви приемем в Шенген, ама нямаме желание... Бойо трябва да го е срам, вместо да се тупа постоянно в гърдите! Номерата му минават пред българските 80%, ама в Холандия - йок!  \n- На Бойко му е все по-трудно да убеждава Европа, че тук нещо се прави за борбата с корупцията и за съдебната реформа. В Европа определено не ядат доматите с колците. А на Бойко от ден на ден ще му е все по-трудно - след 7 години управление в удобно парламентарно мнозинство, все по-малко хора ще се връзват на въдицата, че някой друг е виновен за неуспехите. \n- Бою пак удари на камък. Ха да видим, как ще пребори корупцията, т.е.- себе си...   \n", "date": "2018.02.09", "title": "Наз@ем от мреж@та"}
{"url": "http://www.duma.bg/node/160588", "text": "Участъкът от столичния булевард \"Витоша\" между ул. \"Алабин\" и бул. \"Ал. Стамболийски\" става пешеходна зона от 1 март. Това заяви вчера столичният зам.-кмет по транспорта Евгени Крусев. Решението на забраната за коли беше взето през септември миналата година от Столичния общински съвет. Тогава бе решено пешеходна да стане и ул. \"Георг Вашингтон\" в участъка от ул. \"Трапезица\" до \"Пиротска\". Освен това в тези участъци се вадят от обхвата на синята зона.  \nМнозинството от ГЕРБ обаче отхвърли предложението на общинския съветник от коалиция \"Сердика\" Войслав Тодоров за обособяване като пешеходна зона на ул. \"Алабин\" от бул. \"Витоша\" до ул. \"Граф Игнатиев\".  \nМеждувременно стана ясно, че Центърът за градска мобилност вдига таксите за паркиране в буферните паркинги на метрото в извънработно време за собственици на коли, които не пътуват с него, от 75 на 120 лева на месец.    \n", "date": "2018.02.09", "title": " Затварят за коли бул. \"Витоша\" от ул. \"Алабин до \"Ал. Стамболийски\" "}
{"url": "http://www.duma.bg/node/160589", "text": "Комисията за противодействие на корупцията и за отнемане на незаконно придобитото имущество е внесла вчера в Окръжния съд в Кърджали иск за отнемане на имущество за 421 425 лв. на бившия кмет на Неделино Стоян Беширов. \nПроцедурата е по реда на отменения Закон за отнемане в полза на държавата на незаконно придобито имущество след получено уведомление, че Беширов е обвиняем за това, че като кмет на Неделино умишлено не изпълнил и нарушил служебните си задължения във връзка със Закона за обществените поръчки и от това са настъпили значителни вредни последици за общината. \nКомисията иска да отнеме от Беширов, съпругата му и контролираните от тях търговски дружества земеделски земи и гори в кирковското село Загорски, гр. Неделино и гр. Ракитово, както и суми, преминали по банкови сметки и лични парични вноски в търговски дружества. \nПрипомняме, че следствието срещу екскмета на Неделино установи нарушения в 10 обществени поръчки, а щетите за общината възлизат на над 1 млн. лв.     \n", "date": "2018.02.09", "title": " Отнемат имоти за близо 500 000 лв. на бившия кмет на Неделино"}
{"url": "http://www.duma.bg/node/160590", "text": "Полицейска акция в ромската махала в Ихтиман доведе до сблъсъци между жителите и органите на реда в четвъртък сутринта. Униформени издирваха в гетото четирима младежи, нападнали предишния ден полицейски патрули. Официалнo от МВР твърдят, че става въпрос за предварително планирани действия срещу криминалния контингент в града. Униформените дойдоха в махалата, за да предотвратят ескалация на напрежение в района, тъй като на 6 февруари вечерта там се стигна до сблъсъци между служители на реда и роми. В сряда униформените опитаха да арестуват шофьор без книжка, който не спря на стоп палка, удари патрулка, избяга и се скри в махалата. При проверка на адреса на водача избухнал скандал между родителите му и полицаите, което доведе и до сблъсъци с роми от квартала. В мелето пострадаха двама униформени, а родителите на водача бяха задържани. Ден по-късно 23-годишният шофьор Мюлер Даскалов се е предал в полицията и е задържан, а вчера Районната прокуратура в Ихтиман повдигна обвинения срещу него и баща му. \nРоми от махалата твърдят, че бащата на един от издирваните младежи е починал, след като униформените нахлули грубо в дома му. От МВР съобщиха, че е получен сигнал за починал 65-годишен мъж, но адресът му не е бил обект на полицейски действия. \nМеждувременно бТВ излъчи зрителско видео от полицейското управление в Ихтиман, на което униформени се гаврят с мъж от ромски произход. Началникът на районното управление Лъчезар Колев потвърди, че кадрите са от сградата му, а заснетият мъж бил криминално проявен и е в Софийския затвор. Той отрече да е знаел за инцидента и разкритикува подобно отношение към задържан.   \n", "date": "2018.02.09", "title": " Полицейска акция в ромската махала в Ихтиман доведе до сблъсъци"}
{"url": "http://www.duma.bg/node/160591", "text": "Заради забавени процедури в Министерството на правосъдието горещата национална телефонна линия за пострадали от насилие спира на 14 февруари, алармира в социалните мрежи лидерът на ПЕС Сергей Станишев. Според него държавата е абдикирала и не води борба с домашното насилие и това над жени и деца. Лидерът на ПЕС е изумен, че управляващите нехаят и не изпълняват задълженията си по закон. \n\"Националната програма за превенция и защита от домашно насилие за 2017 г. е предложена за обществено обсъждане едва през ноември, а би трябвало да предвижда мерки за цялата година. Затова пък е удължена и за 2018 г.\", възмущава се той. Станишев уточнява, че на базата на програмата всяка година МС отпуска на правосъдното министерство по 500 000 лв., с които на проектен принцип се финансират консултативните центрове за жертви на насилие в страната, националната гореща телефонна линия за подкрепа и насочване на хора, пострадали от насилие, програмите за работа с извършители и жертвите, обучения на полицаи. Станишев твърди, че по данни на НПО-та само 200 000 от тази сума стига по предназначение в борбата с насилието. Лидерът на ПЕС отбелязва, че специалистите в центровете работят на доброволен принцип, а адвокатите на жертвите са застрашени от глоби, защото превишават тавана за случаи, в които предоставят защита pro bono. \n\"На 14 февруари денонощната национална гореща телефонна линия ще спре да работи през нощта, тъй като изтича обществената поръчка и няма обявена следваща. Доброволци я поддържат през деня, но съгласно Кодекса на труда нощният труд не може да е доброволен и затова им трябват средства\", възмущава се той. Според него управляващите са се уплашили от изкривения дебат по приемането на Истанбулската конвенция и затова се бавят още повече с процедурите. \nВчера ГЕРБ в КС искане за преценка на Истанбулската конвенция.   \n", "date": "2018.02.09", "title": " Станишев сигнализира, че горещата линия срещу насилие спира"}
{"url": "http://www.duma.bg/node/160593", "text": "Общини могат да останат без общински съветници заради новия антикорупционен закон, заяви председателят на Общинския съвет в Созопол Красимира Германова. Законът забранява на съветниците да участват в търговски дружества, които имат договори с общините, и много от тях вече изпълняват задълженията си неправомерно. \"Договори са и онези за наем на помещение. Имаме много джипита, които са общински съветници и имат договори за наем за кабинет, който обслужва местната общност,\" даде пример Германова. Проблем може да са и договорите за извършване на ремонтни дейности след спечелена поръчка.  \nСдружението на председателите на общински съветници, в което е и Красимира Германова,  заседава вчера в Ловеч. Те искат да бъдат уточнени текстовете и да бъде уредено \"заварено положение\". \nЗабраната за сключване на договори бе въведена с преходните разпоредби на антикорупционния закон. Чрез него бе променен Законът за местното самоуправление и местната администрация. Въведената забрана е императивна - общински съветник няма право да развива търговска дейност и да има договори с общината си. Забраната важи и за сключване на договори с търговски дружества с общинско участие или с общински предприятия. \nМеждувременно организацията \"Антикорупционен фонд\" внесе сигнал срещу Волен Сидеров в Комисията за предотвратяване и установяване на конфликт на интереси. Te твърдят, че лидерът на \"Атака\" не е отразил в декларацията си за конфликт на интереси регистрирано на 3 октомври 2017 г. дружество \"Галерия Стил\" ООД, в което той е мажоритарен собственик. Според организацията депутатът не е спазил едноседмичния срок за деклариране на фирмата, в която е съдружник. Подобно нарушение може да се накаже с глоба от 1000 до 3000 лв. \n    \n", "date": "2018.02.09", "title": "Общини могат да останат без съветници заради антикорупционния закон"}
{"url": "http://www.duma.bg/node/160602", "text": "Всички копия от протоколи, присъствени списъци и делегатски събрания на Общинския съвет на БСП в Шумен за цялата 2017 г. са изискани от МВР и прокуратурата. Корнелия Нинова пита главния прокурор Сотир Цацаров на какво основание е разпоредено на икономическата полиция в Шумен да изисква от Общопартийната контролна комисия информация за членове на партията. До скандала се стига, след като Комисията за конфликт на интереси уволнява държавен служител заради членството му в БСП. \nВътрешният министър Валентин Радев се оправда, че само изпълнявал постановление на прокуратурата. Проверката била предизвикана, след като \"член на БСП или техен активист е написал сигнал до прокуратурата срещу друг техен член или активист\".   \n", "date": "2018.02.09", "title": "Прокуратурата събира данни за членове на БСП "}
{"url": "http://www.duma.bg/node/160594", "text": "БСП внесе искане, с което настоява председателят на ДАНС да бъде изслушан в парламентарната комисия за контрол на службите за сигурност. Повод за това са откритите у кмета на Септември Марин Рачев справки на службата. Това обяви вчера депутатът от ПГ \"БСП за България\" Славчо Велков. Той припомни, че в нощното шкафче на освободения от длъжност градоначалник са открити материали на ДАНС, касаещи местните избори през 2015 г. Как подобни справки, които съдържат подобна информация и би трябвало да се съхраняват в духа и изискванията на закона, се озовават в кмет?, попита Велчев. \"Важно е да се знае дали тази информация е била предназначена за Рачев или за всички останали кметове в областта? Това е чувствителна информация, касаеща изборите в определен период\", обясни народният представител. \nДУМА припомня, че преди седмица БСП обяви, че настоява за изслушване на шефа на ДАНС. \"Има ли теч на информация в системата за национална сигурност? Заявяваме ясното ни и категорично намерение да водим до успешен край борбата с паралелната държава, както и да бъдем съпричастни на разкриването на събития и факти, доказващи престъпния характер на управлението на немалка част от общини и държавата - моделът на срастване на политическата власт с бизнес интереси\", заяви тогава членът на ИБ на БСП Атанас Зафиров. \nВ понеделник Специализираният съд отстрани от длъжност кмета на Септември и негов подчинен с мотивите, че двамата могат да влияят на разследването, ако останат на работа. Марин Рачев е обвинен в сключване на неизгодна сделка и умишлена безстопанственост.     \n", "date": "2018.02.09", "title": "БСП иска изслушване в НС на шефа на ДАНС"}
{"url": "http://www.duma.bg/node/160596", "text": "Лидерът на БСП Корнелия Нинова пита главния прокурор Сотир Цацаров дали прокуратурата изпълнява политически поръчки. На брифинг в НС тя го призова да назначи вътрешна проверка в Районната прокуратура в Шумен. \"На какво основание е разпоредила на икономическата полиция в града да води разследване и да изисква от Общопартийната контролна комисия на БСП информация кои лица са присъствали на делегатски събрания на партията в периода 1 февруари - 31 декември 2017 г. Искат се и копие от протокол от делегатско събрание, на което е взето решение да бъде заменен делегат на Общинския съвет, както и копие от присъствалите\", обясни Нинова и показа документите на медиите. Тя попита вътрешния министър Валентин Радев откога сeкторът за противодействие на икономическа престъпност се занимава не с корупция, а с това кой е член на БСП. Нинова уточни, че не очаква от министъра сериозна реакция, защото е политическо лице и изпълнява политически поръчки на партията, която го е излъчила.  \nЛидерът на БСП цитира доклад на Международния валутен фонд, че сме на първо място по сива икономика. \"Вместо икономическата полиция да се занимава с това, прави цяло разследване кои са членове на БСП и кой е участвал в партийни форуми. Подобно нещо не е имало в правораздаването и се минават всякакви граници\", смята Нинова. \"Последните години се упражнява натиск и репресии над граждани, изнудване и натиск над малкия и среден бизнес, над инакомислещи. Ако кажеш нещо срещу властта, върху теб се изсипва цялата държавна машина. Уволняват те от работа, пращат ти НАП, митници\", коментира тя.  \nПовод за възмущението на социалистите е уволнен държавен служител от Комисията за конфликт на интереси, който е загубил работата си заради членството си в БСП. \"Не се спират дотук. Образуват проверка и го обвиняват, че е нарушил закона, който казва, че държавният служител не може да бъде член на ръководен орган на партията\", посочи Нинова. Тя отказа да назове име, за да не му създава повече проблеми. \"Нашият ръководен орган е Националният съвет, а този човек не е бил негов член. Заобикаляйки и нарушавайки закона, започва ровене в партията в Шумен и в София. Не може държавна машина и независими органи да бъдат ангажирани с мачкане на политическия опонент, с репресии и натиск върху граждани, независимо от коя политическа сила са\", изтъкна лидерът на БСП. \n\"Всеки човек, който бъде подложен на репресии, независимо от коя партия е, всяка малка или средна фирма, на които се случи това, ще имат нашата защита с всички законови български и европейски средства. Защото това е борба и за свобода на слово, за различно мнение, за демокрация и плурализъм\", категорична бе Нинова. \nСотир Цацаров заяви, че ще провери Шуменската прокуратура, когато Корнелия Нинова поиска мониторинга по надлежния ред и му представи съответните документи. \"Доколкото разбирам на първо четене, колегите са проверявали сигнал за документно престъпление. Едва ли може да се говори, че се проверява партийна дейност или нещо такова\", опита да оправдае подчинените си главният прокурор. \nПо-рано вътрешният министър също опита да оправдае служителите си. Минути след брифинга на Корнелия Нинова Валентин Радев даде спешна пресконференция, уж за да обяснява за акцията в Ихтиман. \nРадев заяви, че до ситуацията се стигнало, след като \"един член на БСП или техен активист е написал сигнал до прокуратурата срещу друг техен член или активист\". \"В сигнала пише: \"Моля Ви проверете вярно ли е, че другият член кандидатства за Комисията за противодействие на корупцията като експерт, мой колега е, имаме политическа кариера заедно, че е излъгал в декларацията си, че не е членувал в БСП. Проверете го - ако е така, значи той е извършил престъпление по чл. 313 от НК. Прокуратурата издава постановление, с което задължава МВР да извърши проверката. Разпоредено е на икономическа полиция да провери вярно ли е, че има невярна информация в декларацията, която е подадена. Проверяваме верен ли е сигналът, това сме направили\", оправда се МВР министърът.     \n", "date": "2018.02.09", "title": "Прокуратура и МВР събирали организационни данни за БСП "}
{"url": "http://www.duma.bg/node/160597", "text": "Прокуратурата разследва смъртта на 4-годишно дете от Враца. Детето почина след усложнение от грип във врачанската болница. Информацията е потвърдена и от МБАЛ \"Христо Ботев\", и от Регионалната здравна инспекция във Враца. \nМалчуганът пристигнал в медицинския център с майка си в сряда вечер. Майката обяснила, че детето е изкарало грип преди няколко дни. То обаче изпаднало в безсъзнание и било откарано в спешното отделение. Преместено е в реанимация, но лекарите не успели да се преборят за живота му. От болницата отказват коментар. \nИма образувана прокурорска проверка и няма да даваме информация, коментира медицинският директор д-р Кети Ценова. \nОт прокуратурата потвърдиха, че е започнало досъдебно производство, а яснота по случая ще има след аутопсията.   \n", "date": "2018.02.09", "title": "Разследват смъртта на 4-годишно врачанче"}
{"url": "http://www.duma.bg/node/160598", "text": "Проектът за промени в Закона за Селскостопанската академия, според които за пореден път опитните й станции ще бъдат преструктурирани и повечето от тях ще бъдат обединени под една шапка в една държавна фирма, въпреки напълно различната си дейност. Паралелно в МЗ е подготвен списък, по който от институтите и станциите ще бъдат отнети близо 13 хил. дка имоти и сгради. Проектът не е съпроводен с точни финансови обосновки. \nСпоред Светла Бъчварова от БСП за второто четене е нужно да се разпише изрично, че приходите от международни и други проекти и дейности се разпределят за научни дейности. Академията е във финансов колапс, средната заплата е 609 лв. за 2018 г., посочи тя. Структурните промени са необмислени, как 4 от опитните станции ще имат статут на институт, като в тях работят по двама-трима сътрудници, попита Бъчварова. \nСпоред промените ССА вече ще формира собствен бюджет, приходите й ще остават в нея, няма да отиват в земеделското министерство. Съставът на Управителния съвет на ССА се намалява и се затваря, в него вече няма да им хора от БАН и от 5 вуза, както бе досега.   \n", "date": "2018.02.09", "title": "Новата структура на аграрната академия мина на първо четене"}
{"url": "http://www.duma.bg/node/160600", "text": "При липсата на друга идеология днес историята стана политически инструмент на властта. Така проф. Нина Дюлгерова обясни вчера онова, което се случва в последния месец със споровете около новата учебна програма по история за Х клас. Според известната историчка България е само сегмент от световните процеси. До ХVІІ в. в Европа религията изпълнява ролята на идеология, която обединява или разделя, водят се религиозни войни. През ХІХ в. на преден план излизат етносът и нацията, водят се национални войни. През ХХ в. се появяват социализмът (комунизъм) като идеология, както и националсоциализмът. След 1990 г. около 10 години идеология няма, а около 2001 г. се обединяват двата сегмента етнос и религия, започват арабските войни и паралелно енергийните и информационните войни с огромни възможности за информация, но и за манипулиране на хората. САЩ си намират враг - Русия, а на Балканите се възраждат стари модели на сочени преди врагове. В момента България е вкарана в две спирали - джендър идеологията и историята в училище. При липсата на идеологическа система историята става политически инструмент на властта, обобщи Дюлгерова. Тя прогнозира, че ще има нова измислена битка около 140-та годишнина от Освобождението и темите за Сан Стефано и Берлинския конгрес. Малките държави са зависими от глобалната политика и могат да се измъкнат от насадени им отвън политики само ако имат подготвен, професионален и независим политически елит.         \n", "date": "2018.02.09", "title": " Историята стана политически инструмент на властта"}
{"url": "http://www.duma.bg/node/160601", "text": "Министерството на културата предлага поредни промени в Закона за културното наследство, с които се въвежда по-голяма публичност на експертните съвети към министъра на културата, конкретизират се разпореди за подводната археология, уреждат се обществените колекции, някои срокове и пр. Вместо позиции по предложените текстове обаче в сайта за обществено обсъждане ненадейно за начало се появиха две съвсем други предложения, които не фигурират в проекта на МК, но са оформени подробно като готови текстове с членове и алинеи. Едното е от проф. Вера Бонева от УниБит, която бе кандидат за директор на НИМ в завършилия преди дни конкурс, но получи доста по-ниски оценки от спечелилата конкурса доц. Бони Петрунова. Второто предложение е от Павел Деспотов, магистър по археология.   \nСмисълът на текстовете, внесени от проф. Бонева, е, че начело на Съвета за теренни проучвания към МК трябва да стои не директорът на Националния археологически институт с музей при БАН, както е в закона, а просто хабилитирано лице в областта на археологията. Мотивът е, че когато съветът се оглавява от директора на НАИМ-БАН, това било дискриминация към археолозите, работещи на други места, а позволявало и субективни решения от негова страна. Деспотов пък предлага текстове, разрешаващи на частни неправителствени организации (НПО) на археолози да правят разкопки и други проучвания. Според закона в момента такова право имат само археолози, работещи \"в културна, научна или университетска институция, дейността на която е свързана с опазване на археологическото наследство\". \nМножество мнения на съсловни организации, на учени археолози, архитекти, преподаватели, юристи са получени при обсъждането - от НИМ, Районния археологически музей в Пловдив, Асоциацията на българските археолози, доц. Петя Георгиева - ръководител на катедра \"Археология\" в СУ, НАИМ-БАН, Милен Николов - директор на РИМ-Бургас, Сдружение \"Български музеи\", РГ \"Културно наследство\" към Камарата на архитектите. Всичките са категорично против предложенията на Бонева и Деспотов. Те заявяват, че теренният съвет начело с директора на НАИМ работи добре, бързо, ефективно и без каквито и да било проблеми. В момента НАИМ със специализирания си персонал обслужва издаването на откритите листове за проучвания, а ако начело стои просто хабилитирано лице, за целта ще трябва да се създаде цяла нова администрация в МК. Освен това шефът на теренния съвет има само организационни функции, не решава нищо еднолично, в съвета са представени всички институции, а откритите листове се издават бързо и качествено. Мотивът \"дискриминация\" пък е смехотворен, реагират юристите, тъй като всяко хабилитирано лице има равно право да участва в конкурса за директор. Особено остри са реакциите срещу предложението частни НПО да правят разкопки, защото в страна като България, където иманярството е масов поминък, такава \"приватизация\" на археологията създава предпоставки за корупция, грабеж и разрушаване на културното наследство. Срещу подобни идеи винаги се е обявявало и МВР. Лобита във и около МК се опитват да ги прокарат уж като предложение \"от долу\", подозират експерти.  \n   \n                    \n", "date": "2018.02.09", "title": "Замислиха приватизация и на археологията"}
{"url": "http://www.duma.bg/node/160599", "text": "Подготвят се нови правила и процедури за работа на лечебните заведения с НЗОК. Това става ясно от стенограмата от заседанието на Надзорния съвет на НЗОК от 26 януари т.г. Председателката на Надзора и зам.-здравен министър Жени Начева казва, че \"от медицинска и финансова гледна точка проблемът е сериозен\" и трябва да се адресира в две посоки. \"Едната посока е правилата и процедурите, които ще определим за работа на изпълнителите на медицинска помощ през настоящата година и сме започнали да мислим по този въпрос, както във връзка с текстове в рамковия договор, така и с допълнителни изисквания към лечебните заведения, които ще сключат договор с касата през 2018 г.\", казва тя, а от думите й става ясно, че ще бъде затегнат и контролът. \nОтново се поставя въпросът за преместването на НЗОК в Центъра по хигиена. Зам.-министър Бойко Пенков пита какво го налага. \"Аз го поисках, защото ми е трудно да управлявам тази структура в три блока, на три улици с хора, които живеят там и не знам кой е служител, кой е живущ. Никакъв контрол. Нито възможност да упражня реално това, което се изисква от мен по отношение на трудовата дисциплина\", отговаря управителят на НЗОК проф. Камен Плочев. Да дадем 10-15 млн. лв. за преместване на касата в момент, в който не можем да дадем 10-12 млн. лв. за болнична помощ, ще ни отрежат главите и то с основание, опасява се Пенков. \nВ момента се прави оценка на сградите на НЗОК на улиците \"Кричим\", \"Бигла\" и \"Любата\". Относно идеята и МЗ да се премести в Центъра по хигиена на бул. \"Иван Гешов\" Теодор Василев от КТ \"Подкрепа\" прави забележката, че е логично министерствата да са по-близо до парламента и Министерския съвет. Логиката е институциите, които са в здравната сфера, да са на едно място и да работят заедно, отговаря Жени Начева. Темата се оставена за следващо заседание.   \n", "date": "2018.02.09", "title": "Подготвят нови изисквания за работа на болниците с касата"}
{"url": "http://www.duma.bg/node/160592", "text": "Поставянето на спорната \"Бронзова къща\" на мястото на съборения мавзолей на Георги Димитров в София, която уж нямаше да струва почти нищо на общината, вече започва да трупа разходи на столичната хазна. Затова алармираха общинските съветници от БСП при обсъждането на доклад, с който подземията на мавзолея ще се дадат за филиал на Софийската градска художествена галерия. Предложението е на зам.-кмета Тодор Чобанов и предвижда за укрепване на подземията да бъдат изразходвани 100 000 лева. Това обаче се налага основно заради поставянето на \"Бронзовата къща\", която ще тежи около 20 тона, а не заради бъдещата галерия.  \nЗа нуждата от укрепване на постамента от БСП сигнализираха още по време на обсъждането на решението за поставяне на арт инсталацията през ноември миналата година. Тогава обаче позицията им не беше взета предвид. От общината нямаха и конкретни разчети за разходите, които ще бъдат направени, освен тези за охрана и осветление. Тогава се изтъкваше, че австрийското посолство ще направи дарение. Не е ясно и кой ще плати демонтажа на кулата, която може да остане на мястото до края на годината. Очаква се тя да е готова до края на февруари. \nМилка Христова от БСП от възрази и срещу текста, според който парите се отпускат като неотложни и непредвидени разходи. За \"Бронзовата къща\" знаем от месеци, нищо непредвидено и спешно не виждам в отпускането на сумата, коментира тя. Според нея теренът над подземието се води част от Градската градина и съответно е зелена площ. Как ще бетонираме такъв терен, попита още Христова. Съветници от БСП изтъкнаха и други пропуски при отрицателното гласуване на вчерашния проект, който бе приет от мнозинството.  \nКато аргумент за използването на подземното и наземното пространство за излагане на художествени произведения вносителят Тодор Чобанов изтъкна възможността да се оформи музеен квартал в района.      \n", "date": "2018.02.09", "title": "Безплатната \"Бронзова къща\" ще излезе поне 100 000 лв.  "}
{"url": "http://www.duma.bg/node/160564", "text": "Броят на загиналите при земетресението в Тайван достигна най-малко 9, съобщиха местните власти. \nДруги 62 човека остават в неизвестност. 265 души са получили наранявания от различна степен. \nМощното земетресение с магнитуд 6,4 по Рихтер стана късно вечерта във вторник местно време. Сеизмолозите регистрираха и редица вторични трусове. \nМеждувременно осем души загинаха, а още трима са в неизвестност, след като път пропадна в Южен Китай заради авария при строежа на близката метростанция. \nИзбиване на вода в строежа на метрото доведе до пропадането на няколко ленти от шосе в центъра на Фошан, провинция Гуандун. Инцидентът е станал в сряда вечерта. \n„Деветима работници по изграждането на метростанцията са спасени, продължаваме спасителните работи и възстановяването на щетите“, пише в официално изявление на кметството на града. \nВсе още не е ясно дали всички жертви и тези в неизвестност са били работници в метрото.    \n", "date": "2018.02.09", "title": " Расте броят на жертвите от труса в Тайван"}
{"url": "http://www.duma.bg/node/160578", "text": "Трима души са загинали в катастрофа на автомагистрала \"Хемус\", съобщиха вчера от пресцентъра на МВР. Сигналът за тежък пътен инцидент е подаден малко преди 10 ч. \nПо първоначални данни на автомагистрала \"Хемус\", в района на село Невша в посока Варна, лек автомобил е застигнал камион с ремарке и се е врязал в него. От удара трима от колата са починали на място. Заради катастрофата временно бе затворен участъкът на магистралата от Нови пазар до Ветрено. \nТежка катастрофа затвори вчера сутринта и пътя за Видин. Инцидентът се е случил малко преди 6 ч. на път Е-79 край Белотинци. Челно са се ударили лек автомобил и лекотоварен бус, съобщи МВР. Загинал е шофьорът на леката кола, а другият водач е в болница.   \n", "date": "2018.02.09", "title": " Трима загинаха при поредна катастрофа на \"Хемус\""}
{"url": "http://www.duma.bg/node/160580", "text": "Началното училище \"Васил Левски\" във Варна ще бъде затворено до края на учебната година. Причината е, че сградата е опасна заради конструктивни проблеми, въпреки че е построена само преди 6 години. Проблемът е установен след извършено обследване на зданието и актуализация на техническия паспорт. В училището са записани 385 деца от 1 до 4 клас. Посред зима те ще бъдат преместени в други училища, където ще завършат учебната година. През това време трябва да бъдат отстранени дефектите по сградата. \nСпоред експертизата на община Варна най-сериозният проблем в конструкцията е провисването на плочата над стълбището на третия етаж, при което са се изкривили вертикалните подпорни стълбове. Училището е построено от пловдивската фирма \"Стоянстрой\" в публично-частно партньорство с община Варна. Инвеститорът оспорва експертизата и е назначил своя.     \n", "date": "2018.02.09", "title": " Затвориха училище във Варна заради лошо строителство"}
{"url": "http://www.duma.bg/node/160579", "text": "Ивайло Борисов-Ториното излиза от ареста срещу парична гаранция от 10 000 лева. Той, Мартин Марков, Георги Джамбазов и Здравка Стефанова бяха задържани във връзка с отвличането на Адриан Златков. Според прокуратурата четиримата са осигурявали СИМ карти и автомобили за похитителите. \nПървоинстанционният съд остави четиримата в ареста, но според апелативните съдии те могат да излязат на свобода, ако платят парична гаранция. За Ториното, Георги Джамбазов и Здравка Стефанова сумата е по 10 000 лева, а за Мартин Марков - 5000 лева.   \n", "date": "2018.02.09", "title": " Пускат Ториното от ареста срещу парична гаранция от 10 000 лева"}
{"url": "http://www.duma.bg/node/160546", "text": "В студения зимен ден тротоарът пред Супермаркет \"Лозана\" в гр. Исперих беше се вледенил. Внимавах да не се подхлъзна, но внезапно това стана и паднах на земята. В последния момент се подпрях на лявата си ръка и нямаше никакви последствия за мен. \nВидях наблизо две момичета от Профилираната гимназия \"Васил Левски\" в Исперих, които ми подадоха ръка. Благодарих им и си припомних в този момент, че бяха активисти на Българския младежки червен кръст. Разбрах, че жестът им беше съвсем спонтанен и те реагираха бързо. Споделих им, че се чувствам добре. Усмихнах се и им казах една моя епиграма за да ги успокоя и разведря. Замислих се, че и младите хора проявяват хуманни жестове в момент на изпитание за нуждаещ се човек. Една протегната ръка е много важна въобще в живота. Особено, когато това става с бърза реакция, съвсем добронамерено, за да се чувстваш спокойно и сигурно.   \n", "date": "2018.02.09", "title": " И малките жестове са важни"}
{"url": "http://www.duma.bg/node/160582", "text": "Изразите \"човек с увреждане\" и \"хора с увреждания\" окончателно заменят думата инвалид в българското законодателство. Това стана с гласуваните от парламента на второ четене промени в Закона за държавните такси, предложени от \"БСП за България\". Промяната ще наложи изменения и в законите за висшето образование, здравното осигуряване, за железопътния транспорт, за защита на животните, за лова и опазване на дивеча, за ветеринарномедицинската дейност, в за движението по пътищата и за устройството и застрояването на Столичната община. \nСпоред вносителите Крум Зарков и Михаил Христов от БСП така се улеснява социалната интеграция на хората с увреждания и се допринася за преодоляване на стереотипното мислене за тях като неспособни. Павел Шопов от \"Обединени патриоти\" посочи, че решението е безсмислено, защото няма да доведе до реална промяна. \"Не виждам какво обидно има в думата \"инвалид\", от нея никой не трябва да се засяга\", коментира депутатът.   \n", "date": "2018.02.09", "title": " Думата \"инвалид\" окончателно отпадна от законодателството"}
{"url": "http://www.duma.bg/node/160581", "text": "Над 6500 студенти от 49 висши училища ще получат стипендии за успех и за специални постижения за зимния семестър на настоящата академична година. Средствата ще се изплатят наведнъж до 9 март. Ще бъдат разпределени 4,4 млн. лв. \nСтипендии за успех се дават на студенти, обучаващи се по специалности от приоритетните професионални направления. Целта е да бъде стимулирано обучението на специалисти, за които има или се очаква недостиг на кадри за пазара на труда. Стипендията от 150 лв. месечно се изплаща за 5 месеца в рамките на семестъра. Средният успех е отличен (5,61), а броят на класираните студенти е 4492. Най-много са обучаващите се в предучилищна и начална училищна педагогика - 133 младежи, компютърни системи и технологии - 126, и архитектура - 111. \n2158 възпитаници на висшите училища ще получат еднократни стипендии за специални постижения от 300 лв. Те се присъждат за участие в научни, изследователски или практически разработки, като един студент може да получи до три стипендии. По тази причина броят на предоставените стипендии за зимния семестър е 3521. Целта им е да стимулират младежите да развиват практическия и творческия си потенциал извън задължителните задачи през учебното време. Средният успех за този вид стипендия е отличен (5,67), а най-много класирани има от направленията \"Медицина\" - 381, \"Право\" - 195, и \"Финанси\" - 97.     \n", "date": "2018.02.09", "title": " Над 6500 студенти ще получат европейски стипендии"}
{"url": "http://www.duma.bg/node/160583", "text": "Всеки втори униформен, участвал в изследване на Синдикалната федерация на служителите в МВР, се оплаква, че от служебните обувки го болят краката. Проучването е направено между октомври м.г. и януари 2018 г. Близо 65% от полицаите твърдят, че кубинките, които ползват, не са удобни, заяви председателят на най-големия полицейски синдикат у нас Валентин Попов. Обувките не са водоустойчиви и не дишат. От СФСМВР алармираха, че служебните обувки не отговарят на нуждите на служителите в жандармерията, охранителната, пътната и граничната полиция. \nПопов подчерта, че не търсят конфронтация, а подават сигнал към служителите, които разработват спецификациите за облекло и обувки. Вече е имало среща със зам.-министъра Стефан Балабанов по темата. \nИзследването беше представено от Свен Селингер - експерт по специализирани обувки за полицията и армията в ЕС, Азия и Близкия Изток, и специален съветник на Европейския полицейски съюз. 85% от попълнилите анкетата използват официалните обувки, предоставени от МВР, а 13% си ги купуват сами. 79 на сто отбелязват, че кубинките се мокрят. 45% се оплакват, че от обувките краката им се изпотяват силно. \nЛипсата на водоустойчивост и способност за дишане е основната причина за екстремните температури, на които са подложени краката на полицаите, а това води до увреждане. 57% се оплакват, че краката им замръзват в кубинките, 33% отбелязват, че това се случва понякога. \n67% от служителите казват, че специалните обувки, които са получили от МВР, се късат още през първата година, а само 27% могат да ги заменят с нови. Близо една четвърт от полицейските служители в страната изпълняват професионалните си задължения със скъсани кубинки. \n59% от служителите трябва да използват кубинките си за повече от година, на 89% от тях вече са повредени или скъсани. 84% не са удовлетворени от кубинките, които получават. \nПопов отбеляза, че МВР получава обувките по 55 евро, според него на свободния пазар може да се намерят на значително по-ниски цени. Той уточни, че ще предложат на МВР по какъв начин да се получават униформи и обувки. За нас е важно обувките да бъдат олекотени и да не носят болка, както и да бъдат по-издържливи като качество, подчерта Илия Кузманов, зам.-председател на УС на СФСМВР. От СФСМВР подчертаха, че не търсят конфронтация, а отправят препоръки за спецификациите на служебните обувки   \n", "date": "2018.02.09", "title": "Всеки втори полицай е с болки в краката от лоши кубинки  "}
{"url": "http://www.duma.bg/node/160585", "text": "От 27 февруари и Нова телевизия ще пусне свое кулинарно шоу. Припомняме, че медията успя да привлече шеф Виктор Ангелов от БТВ и той сега ще е лицето на Hell's Kitchen, което ще се излъчва от 21 часа. Негови помощници ще Любен Койчев и Милена Димова. \nОт Нова се похвалиха, че са получили повече от 1300 кандидатури за участие в новото реалити. 400 души са били поканени на кастинг за 18 места в телевизионната кухня. Силен характер, лидерски способности и, разбира се, отлични кулинарни умения са само малка част от качествата, които избраниците трябва да притежават, за да получат шанса да се борят за голямата награда от 100 000 лева и договор с ресторанта на шеф Ангелов, обяви екипът на предаването. От шоуто обещават Виктор Ангелов да е много по-строг и много по-взискателен, защото в Hell’s Kitchen ще се търси най-добрият кулинар. \n\"Зрителите ще могат да видят истинското ежедневие в професионална кухня. Не се галим с перце, нямаме време за сладки приказки, жегата буквално ни притиска. Това напрежение няма как да не се отрази на поведението на хората вътре и ние няма да го скрием, защото адското напрежение е част от професията, заедно с вдъхновението, перфекционизма, адреналина, ароматите, вкусовете\", коментира водещият.     \n", "date": "2018.02.09", "title": " И Нова телевизия пуска готварско риалити"}
{"url": "http://www.duma.bg/node/160547", "text": "Детската кардиология в София може да затвори врати до края на март, ако не се намерят средства за назначаване на 20 медицински сестри. \nБоже, каква е тази държава! Няма пари за 20 медицински сестри и поради тази причина над 300 деца, които всяка година се нуждаят от хирургично лечение в кардиологията, са обречени на смърт. А властта иска печалби. Иска детската кардиология да изкарва пари. Да се чува звън на монети. Калкулатори ли сте, защото е ясно, че не сте хора! \nОт кого иска да печели тази власт? От обърканите и изплашени до смърт родители? От страдащите деца? С икономии на детски сърца ли ще решите проблемите с вечно нестигащите пари в бюджета? Сигурно ще заревете, че в Здравната каса има огромни дупки. Откъде ще ги запълните? От срязаните малки гърди на онези дребни същества, които се борят за живот? Живот, който вие им отказвате днес и сега? Нещастници сте! \nСега да очакваме детските ни кардиохирурзи да поемат към Англия и Германия, към престижни кардиоклиники. Ще ги глътнат като топъл хляб. Не стига, че ни останаха малко тук, в България, но искаме и тях да прогоним. Не се притеснявайте, ще отидат в Германия, ще получават не по 5000 лв., а по 50 000 евро на месец. И ошашавени родители ще окупират Фонда за лечение на деца, защото ще искат болните им мъници да се лекуват в чужбина, при нашите лекари. Колцина ще се вредят? \nМой приятел успя. Намери познат, работещ в Германия, направиха му осигуровки, оперираха го без пари. Спасиха го. Но какво ще стане с тези стотици деца, които всяка година се нуждаят от грижите на специалистите в детската кардиохирургия? На тях и на родителите им как ще обясните, че болницата няма приходи, защото случаите са с тежка патология, продължителен престой, многоетапно и комбинирано лечение... Дрънканици! \nЧовешки животи са това бе, хора! Малки човешки животи! Още не са вдишали както трябва отровния ви въздух, не сте ги оплели в простотиите си и искате да ги убиете. Засрамете се! Господ и детските ангели ви гледат отгоре... От тях ще трябва да искате прошка някой ден.     \n", "date": "2018.02.09", "title": " Калкулатори на детски сърца"}
{"url": "http://www.duma.bg/node/160549", "text": "Неподписването на Истанбулската конвенция не е тактически, а стратегически ход в борбата за възвръщане доверието на избирателите към БСП. С това Корнелия Нинова доказа отново поетото задължение на 49-ия конгрес, тя лично, и ръководството на партията, да се съобразяват с мнението на членовете и симпатизантите й. \nЗа първи път ръководството на БСП сериозно работи за организационното и идейно укрепване на партията. С разбирането, че това е фундаментът, без който тя не може да стане първостепенна политическа сила и управляваща партия. С голяма енергия в тази насока работи Кирил Добрев. Правилно усилията са насочени към укрепване на най-слабата управленска структура на БСП - общинските партийни организации и основните партийни организации. В тези управленски структури най-силни са пораженията от нищоправенето на предишните ръководства на партията. \nОбнадеждени сме от факта, че Корнелия Нинова и нейният екип са наясно, че решаването на този проблем е от първостепенна важност и това изисква да са налице две условия: \nПърво, задълбочена и вярна оценка за истинското състояние на общинските партийни организации (ОПО). По този въпрос с одобрение бе посрещнат докладът на Кирил Добрев на декемврийския пленум на Националния съвет. \nВторо, на основата на тази оценка да се набележат работещи мероприятия и осигуряване на тяхното своевременно изпълнение, съобразявайки се с предстоящите местни и парламентарни избори. Тук не може да има две възможности, а само една - УСПЕХ, продължение на този от парламентарните и президентските избори. Местните избори ще са по-трудни, защото зависят не само от центъра, но главно от укрепването на ОПО и работата на сегашните общински съветници. \nВ работата по укрепването на ОПО основен проблем е количеството и качеството на ръководните кадри. Сега то е плачевно. Освен напредналата възраст и здравословните проблеми, нищоправенето досега доведе до липса на подготвени и мотивирани кадри. \nСегашното ръководство начело с Корнелия Нинова е младо, енергично, образовано и компетентно. Вдъхва доверие и надежда. Но не трябва да забравя, че го грози постоянна опасност както отвън, така и отвътре - да бъдат купени. Това е най-трудната проверка за всеки политически деятел.   \n", "date": "2018.02.09", "title": "Местните избори ще са по-трудни  "}
{"url": "http://www.duma.bg/node/160545", "text": "1881 - УМИРА ФЬОДОР ДОСТОЕВСКИ, РУСКИ ПИСАТЕЛ (Р. 1821 Г.). Най-известен е с романите \"Престъпление и наказание\" и \"Братя Карамазови\". Смятан от мнозина за основоположник или предшественик на европейския екзистенциализъм. Определян и като един от най-значимите психолози в историята на световната литература. 1887 - РАЖДА СЕ ВАСИЛИЙ ЧАПАЕВ, РУСКИ ВОЕНАЧАЛНИК, КОМАНДИР ОТ ЧЕРВЕНАТА АРМИЯ (УМИРА 1919 Г.). Участва в Първата световна и в Гражданската война, за което е отличен с ордени и медали. През 1923 г. писателят Дмитрий Фурманов написва романа \"Чапаев\", филмиран от братя Василеви през 1934 г. Чапаев и Пьотр Пустота (Петка) са герои и на една от най-добрите книги на съвременния руски писател-мистик Виктор Пелевин - \"Чапаев и Пустота\". 1895 - РОЖДЕН ДЕН НА ВОЛЕЙБОЛА. Уилям Морган (САЩ) поставил мрежа за тенис на височина 197 см и неговите ученици започнали да прехвърлят през нея плондер от баскетболна топка. Морган нарекъл играта \"минтонет\". Година по-късно тя получава името \"волейбол\" по предложение на проф. Алфред Халстед. 1960 - НАДПИСАНА Е ПЪРВАТА ЗВЕЗДА НА АЛЕЯТА НА СЛАВАТА В ХОЛИВУД. Получава я актрисата Джоана Удуърд. Холивудската Алея на славата е най-обикновен тротоар по протежение на бул. \"Холивуд\" в Холивуд, Лос Анджелис, щата Калифорния, който служи като своеобразна \"зала на славата\" на открито. При създаването й се полагат 2500 празни звезди от червена мозайка. В звездата е изписано името на твореца или групата, както и бронзов символ на категорията, в която е отличието. На алеята има три специални звезди: на Том Брадли, дългогодишен кмет на Лос Анджелис; по случай 50годишния юбилей на увеселителния парк Дисниленд; на седем полицаи, загинали при изпълнение на служебния си дълг. В чест на успешната експедиция до Луната на \"Аполо 11\" звездата е като бронзов диск с формата на Луната. 1998 - ПЪРВИ ЗЛАТЕН МЕДАЛ ЗА БЪЛГАРИЯ НА ЗИМНИ ОЛИМПИЙСКИ ИГРИ. Родената в Чепеларе биатлонистка Екатерина Дафовска става първата ни олимпийска шампионка в зимните спортове, след като в Нагано (Япония) печели старта на 15 км. Четвърта, само на две десети от бронза, завършва друга българка - Павлина Филипова. До онзи момент България има само бронзово отличие, спечелено от Иван Лебанов на провелите се в Лейк Плесид Зимни олимпийски игри през 1980 г. 1999 - АРЕСТУВАНИ СА 23-МА БЪЛГАРИ, РАБОТЕЩИ В ЛИБИЯ. По-късно 17 са освободени, задържани остават пет български медицински сестри и двама лекари - Кристияна Вълчева, Нася Ненова, Валентина Сиропуло, Валя Червеняшка и Снежана Димитрова, д-р Здравко Георгиев и палестинският лекар д-р Ашраф Ал Хаджудж. Те са обвинени в умишлено заразяване със СПИН на 393 либийски деца в болницата в Бенгази и осъдени на смърт. Съдебната сага завършва осем години по-късно.   \n", "date": "2018.02.09", "title": "Датата"}
{"url": "http://www.duma.bg/node/160548", "text": "Господин министър, \nАко имахте поне малко усет или нещо, генетично заложено за човешко достолепие, вече да сте си подали оставката. Често се вясвате по телевизията, слушам недомислията ви и гледам гузната ви поза, но последния път счупихте рекорда. Учебникът по история за Х клас не бил енциклопедия, та да се пълни с всичко, пък и за фашизма, национализма и прочие, било писано вече в учебника за ІХ клас. И какво е писано там, и какво в учебника по история за ХІІ клас (сега завършващите)? Отвори, прочети българино, и проумей манипулацията! \nГоспода, престанете с тези писания, имащи претенции за научнообосновани и исторически достоверни изложения на българската летопис! От първи клас (вече дори има опити и в детските градини) до нароилите се пародийни висши учебни заведения, до скорострелно произведените плоскочели за доценти и професори, в областта на образованието се води невиждана досега експанзия за отродяването на българската челяд. Перфидната манипулация на исторически събития и личности се вихри денонощно! \nКой плаща и кой наставлява чудовищната демагогия? Живеем във време, напълно обладано от Алековия персонаж, придобил най-уродливия си вид в деструктивното ни съвремие, овладял всички висши институции, кукнал и в Министерството на образованието, пардон - на опростачването... Днес тоя персонаж кове закони, въдворяващи беззаконие, вътрешната ни и външна политика. \nГосподин министър, \nЗащо и с какво ви изплашиха Паисий, Балканджи Йово, Чинтуловите песни, Ботевата уникална публицистика, Вапцаровата \"Вяра\"...? Никоя държава от бившия социалистически лагер не заложи своето образование на налудничавите европейски постулати, не заложи своето потомство в залог на пагубни идеологии... Никоя! \nПроглушихте света, че най-сетне нашите питомци щели да се запознаят с комунизма, терора, Народния съд... Ами знаят ли що е фашизъм, ЗЗД - Закон за защита на държавата, същността на партизанското движение, взето в контекста на европейската съпротива срещу фашизма? \nНужна е само сравнителна диаграма в икономически, стратегически и духовен план между тоталитарното минало и днешната демокрация, за да се види крушението на българската идентичност, на българската държава. \nИ не забравяйте - има още живи люде, живели преди 9 септември, след 9-ти и след 10 ноември. Те чудесно знаят минусите и плюсовете на трите периода. Те познават и помнят онези, които вършеха най-големите извращения и ползваха само облагите, и някои от тях и потомците на ония кабинетни велможи днес гнездят по банките на българския и на европейския парламент, облечени в лъскави бутикови одежди, коват закони, въдворяващи беззаконие, провеждат вътрешна и външна политика, действаща в угроза на националния ни суверенитет. \nО, времена, о, нрави! Идеалът, народната свяст, жертвената кръв на бунището, съзидателният труд - анатемосан, но разграбен, а мерзостта, отцеругателството, грабежът - на пиедестал! \n    \n", "date": "2018.02.09", "title": "  Народната свяст - на бунището  "}
{"url": "http://www.duma.bg/node/160552", "text": "Докога господин Никой ще идва в телевизионните студия наред и ще ни учи на морал, на поведение, ще ни внушава своите позиции по всички въпроси на деня? Росен Плевнелиев не беше излизал толкова пъти през целия си мандат, колкото сега упражнява домашно насилие над телевизионните зрители и читателите на някои вестници. Докога ще сме слушатели на нападките му срещу президента Румен Радев, на \"експертните\" му становища? Докога Методи Андреев ще е човекът, който ще дава акъл какво да пише в учебниците по история и как да приемаме Истанбулската конвенция? \nНе са ли ни достатъчни днешните абонирани за телевизиите лица като Георги Марков, Тома Биков, Десислава Атанасова, Спас Гърневски, Антон Тодоров и пр.? Защо трябва всички тв канали в хор да дискутират и да аплодират едностранчиво и еднозначно днешните проблеми? \nРосен Плевнелиев дори отиде още по-далеч. Опита се да оспори и обори посланието на цар Борис ІІІ \"Винаги с Германия, никога против Русия!\" \nВ каквато и светлина да погледнем нещата, светлинката в тунела е една и съща. Съобразяваме се с Истанбулската конвенция и джендъра без дори да сме я прочели. Подкрепяме, без да помислим за националните си интереси, санкциите срещу Русия. Уеднаквяваме позиции за външните ни граници. И пр., и пр. Каквото и да посочим, няма да сбъркаме. \nА има неща, които са стабилна даденост, но те не ни интересуват и по тях никой дума не обелва. Може да не са прецизно точни данните, но защо у нас при население около 7 млн. души има почти 5000 държавни автомобила? В Германия, която е повече от 10 пъти по-многобройна като население, те са около 900. А Швеция с почти 10-милионните си жители държавните возила са едва десет. \nВ САЩ, които все са ни еталон напоследък, при около 320 млн. жители чиновниците са около 800 хил., в Холандия 16-17 млн. жители се обслужват от 20 хил. чиновници, а ние - от над 440 хил. \nЕто ви още една тема за спор. И нека се попитаме взаимно, дори с гласа на най-новия почетен гражданин на столицата Богдана Карадочева: \"Докога! Докога все така ще я караме?\"     \n", "date": "2018.02.09", "title": " Докога все така ще я караме?"}
{"url": "http://www.duma.bg/node/160550", "text": "\"Всеки американски кръстоносен поход завършва като съмнителен бизнес.\" Какво би се открило, ако бъде отбулено отвсякъде покривалото, изтъкано от твърденията на официалната вашингтонска администрация за \"безкористния\" мотив, довел до инициирането на \"плана Маршал\"? \nПредоставили например на Холандия помощ в рамките на \"Маршаловия план\", Съединените щати поискаха от нея безпрепятствен достъп до суровините в нейната тогавашна колония Индонезия. Именно техният добив е целта на американските инвестиции върху територията на Индонезия. След края на Втората световна война те започват бързо да нарастват. В 1946 г. те съставляват по-малко от 10% от всичките чуждестранни капиталовложения в страната, а към началото на 1949 г. достигат вече 40%, като превишават два пъти английските и два пъти и половина инвестициите от самата Холандия. Американските фирми организират добива на никелова руда в Целебс, простират производствените си мощности върху нови петролни райони в Суматра, Борнео и Нова Гвинея, овладяват находищата на калай и олово в островите Билетон и Банка. В Ява, Борнео и Целебс американските авиационни компании построяват нови летища. Икономическата експанзия на американските капитали е допълнена от активна намеса на Съединените щати във вътрешните работи на Индонезия: оказване на съдействие на холандските колонизатори в тяхната борба против Индонезийската република и лицемерно \"посредничество\" с цел да бъде установена неоколониална форма на икономическа експлоатация. Същевременно американските монополи разглеждат Индонезия като база за проникването им в другите страни на Югоизточна Азия - Малайзия, Виетнам, Бирма, Индия, Пакистан. \nУсловията на \"плана Маршал\" създават благоприятни възможности за \nразширението на експанзията \nна американските корпорации и в белгийските колонии. Всъщност от самото начало на Втората световна война американският капитал здраво се установява в Белгийско Конго, откъдето изнася цялото производство на ураниева руда и контролира калаените и медните рудници. Делът на износа от тази колония в самата метрополия Белгия спада от 84% в 1939 г. на 63% в 1947 г. От друга страна, износът в Съединените щати, съставляващ в 1939 г. 3,5% от общите външнотърговски операции от Белгийско Конго, се увеличава в 1947 г. на 17%. Заедно с това, Съединените щати се превръщат в главен доставчик в колонията. През 1939 г. вносът от Съединените щати е в обем 7% от общия внос в Белгийско Конго, а през 1947 г. - 38% от всички задгранични стоки, влезли в страната, докато вносът от самата Белгия драстично спада от 48% в 1939 г. на 27% през 1947 г. \nПрез м. ноември 1947 г. са публикувани няколко доклада на комисията при Камарата на представителите в американския Конгрес \"по оказване на помощ на чуждите държави\". В тези документи вече категорично и без заобикалки е изложено искането държавите, участващи в \"Маршаловия план\", да оказват всестранна помощ на Съединените щати предвид на уж \"изтощените американски естествени богатства\". Под този предлог се изисква доставката за Съединените щати \"на метали и стратегически материали\", залежите на които са разположени \"на територията на колониите, контролирани от страните на Западна Европа\". \nПо-нататък в документите на комисията е начертана следната перспектива: \n\"В случаите, когато по силата на политическите и други основания би се оказало несвоевременно да се правят опити да се получат направо права върху минералите, то съчетанието на частния американски капитал, вземащ при частичната гаранция на правителството (американското - бел.авт.), участие в експлоатацията, с доставките, с цел да бъдат създадени в Съединените щати запаси, би позволило да се компенсират в по-голямата им част разходите по някои заеми, предоставяни по \"Маршаловия план\", и би могло да обезпечи изплащането на процентите и по предидущите заеми\". Пределно ясно и нетълкувателно! В доклада на същата комисия е уточнено какво именно Съединените щати трябва получат на първо място от Франция, Белгия и Холандия: 20 000 тона олово, 30 000 тона цинк, 2000 тона кобалт, 15 000 тона хромити, 20 000 тона мед, 2500 тона калай и 50 000 тона боксит. \nГорните искания са само част от един дългосрочен план за стратегическо запазване на находищата на суровини в Съединените щати от експлоатация, а същевременно да бъдат използвани чуждестранните източници на природни богатства, с оглед и на обстоятелството, че работната сила там е по-ниско заплатена. \nОсобено силно е вниманието към стратегическите суровини, използвани за военни цели. Официален Вашингтон открито си поставя за цел да овладее монополно запасите от уран. В статия под недвусмисленото заглавие \"Съединените щати се опитват да изкупят урановата руда\", лондонският вестник \"Дейли експрес\" пише: \"Американското правителство закупи в 1947 г. повече от 10 000 тона ураниева руда; от това количество за приготвяне на атомни бомби или за опити, то би могло да изразходва само една десета част.\" \nКанадският вестник \"Дейли трибюн\" през февруари 1949 г. публикува статия под заглавие \"Уолстрийт завладява нашите ураниеви богатства\". В тази статия е изнесена информация, че Канада доставя на Съединените щати най-малко 500 хиляди тона ураниева руда годишно. Според оценката на вестника от ураниевата руда, доставена от Канада на Съединените щати през последните седем години, е възможно да се получи енергия на сума 87 млрд. щатски долара. \nАмериканският тръст, наименованието на който се държи в тайна, купува канадската ураниева руда по цени 3 щат. долара за фунт (453,60 г - бел.авт.). Стойността на енергията, получавана от един фунт ураниева руда, при условие, че само половината от нея може да бъде използвана в процеса за получаване на енергия, възлиза на 25 000 щат. долара. Печалбата е 833 333%!  Осемстотин тридесет и три хиляди и триста тридесет и три процента след периода, в който бъде изплатена инвестицията за построяване и поддържане на производствените мощности. \nПо аналогичен начин - върху правилото за едностранната изгода, - е образувана самата номенклатура на стоките, които Съединените щати \"подаряват\" на държавите-бенефициенти по \"Маршаловия план\". Тя е изцяло в интерес само на американската икономика. \nСпоред данни на самия американски печат, към 15 декември 1948 г. са били дадени разрешения за покупка на стоки по \"плана Маршал\" на сума 4,058 млрд. щат. долара. От тази сума основната част се пада на продоволствието, тютюна и памука. Но за доставка на машини са отпуснати само 382 млн. щат. долара, тоест по-малко от 10% от цялата сума на американските доставки. Немалко средства поглъщат плащанията за превозването на товарите през Атлантическия океан - 347 млн. щат. долара. В доставката на суровини главните места са заети от въглищата и памука - стоки, в износа на които Съединените щати са особено заинтересовани поради това, че печалбата за корпорациите-превозвачи на всеки тон въглища, преминал през маршрута до някое европейско пристанище, е твърде голяма, а пък запасите на памук в Съединените щати, след благоприятната реколта от 1948 г., се оказват в застрашителни за отрасъла размери и със сигурност - ако не бяха държавните поръчки за закупуване на огромни количества памук, - биха довели до катастрофален спад на цените. \nДоставките на американски тютюн в европейските пазари заставиха да изохка дори изключително вероподаническият рупор в Европа на американските интереси, какъвто по това време е турският печат. В края на м. май 1948 г. проправителственият вестник \"Джумхуриет\" пише: \n\"Нашето тютюнопроизводство, а следователно и цялото стопанство на страната, бързо върви към криза, която е мъчно да се преодолее, тъй като, изпращайки в Европа под маската на \"Маршаловия план\" евтин вирджински тютюн и като забранява вноса на турски тютюн в Германия, Америка нанася страшен удар на нашето тютюнопроизводство, а следователно и на цялото наше стопанство ... \"  Изостаналите стоки в складовете \nна фирмите-производителки от Съединените щати чрез активно лобиране от тяхна страна сред американските власти, се натрапват на всички \"маршализирани\" държави. \nОще в началото на 1948 г. вестниците във Великобритания съобщиха, че от общата стойност на набелязаните по \"Маршаловия план\" доставки за четири години и три месеца, изчислени на 900 млн. фунта стерлинги, повече от половината се падат на стоки, които съвсем не са необходими. Към тях се отнасят: тютюнът, петролът, яйченият прах, сушените и пресните плодове. По-нататък ситуацията се влоши още повече спрямо интересите на английската икономика. Изясни се например, че в Англия ще бъде внесена почти за 50 млн. щатски долара захар, главно от американските захарни заводи в Куба, макар че Великобритания би могла да получи захар и от своите доминиони. \nКато определя чрез масирани лобистки операции спрямо официалните власти във Вашингтон асортимента на стоките за европейските държави, доставяни по \"плана Маршал\", американският едър капитал се ръководи изключително от своите користни подбуди за максимизиране на печалбите. \nВъв връзка с това, вестник \"Гьотеборгс Ханделстиднинг\" писа през 1948 г., че значителните съкращения на американските доставки на корабостроителна стомана за Швеция и за другите страни, обхванати от \"Маршаловия план\", се обясняват не с това, че в Съединените щати стоманодобивната промишленост е намалила своето производство, а с това, че официален Вашингтон по \"политически, икономически и военни причини има намерение да намали износа за Европа на корабостроителна стомана\". Причината - тъй като увеличението на такива доставки би се оказало в \"пряко противоречие с желанието на Съединените щати да попречат на по-нататъшното увеличаване на търговския флот на европейските държави\". \nКакво друго представлява опитът за намеса на настоящия посланик на Съединените щати в България по отношение на избора за закупуване на бойни самолети за българските военновъздушни сили, освен груба намеса във вътрешните работи на страната ни, с напълно прозрачна целенасоченост в интерес на големия американски самолетостроителен концерн \"Локхийд еъркрафт\"? \nВъншнополитическата активност на официален Вашингтон спрямо България по въпроса за \"диверсификацията на енергийните доставчици\" - естествено в полза на вноса на американски втечнен природен газ - има прозрачна цел: икономическа изгода за газодобивни компании под петдесетзвездния флаг. \nСедемдесет години след стартирането на \"плана Маршал\" принципът на американската външна политика да е изцяло в угода на едрия капитал в Съединените щати остава неизменен. * Авторът е председател на УС на Асоциацията за борба против корупцията в България \n    \n", "date": "2018.02.09", "title": "Реквием за плана \"Маршал\"  "}
{"url": "http://www.duma.bg/node/160558", "text": "Александър Симов: Спас Гърневски преди няколко месеца, слизайки от парламентарната трибуна, изсъска: по-добре фашист, отколкото комунист. В друга държава нямаше ли подобно изявление да сложи край на всяка политическа кариера? \nВелислава Дърева: Това е част от едно много любимо напоследък обяснение - приравняването на фашизма и комунизма, дори фашизмът се води като по-малкото зло. Спас Гърневски не прави никакво изключение от цялата тази компания, която врещи в течение на 28 години от телевизор в телевизор. Тоталното отричане на антифашистката борба - ето това е мястото, където ги стяга чепикът. Цялата българска десница е до такава степен истеризирала от този антикомунизъм, не знам от коя пещера идва такава неприязън към антифашистката борба, към резултатите от Втората световна война! Те буквално страдат, че нацистка Германия не е победила. И понеже сега е годишнина на Сталинградската битка, искам да ви прочета какво е написал Богдан Филов в своя дневник на 4 февруари 1943 г.: \"Сталинград най-после падна, въпреки геройството и саможертвата на германските му защитници. Военното значение на този факт може би не е много голямо, обаче важно е психологическото отражение\". Първото изречение е ключово. Тук има една много деликатна инверсия, от която оттук нататък ще започне да се гради цялата антикомунистическа позиция. Значи германските окупатори и агресори са герои и защитници, от което следва, че съветската армия е окупатор - в собствената си страна. И оттук нататък като тръгнем, това отива все по на запад в Европа. Ето в това изречение открих онова зрънце, от което после поникнаха такива големи плевели, които сега с покрили всичко в държавата. \nСимов: Сега покрай първи февруари започнаха да се появяват някакви десни публицисти, които вадят бомбастични числа - жертвите на комунизма първо бяха хиляди, след това станаха десетки хиляди, сега са вече стотици хиляди. Казва се, че Народният съд тук е издал много повече присъди, отколкото в Нюрнберг. Не е ли така? \nАнжел Вагенщайн: При нас каквато и глупост да се произнесе, тя започва да се умножава в пространството. Това е такава глупост, която не знам в друга нормална страна да може да се тиражира. Първо, Нюрнбергският процес е процес срещу елита на националсоциалистическата партия, с други думи - срещу главните военнопрестъпници от Втората световна война. Чували ли са в България за т.нар. малки нюрнбергски процеси? Парлелно с Нюрнбергския процес и особено след него в същия Нюрнберг, в същата зала са се състояли 12 процеса срещу 5025 нацистки престъпници, изпълнени са 806 смъртни присъди. Има ли антикомунистическа глупост, изречена в България, която да не бъде подхваната за замазване на истината? Само във Франция по т.нар. народни съдилища са издадени 21 000 смъртни присъди. При нас досега говореха че е ликвидиран интелектуалният цвят на нацията. Понякога подозирам, че наистина е ликвидиран, защото тия, които ги слушам... простак до простака. \nСимов: Наскоро имаше телевизионно предаване \"История.бг\", посветено на социалистическите лагери. Там се появи една за мен псевдоисторичка Даниела Горчева, която произнесе следната реплика: Цар Борис, каза тя, е събирал евреите в лагери, но само за да ги спаси от депортация. Лагерите в царска България като курорти ли са били за евреите? \nВагенщайн: По този въпрос аз вече писах. Според сезона между 17 и 18 хиляди души са били в лагерите. Днешните германци са много стриктни, когато анализират що за лагери са били това. Тези български лагери са означени в Германия като лагери за принудителен робски труд. Заради това аз получавам пожизнена пенсия от г-жа Ангела М. - заради това, че съм бил в лагер за принудителен робски труд. Допускам за момент, че Симеон Кобургготски съчини тази легенда. Това са мъже от 18- до 58-годишна възраст. А къде са децата, старците, жените, болните - тях не ги крият, нали? Те са затворени, в Пловдив например, имат право да излизат на улицата само в своята махала Орта Мезар, само 2 часа на ден. Има списък и кои заведения в тази махала нямат право да посещават. Забранено им е да минават през центъра на града, да ходят на театър, на кино, на ресторант, на обществена баня. И си представете онези \"скритите\" 18 000, които знаят че са оставили деца, болни старци, родители, заключени по три семейства в една стая, без никакви доходи! Вече малцина помнят, че от София са изселени 24 000 души. \nСимов: На 1 февруари властта отива цялата на паметника, който построиха пред НДК. От ваши статии обаче разбирам, че част от тези имена не можем да наречем мъченици на комунизма и ангели с морални сърца. \nДърева: Мисля, че там са някъде около 5000 имена. Разбира се, може да има и хора, които с пострадали, без да имат някаква вина, това е неизбежно. Но не е необходимо човек да се взира внимателно, за да открие на тази черна стена имената на убийците на Гео Милев, на Йосиф Хербст, на Христо Ясенов, на Никола Вапцаров, на тези дечица - шестте ястребинчета, на общо над 250 убити български деца, там са имената на ген. Вълков, на ген. Русев, на цялата трета секция към военното министерство - хората, които извършват масовите репресии през 1925 г., на ген. Луков също така - този \"герой, дето тук всяка година се правят едни факелни шествия с барабани, човек го заболява стомаха, като ги гледа. И даже една година имаха наглостта да носят плакати, които приравняваха Васил Левски с ген. Луков! И няма никаква реакция от официалните български власти. Няма никаква реакция от т.нар. Европейски съюз. Държа да кажа - Европейският съюз мълчи позорно, а става и съучастник на един откровен неонацистки преврат в Украйна. Където на всеки ъгъл вдигат паметници на бандеровците - които някога са горили живи хора и сега пак ги горят и превърнаха Одеса в крематориум. Европа мълчи. \nВагенщайн: Ето, това тук е френски рицарски орден на офицер за заслуги, който ми е връчен за моето участие в Съпротивата срещу фашизма. И така за Франция аз съм оФицер на ордена за участие във въоръжената съпротива срещу фашизма, а в България аз съм терорист. Кое от двете е истината?  \nСимов: Г-н Вагенщайн, аз ви питах за едно изречение от декларацията на ГЕРБ срещу комунизма, но все пак, какво мислите за текста като цяло? \nВагенщайн: Да ви кажа, аз съм много преживял, аз съм вече доста възрастно момче и много неща са ми се случили. Аз съм потресен просто, потресен, като гледах и слушах обсъждането на декларацията в НС. И тогава се сетих за една библейска фраза: \"И пожалил Бог града, защото праведник един живял в него.\" Мечтаех в тази група на ГЕРБ и т.нар. патриоти един човек да вдигне ръка \"въздържал се\" - не \"против\", а \"въздържал се\", защото те знаят колко сложно е всичко това, колко противоречив е този ХХ кървав, наистина кървав век на Европа. Един праведник само да беше се въздържал, би ми било облекчение. Аз съм в отчаяние от състоянието на морала в това НС, особено на десницата. Искам да кажа, аз съм учил драматургия, това ми е занаятът. Няма пиеса, още от времената на Есхил и на Еврипид, която да започва от третото действие. Има първо действие, за него не се споменава. Като че ли Деветоюнският преврат се е състоял на 9 септември - не, той се е състоял 1923 г., тогава е рязана главата на Стамболийски и не са комунистите, които са я рязали тази глава. Има един континуитет в историята, има следствие на времето. Това, което се е случило 1923, 1924, 1925 г., е означено като кървав стълб от бляскави имена, които ще потрисат поколенията. Видях потресеното поколение на ГЕРБ - един не вдигна ръка да каже \"въздържам се\" в името на този кървав стълб от бляскави имена. Такава касапница не е преживяла Европа. Неслучайно Цанков е наречен \"кървавия професор\". До смъртта си не получава нито една покана и нито едно разрешение да посети някакъв европейски университет, защото е кървав до дъното на душата си. Страшното също е да наречеш освободителите си поробители, а поробителите си да ги премълчиш. Да наречеш Съветската армия окупаторка, това значи да не знаеш, че Първа и Втора българска армия са окупирали цяла Сърбия с изключение на две области - Банатска и Белградска. Ние сме окупаторите, не Червената армия. Трябва да има някаква мярка, у нас вече мярката е загубена, безсрамно загубена, възмутително замазана е истината. \nДърева: Мисля си за това, което според мен е най-важно. Например пак да напомня: само през 1925 г. - не според мои твърдения или на някой друг, само през 1925 г. избитите комунисти, земеделци, поети, писатели, журналисти, военни, юристи са 30 хиляди. Това е по данни на английската парламентарна анкета, която идва в България, и също така по данни на една американска анкета. Аз не мога да измисля тези числа. Цялото училищно образование, цялото университетско образование е тотално подменено, децата не трябва да знаят - те не трябва да знаят нито кой е направил 9 юни, нито защо го е направил, нито какви са последиците от това, нито кой е отрязал главата на Стамболийски, нито кой \"в пристъп на неизбежна отбрана\" е убил едно детенце на година и 7 месеца с 12 куршума. \nСимов: Но чуват термини като \"съветизация\", \"България 16-а република на СССР\", тъй като това било важно да се научи. \nВагенщайн: Нещо повече, когато става дума за след Втората световна война, до ден днешен все още ние не можем да осъзнаем в цялата дълбочина факта, че България е победена страна във Втората световна война! Затова не е така просто да наречеш тези войски, които са влезли в България, окупационни войски. България е победената страна. България е страната, чиято армия е извършила безобразия и в Сърбия, и в Македония, и в Гърция. Слава богу, в България Филов не е бил окачен надолу с главата на някой стълб, като Мусолини в Италия, а е бил съден. Да се разберат тези 10 дни на гнева, на страшния гняв заради това от какво излиза Европа, от каква кървава яма, от каква яма на жестокост. И още един случай, който много добре познавам. В лагера край Ваймар лагерниците с ръце и с нокти са разкъсали своите надзиратели. Да се разберат тези първи страшни дни на апокалипсиса, страшни дни на Европа, за да можеш да си позволиш след това да наречеш Съветската армия \"армия-окупаторка\". Армия, която спаси България от подобни ексцесии, каквито е имало и в Германия, да не говорим в Полша какво се е случвало... В Италия 12 хиляди фашисти са разстреляни за една нощ по предградията на Рим! Това е още преди народните процеси, още преди решението на съюзниците. Защото е решение на съюзниците: строг съд на всички военнопрестъпници. Ето, ще ви го кажа: Решението на съюзниците, което се нарича Лондонско споразумение за военните трибунали и т.нар. народни съдилища. Под това решение само в окупационната зона на Германия има 925 процеса срещу нацисти. Трябва да имаме чувство за мярка и съвест някаква, когато говорим безобразия, помагайки на фашистите. \nДърева: Разбира се. Аз в началото започнах със Сталинградската битка, която е, всички знаем, поврат в цялата история на войната. Защо споменавам отново Сталинградската битка? Защото в последните 25-30 години истината непрекъснато бива подменяна с лъжа. Поколенията биват снабдявани с фалшива памет, те биват преформатирани. Сега ние трябва да разберем, че за нас е настъпила Сталинградската битка за паметта. Защото в момента се извършва тотален реванш заради резултатите от Втората световна война, които и българската десница, и европейската десница, не искат да приемат. Те не желаят да признаят, че над Райхстага се вее червеното знаме. Защото, за да се вее червеното знаме, един Съветски съюз изгуби 30 милиона души. 30 милиона жертви, това е чудовищно, ако някой може въобще да си го представи какво е. И това е, което ги вбесява, затова върви ревизия на Втората световна война. И когато някога, преди 30 години, питаха американските деца срещу кого са воювали Съединените щати по време на Втората световна война, те отговаряха уверено: срещу Съветския съюз. Тогава ние се смеехме. Днес, когато питат българските деца срещу кого са воювали Съединените щати по време на Втората световна война, българските ученици отговарят уверено: срещу Русия. И ние вече не се смеем. \nТрябва да си изключително непочтен или неграмотен, за да нямаш елементарни сетива към този, който те е измъкнал от такова кърваво блато, от което няма излизане. \nВагенщайн: Не само те е измъкнал, но е спасил България. Защото, знаем на Парижката конференция какви са били исканията на Гърция - цялата Родопска област. Защото апетитите им са... границата е трябвало да мине край Асеновград. Това щеше да бъде, ако не беше ударът на Молотов, че няма да се пипнат старите граници на България. Ако не беше Съветският съюз да ни защити в Париж, ние щяхме да бъдем сега половин България.                              \n", "date": "2018.02.09", "title": "Настъпи сталинградската битка за паметта"}
{"url": "http://www.duma.bg/node/160553", "text": "В последно време все по-често ставаме свидетели на надигащи се в Европа и по света прояви на нетолерантност и ксенофобия. За съжаление, държавата ни не остава встрани от подобни прояви. Историята показва, че България и българските граждани никога не са проявявали търпимост и толерантност към подобни демонстрации на такава мракобесна идеология, каквато е \"кафявата чума\". Доказателство за това е и отбелязването с редица събития през 2018-а на 75-ата годишнина от онзи исторически момент, в който България спасява българските евреи от лагерите на смъртта. \nВъпреки това у нас вече подготвят следващия парад на омразата Луковмарш. Проведен за първи път в София през 2003 г., той е организиран от крайнодесни групировки в памет на ген. Христо Луков. По времето на Втората световна война той е начело на Съюза на българските национални легиони - пронацистка организация, която е и сред най-яростните поддръжници на Закона за защита на нацията, влязъл в действие през януари 1941 г. \nАнтисемитизмът, в лицето на Луков и неговите верни последователи, е в пълен противовес на светлия момент в българската история, когато България организира успешна кампания и спира депортацията на българските евреи в лагерите на смъртта. Същевременно режимът, поддържан от Луков, разрешава депортацията на 11 343 евреи от териториите в Беломорска Тракия, Вардарска Македония и град Пирот, които намират смъртта си в лагера Треблинка. \nНие, съветниците от групата на БСП, сме убедени, че e огромна грешка Столичната община да допусне провеждането на шествие с участието на поддръжници на личност и идеология, която символизира най-мрачните моменти от европейската история на ХХ век - времена, които в действителност създадоха нуждата от Обединена Европа като гарант катастрофата да не се повтори. \nЕто защо настояваме кметът на София Йорданка Фандъкова ясно да заяви позицията си по темата \"Луковмарш\" и да положи необходимите ефективни усилия за възпрепятстване на плановете за провеждане на парада на омразата. \nОт началото на годината България пое европейското председателство. Страната ни е лидер, който трябва да отстоява споделените ценности на Европейския съюз, сред които са заклеймяване на екстремизма, фашизма, расизма, ксенофобията, антисемитизма и всички други форми на дискриминация. \nПредлагаме Столичният общински съвет да приеме и декларация, в която категорично се противопоставя на провеждането на Луковмарш в столицата и осъжда всички профашистки и националистки прояви на територията на София. За нейна основа предлагаме да стане настоящата декларация. С това наше действие категорично ще заявим, че няма да допуснем София да стане столица на фашизма в Европа. \n    \n", "date": "2018.02.09", "title": "Няма да допуснем София да стане столица на фашизма  "}
{"url": "http://www.duma.bg/node/160586", "text": "След близо 8-годишна пауза извън БНТ Уляна Пръмова се върна с началнически пост в обществената медия. От днес тя вече оглавява дирекция \"Информация\" в телевизията, след като Управителният съвет реши това на свое заседание в сряда. На тази позиция тя ще отговоря за развитието на новините, публицистиката и информационните формати на обществената телевизия, уточняват от БНТ. \nПръмова заемаше същия пост през 2003 г., а година по-късно стана и генерален директор на БНТ. Тя изкара два мандата начело на медията и остана в нея до 2010 г. \"Богатата й професионална биография включва още: завеждащ редакция \"Студио БТАЮ в Българската телеграфна агенция, управляващ директор в телевизия ВВТ, създател на новините на телевизия \"Ден\", ръководител на отдел \"Вътрешна политика\" във в. \"Континент\", кореспондент на БНТ и БНР в Женева и Виена. Журналистическата й кариера започва в БНТ като международен редактор\", допълва кратката визитка, с която от БНТ обявиха назначението й. \nКато шеф на дирекция \"Информация\" Пръмова ще контролира новинарските емисии, блоковите програми и коментарните политически, икономически и спортни предавания във всички програми на БНТ. Тя ще ръководи работата на редколегиите в дирекцията, нейна е отговорността и да решава евентуални проблеми в екипите. \n    \n", "date": "2018.02.09", "title": " Уляна Пръмова оглави \"Информация\" в БНТ"}
{"url": "http://www.duma.bg/node/160557", "text": "Законът за културното наследство, който бе приет през пролетта на 2009 г. и вече е поправян и изменян 18 пъти, никога не е минавал без скандали. Не за друго, а защото богатото културно-историческо наследство на България, особено археологическото, в годините на прехода неизменно е обект на интереси и апетити от страна на т.нар. инвеститори, на всякакви корпоративни и дори лични интереси. Те винаги са прокарвани в парламента чрез лобита на властимащите и винаги са прикрити зад фалшивата мантра \"опазване на културните ценности\". Уж в полза на обществения интерес. В резултат нито общественият интерес е защитен, нито културното ни наследство е опазено, както трябва. В момента се е задало ново изменение и допълнение на закона, предложено от Министерството на културата за обсъждане, и картината с малки нюанси е същата. \n Особено интересно е, че в общественото обсъждане на проекта на МК начело се появиха  добре разписани предложения от двама души - едните са от проф. Вера Бонева от УниБит (теренният съвет към министъра да се оглавява не от директора на водещия в археологията Национален археологически институт с музей при БАН, оценен от международен одит като институция на световно ниво, а просто от хабилитирано лице). По-интересно е второто предложение - на магистъра по археология Павел Деспотов: законът да разреши на частни  \nнеправителствени организации от археолози да правят разкопки и други археологически проучвания. Такива права според закона в момента имат само археолозите от държавните и общинските културни институции (музеи), от висши училища и научни институти. Това правило, разбира се, има своите железни основания. Хайде да си представим на практика какво значи частни разкопки. Според Деспотов, имало завършили археолози, които не могат да си намерят работа. И ако те си направят сдружение, то може да получи открит лист за теренни проучвания. Въпрос пред скоби е по какъв начин безработните дипломирани археолози доказват професионалния си капацитет да проучват археологически обекти, където всяка грешка води до безвъзвратно погубване на културно-историческия паметник. Само на базата на получена диплома?  \nНо забележете - авторът на предложението изрично посочва, че при спасителни разкопки или пък при строителство на големи обекти, при които археологическото прочуване е задължително, има нужда от повече археолози и финансирането позволява те да бъдат наети. Тогава можело да се наемат археолози от НПО-та, вместо с екипите от вузове, институти или музеи да се пращат неопитни студенти. Това говори първо за тотално непознаване на процеса на обучението на студентите (няма как бъдещ археолог да бъде обучен единствено в аудиторията) и второ - говори за откровен апетит към парите, които при \"строителството на големи обекти\" инвеститорът влага за археологическото проучване. А защо не и към европейските пари, предназначени за проучване и социализиране на културно-исторически обекти.   \nА сега да си представим голям инвеститор, който иска да строи хотел до някоя тракийска гробница, сред долмените в Странджа или пък някъде в сърцето на римска Сердика. В такива случаи той бърза, а археолозите му пречат. И на някои кметове пречат. Да си спомним и нервността на Бойко Борисов, който искаше археолозите да копаят насред зима, \"да си грабват керемидите и да се махат\", та да не Му пречат да строи магистрала. Но да бяха намерили някое злато, пръв щеше да го разнася по света да се хвали с него. А от археолозите ни май вече само това искат - да открият нещо, с което властниците ни да се разходят с изложби из чужбинско, пък учените след това можем и да ги наритаме. За съжаление, такива са фактите.     \nТа, какво ще направи големият инвеститор - ще си наеме едно НПО, което с парите му бързичко ще се убеди, че на терена няма и следа от археология. А защо пък един богаташ с пари да не си спретне свое НПО с археолози да го обслужва? Жива злоупотреба с културното наследство,  \nжива съсипия, жива корупция Къде е тук общественият интерес да се опазят древни паметници по земите ни - частният интерес е над всичко. Да не говорим какви иманярски широти биха се отворили, като за никого не е тайна, че в България цели села, че дори и региони се препитават от иманярство. Само НПО-та липсват. Бая работа ще се отвори за МВР по агресивния износ на културни ценности от страната. И без това България е един от донорите на крадени културни ценности за Запада. Някой съмнява ли се, че ще е така?  \nВ същото време, ако човек погледне какво предлагат професионалните археолози, архитекти, музейни дейци в общественото обсъждане, вижда колко много са всъщност нерешените проблеми при проучването и опазването на културните ни богатства. законът би могъл да ги реши, но не го прави. А не ги е решил, защото тези, които правят и приемат законите, не чуват професионалистите.  \nКакво конкретно казаха те при обсъждането на измененията в закона? Тъй като грижата за опазването на културното наследство от местно значение с една поправка в закона през 2016 г. бе \"децентрализирана\" към общините, които за целта създават звена от наличния си административен състав, от Камарата на архитектите предлагат в тези звена освен архитект да бъдат включени задължително археолог и инженер-конструктор. А когато тези звена дават становище, членовете му да гласуват поименно \"за, против или с особено мнение\" и да се считат солидарно отговорни заедно с проектантите за намеса в културната ценност. Архитектите искат също подробните устройствени планове на недвижими културни ценности да се обявяват публично. Защо го предлагат? Ами защото практиката вече показа, че  някои общини си правят каквото си искат \nс недвижимите паметници. И още нещо предлагат от камарата - собствениците, концесионерите и ползвателите на културни ценности да имат право на данъчни облекчения и нисколихвени кредити за поддържането на обектите. А при реставрация и строеж в недвижими културни ценности, особено археологически, работата да се изпълнява от майстори с доказано майсторско звание за ръчна обработка на камък, дърво, метал, фуги, спояващи разтвори и пр.  \nОт Асоциацията на българските археолози пък предлагат директорите на музеите в страната да имат по-голяма сигурност, ако техни решения по опазването на културните ценности \"не съвпадат с очакванията на местната власт\". Защото има случаи на уволнени директори, които в изпълнение на задълженията си са влезли в противоречие с кметове или общинари. Затова се предлага освобождаването на директор да става само след съгласуване с комисия, назначена от МК. А когато се избират музейни директори, да се засили експертната оценка при конкурса, а не да се назначават \"удобни хора\". Освен това, предлагат археолозите, назначаването в музеите на бакалаври, магистри и специалисти да става с конкурс, за да не се появяват в толкова важни културни институции слабо подготвени хора. В комисиите за конкурса за директор пък пък да има представител на МК и трима директори на национални или регионални музеи. А директор, който напуска поста или не печели конкурс, да има право да остане на щат в същия музей или за времето на директорството да му се пази щатът, който е заемал преди това. Подобни идеи и конкурс за директорите предлага и Сдружението \"Български музеи\", като мандатът им да бъде 7-годишен. А също - приходите от дейността на музеите да остават директно в тях и да се използват за развитието им, а не да се превъртат през сметките на общината. Това частично ще компенсира недостатъчното държавно или общинско финансиране на тези институции.  \nНАИМ-БАН предлага конкретни текстове за уреждането на археологически обекти като защитени територии, както и как да се прецизира законовият текст за археологическите резервати. Защото от действащия сега текст излиза, че археологически ценности може да се включат в резерват само след провеждане на строителни дейности, което е, меко казано, нелепо. Друго предложение е, когато комисия приема теренни проучвания, в нея да се включват поне по един представител от Инспектората за опазване на културното наследство, НАИМ-БАН, Института за недвижимото културно наследство (НИНКН), от регионалния и общинския музей, ако има такъв. Няколко текста за промени в проекта на МК дава и Центърът за подводна археология, който предлага да се преименува в национален и уточнява някои функции за опазването на културното наследство под вода. Ръководителката на катедра \"Археология\" в Софийския университет доц. Петя Георгиева предлага, когато в НАИМ-БАН се прави оценяването на завършените теренни проучвания, да участват и по двама представители на вузове и на музеи.      \nКакто се вижда, предложенията са по същество и са родени от наболели проблеми. Публичното обсъждане на проекта за промени в Закона за културното наследство приключи на 5 февруари. Няма нито едно мнение в подкрепа на текстовете на Бонева и на Деспотов. Обратното - всички са   против. Хайде да видим в какъв вид ще се появи проектът в Министерския съвет и съответно - в Народното събрание. Ще бъдат ли включени нови текстове, предложени при обсъждането, и кои точно. Тези на професионалистите, или тези, които са категорично отхвърлени от тях. Тогава ще се разбере кой кум, кой сват и на чия сватба играе.   \n    \n", "date": "2018.02.09", "title": " Що е то частна археология? "}
{"url": "http://www.duma.bg/node/160566", "text": "Лидерът на младежката организация на Германската социалдемократическа партия (ГСДП) започва национално турне срещу постигнатото в Германия споразумение за голяма коалиция начело с консерваторката Ангела Мeркел. \nКевин Кюнерт предприема акцията ден след постигнатото споразумение. Веднага след края на коалиционните преговори той изрази недоволството си от резултата и по-конкретно от демонстрирания „политически стил“. Освен договореността Кюнерт разкритикува и обявените промени в ръководството на ГСДП, съобщи \"Шпигел\". Съгласно коалиционната договореност лидерът на ГСДП Мартин Шулц ще замени Зигмар Габриел на поста министър на външните работи, а на негово място ще застане Андреа Налес, досегашният зам-председател на ГСДП. \nКюнерт се опасява, че разместванията на върха на партията ще изместят фокуса на вътрешнопартийния дебат, който трябва да бъде проведен в следващите седмици. Дебатът пък е задължителен, защото редовите членове на ГСДП трябва да гласуват до 4 март дали одобряват коалиционното споразумение с дясноцентристкия блок ХДС/ХСС на Ангела Меркел. Ако споразумението бъде одобрено от членската маса, новото германско правителство може да встъпи в длъжност до Великден. \nОще през миналия декември младежката организация застана начело в кампанията срещу нова голяма коалиция с консервативната десница. Младите социалдемократи публикуваха на интернет страницата си петиция, в които призоват всички членове на партията да подкрепят съпротивата им. В текста се казваше, че липсата на противопоставяне между отделните политически партии в страната е допринесло за укрепването на десните популисти в Германия. \"През последните години стана ясно, че големите коалиции „постигат малък напредък, но не взимат важните решения“. Преразпределението на богатството, инвестициите в бъдещето, борбата срещу детската бедност, по-нататъшното развитие на европейската интеграция и много други проекти изискват спешни действия\", предупредиха младите социалдемократи. \nМеждувременно Мартин Шулц обеща, че Германия ще е начело на „фундаментална промяна в ЕС“, след като влезе в кабинета на Ангела Меркел, съобщи \"Дейли ексрес\". \"...в това коалиционно споразумение ние предвиждаме фундаментална промяна в политиката на ЕС. С това коалиционно споразумение Германия отново ще поеме активна и водеща роля в Европейски съюз“, цитиран бе Шулц от британския вестник. Изданието припомня изказването му от декември м.г., в което той призова страните-членки на ЕС да се стремят към създаване на Съединени европейски щати до 2025 години, иначе рискуват да бъдат изключени от Съюза. \n\"Дейли експрес\" привежда коментара на един от лидерите на крайнодясната „Алтернатива за Германия“ Алис Вайдел, който написа в туитър, че: „Положението не може да е по-лошо за Германия“. Той окачестви коалиционна сделка като „лудост“, тъй като в нея не се въвежда лимит за миграцията.      \n", "date": "2018.02.09", "title": "Младите германски социалдемократи на бунт срещу коалицията"}
