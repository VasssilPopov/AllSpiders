{"url": "http://duma.bg/node/155560", "text": "Системите за сигурност, свързани с предстоящото европредседателство, все още не работят. Тепърва ще се провеждат обществени поръчки, а Валентин Радев продължава да разпитва колегите си как са се справяли със задачата. Вътрешният министър сам направи признанието за закъснението вчера. МВР се опитва системите за сигурност да работят преди Нова година, защото трябва поне месец за тестването им. \nЗабавянето министърът оправда със законите за обществените поръчки. \"Лекото отдалечение в сроковете\" било само за една или две поръчки. Една от системите за сигурност ще бъде довършена чак през януари. \n\"Гражданите трябва да свикнат, че ще има ограничения. Те няма да бъдат много големи, но трябва да им обясним по-отрано\", заяви Радев.   \n", "date": "2017.11.08", "title": "МВР не е готово за председателството "}
{"url": "http://duma.bg/node/155542", "text": "Мораториумът върху въвеждането на иновативни лекарства и терапии е изключително глупаво решение и примитивен ход. Това заяви д-р Стойчо Кацаров, председател на Центъра за защита на правата в здравеопазването (ЦЗПЗ). От ограничението касата няма да икономиса пари, защото новите терапии ще се прилагат в други европейски държави, категоричен е д-р Методи Янков, управител на болница \"Сердика\" и член на УС на Националното сдружение на частните болници (НСЧБ). Той припомни, че по силата на правилата за координация на системите за социална сигурност българските пациенти имат право да се лекуват в чужбина, а НЗОК е длъжна да им плати за лечението, което обаче ще струва много по-скъпо. Представителите на НСЧБ прозряха в тази рестрикция и морален порок - спира се удължаването на живота на хората с тежки заболявания, например рак. В същото време проектобюджетът предвижда увеличение с 280 млн. лв. на парите за лекарства, недоумяват от НСЧБ. \nОт сдружението призоваха депутатите да помислят добре, преди да гласуват Закона за бюджета на НЗОК за 2018 г. Според НСЧБ рекламираното увеличение на бюджета на касата за догодина с над 4 млн. лв. всъщност не е увеличение. Държавата плаща част от осигуровките на деца, ученици, студенти, пенсионери, лишени от свобода и др. За догодина този трансфер се увеличава с около 4 млн. лв., са изчислили от сдружението. Извън измамното увеличение бюджетът на касата е просто \"копи пейст\" на тазгодишния. От НСЧБ се съмняват НЗОК да изпълни заложеното в бюджета 12-процентно увеличение на събираемостта на приходите от здравни вноски.  \nОт НСЧБ са категорични, че с другото ограничение за разкриване на нови дейности, се спира възможността на болниците да се преструктурират. Те недоумяват защо е необходимо всички болници в малки градове да носят гръмкото название МБАЛ, като може да развиват дейности според демографските характеристики на региона. Щом касата няма да дава пари за разкриване на нови дейности в болниците, вероятно пести, за да дава \"спасителни инжекции\" на загиващите държавни болници, предполагат от НСЧБ. От сдружението припомниха, че не работи и опитът от времето на Петър Москов определени амбулаторни и клинични процедури да бъдат извадени от болничната помощ, тъй като според разписаните стандарти те продължават да се извършват в болнични заведения. \nМЗ не прави никакви политики, свързани със здравето на нацията, категорични са от НСЧБ и ЦЗПЗ. Няма политики в пренаталната диагностика, даде пример д-р Янков. По отношение на номинацията за здравен министър д-р Янков заяви, че няма лошо министърът да не е лекар, на припомни, че експериментите със Славчо Богоев и Десислава Атанасова не са дали положителни резултати. \nСпоред НСЧБ и ЦЗПЗ един от начините да се пестят пари е да бъдат ревизирани клиничните пътеки и болничният престой на пациентите. Има пътеки, според които пациентът трябва да лежи 7 дни, състоянието им се подобрява на третия ден, но не може да бъде изписан. Има и пътеки, според които трябва пак да лежи 7 дни в болница, но заболяването е тежко, няма подобрение, но касата не плаща повече. \nЛимитите, мораториумите, замяната на едни забрани с други задълбочават проблемите, категорични са представителите на двете организации. Според тях падането на редица нормативни актове на МЗ в съда е разчистило пътя към промени, но здравните власти, вместо да правят промени, само измислят рестрикции.     \n", "date": "2017.11.08", "title": " Частните болници определиха спирането на нови лекарства за примитивен ход "}
{"url": "http://duma.bg/node/155543", "text": "Държавата ще плати обезщетение на Славчо Кържев в размер на 7565 евро, както и 1500 евро за разходи и разноски. Това реши кабинетът на вчерашното си заседание в изпълнение на решение на Европейския съд по правата на човека (ЕСЧП) по дела срещу България.  \nПо делото \"Кържев срещу България\" е установено нарушение на свободата на изразяване на мнение. Жалбата е подадена от бившия ръководител на СРП във връзка с осъждането му заради негово интервю през 2006 г. То бе по повод  на конфликт между Кържев и прокурори, които са били негови подчинени, но по-късно участват в комисия, която проверява дейността му. През октомври 2006 г. в национален всекидневник е поместено интервю на Кържев. Макар да признава, че думите му може да са били \"агресивни\" и \"неприятни\", той твърди, че те са част от важни обществени дебати, които не могат да бъдат ограничавани, още по-малко с мерки, водещи до наказателна отговорност. Определени лица са наречени \"боклук\". Засегнатите прокурори съдят Кържев за обида и втората инстанция налага на Кържев санкция глоба. Той подава жалба до ЕСПЧ.  Според ЕСПЧ \"българският съд не е претеглил правилно твърдяната тежест на казаното срещу свободата на изразяване и не е посочил конкретни основания за необходимостта от налагане на санкции\", била и \"наложена непропорционална санкция без достатъчна обосновка или подходящ анализ на различните интереси\". \nОсвен по \"Кържев срещу България\" правителството трябва да плати обезщетения по още 3 дела.  \n    \n", "date": "2017.11.08", "title": "Обезщетяват Славчо Кържев със 7565 евро"}
{"url": "http://duma.bg/node/155544", "text": "Шест милиона лева ще бъдат пренасочени от пропаднал договор за закупуване на земя за разширение на Централните гробища в София към изграждането на третия метродиаметър. Това решиха общинските съветници от комисията по околна среда вчера. Вносителят обясни, че от нужните 52 млн. лева за съфинансиране на проекта за третия лъч от страна на общината, тя е успяла да осигури досега само 35 млн. лева. Затова сега администрацията е решила да разпредели допълнително тези 6 млн. лева. \nОще 2 млн. лева, предвидени за реконструкцията на части от бул. \"Монтевидео\" и бул. \"Тодор Каблешков\", пък ще отидат за ремонт на улици и улично осветление. Причината за промяната в бюджета на общината бе, че средствата за двата булеварда няма да могат да се изразходват до края на годината. Затова зам.-кметът по финансите Дончо Барбалов предлага в доклад неусвоените пари от капиталовата програма да отидат за текущи ремонти. От общината обещаха другата година да бъдат осигурени пари за довършването на отсечките от двата големи булеварда. \nСъветниците от екокомисията одобриха и споразумение за партньорство с организацията \"Четири лапи\", която ще поеме част от стопанисването на приюта за кучета в кв. \"Слатина\". Общинарите гласуваха и пилотен проект за осигуряване на 30 печки за отопление с пелети в район \"Нови Искър\", които имат за цел да подобрят качеството на въздуха. \n    \n", "date": "2017.11.08", "title": "Вместо за гробище София пренасочва 6 млн. лева за метрото"}
{"url": "http://duma.bg/node/155545", "text": "Новата пътека, която бе изградена само преди няколко месеца, за да свързва столичните квартали \"Дружба\" 1 и 2, вече се разпада. Асфалтовият път бе направен от районната администрация в отговор на затворения достъп по старата пътека, която водеше до супермаркет между двете части на \"Дружба\". Оказа се, че тя попада в частна земя и в двора на новизградена сграда, която все още не е пусната в експлоатация. Заради пътеката местните хора излизаха на няколко протеста, но исканията им така и не бяха удовлетворени. Тихомълком кметът Ивайло Цеков направи в съседство зад супермаркета нова пътека с осветление и стълбище, което да минава над надземните тръби на \"Топлофикация\". Настилката на новата пътека обаче вече е компрометирана. От по-малко от две седмици в непосредствена близост е заградено място за строеж и през новия път минават тежкотоварни камиони, които за този кратък период са успели да съсипят асфалта и той вече е напукан. Строителната площадка е открита на 26 октомври, като на мястото ще бъде издигната пететажна сграда с кафене, фитнес, салон за красота, офиси, жилища и подземни гаражи.  \nМестните хора очакват в следващите 400 дни, в които трябва да бъде завършен обектът, от новата им пътека да не остане нищо. Общинският съветник Борис Цветков пък коментира, че очевидно изграждането на пътя не е било качествено, след като той се разпада.      \n", "date": "2017.11.08", "title": "Новата пътека в столичния кв. \"Дружба\" се разпада"}
{"url": "http://duma.bg/node/155546", "text": "Протестна подписка срещу намерението пожарната в Брусарци да бъде закрита и пожарникарите да бъдат преместени на служба в Лом изпратиха жители на община Брусарци до МВР. \nКметът на Брусарци Наташа Михайлова обяви, че подкрепя подписката, в която са се включили 1200 души. Тя коментира, че хората в общината и нейното ръководство са много притеснени как в бъдеще пожарната от Лом ще обслужва населени места в община Брусарци, които са на разстояние 50 километра от нея. Тя припомни, че община Брусарци е голяма по територия, а земята е равнинна и плодородна и всяка година се отглежда богата реколта. Затова според кмета има реална опасност реколтата да не бъде опазена без пожарна наблизо, тъй като в горещите летни месеци в градини и ниви често пламват пожари и се налага те бързо да бъдат потушавани. \nДо момента община Брусарци е плащала ток, телефони и интернет на местната противопожарна служба, от МВР са осигурявали само заплатите на служителите. След като те ще останат на служба, защо трябва да бъдат прехвърляни в Лом и какъв разход ще се спести, пита Михайлова. \n    \n", "date": "2017.11.08", "title": "В Брусарци тръгна подписка срещу закриване на пожарната "}
{"url": "http://duma.bg/node/155547", "text": "От началото на годината до края на септември към отделите \"Закрила на детето\" са подадени 1016 сигнала за насилие над деца, като по 694 от тях е проведен координационен механизъм за взаимодействие. Това стана ясно от проведената вчера кръгла маса \"Предизвикателства и препоръки пред гарантиране правата на децата, пострадали от насилие\", организирана от граждански организации със съдействието на омбудсмана Мая Манолова. \nСъбитието е провокирано от поредния случай на бездействие и неадекватна реакция от страна на институциите по случая с 11-годишно момиче, жертва на сексуално насилие от страна на втория си баща. Детето е насилвано година, докато накрая набира смелост да се обади на телефона на фондация \"Анимус\" и да разкаже какво се случва. Очакванията били, че бащата ще бъде задържан веднага, защото е имало доказателства от съдебния лекар, но институциите си затварят очите за посегателството. Детето е изведено от семейството и е настанено при близки. До момента то не е получило справедливо правосъдие, а само унизителни разпити в съдебна зала, съобщиха от фондация П.У.Л.С, в която от години работят с жертви на насилие в региона на Югозападна България. След разпитите момичето започва терапия при психолог. Неговата история е представяна много пъти в съда пред различни хора, накрая то заявява, че не желае повече да я разказва. От фондацията са категорични, че историята демонстрира тревожни тенденции по отношение действията на институциите. От Националната мрежа за децата призоваха медиите да не разкриват самоличността на 11-годишната жертва, защото това би се отразило негативно на детето. Ева Жечева, директор на дирекция \"Права на детето\", подчерта, че случаи като този трябва да събудят отговорните институции да действат адекватно. \nГеорги Богданов от Националната мрежа за децата представи българското и европейското законодателство за непълнолетни жертви на насилие. Той припомни директива на ЕС, която установява минималните стандарти за правата, подкрепата и защитата на жертвите на престъпления, и която не е призната у нас. Богданов наблегна, че е недопустимо децата да продължават да бъдат разпитвани пред голям брой хора. От организацията препоръчват да се съгласуват поднормативни документи, касаещи работата на полицията, социалните, съда и здравеопазването. Експертите настояха въпросната Директива на ЕС да се въведе и да се актуализира методиката за оценка на риска на заведенията за деца, за да се отговори на изискванията за минимални стандарти. От организацията поискаха и въвеждане на задължението за квалификация на специалистите от съдебната система, които работят с деца.   \n", "date": "2017.11.08", "title": "1016 сигнала за деца, жертви на насилие от началото на годината"}
{"url": "http://duma.bg/node/155548", "text": "Договорът за добросъседство с Македония, подписан на 1 август в Скопие, беше внесен вчера за ратификация в НС. За да влезе в сила, документът трябва да бъде потвърден от парламентите на двете държави. В България той бе предварително подкрепен единодушно от парламентарните партии, но в Македония опозиционната партия на бившия премиер Никола Груевски ВМРО-ДПМНЕ разгърна мощна кампания и обяви, че ще гласува \"против\" документа. \n Договорът въвежда термина \"обща история\" и предвижда да бъде формирана съвместна мултидисциплинарна експертна комисия по исторически и образователни въпроси на паритетна основа. Тя трябва да допринесе за \"обективно и основано на автентични исторически извори, научно тълкуване на историческите събития\" и ще представя годишен доклад за своята работа пред правителствата на двете страни. \nБългария и Македония поемат ангажимент да предприемат и ефективни мерки за предотвратяване на недобронамерена пропаганда от страна на институции и агенции и ще обезкуражават дейности на частни субекти, насочени към подстрекателство на насилие, омраза или други подобни действия, които биха навредили на техните отношения. София поема ангажимент да помогне на Скопие в евроатлантическата му интеграция. Двете страни ще работят и за активизиране на контактите между местните власти и гражданите. България и Македония нямат и няма да предявяват териториални претенции една към друга и няма да предприемат, насърчават и подкрепят действия от неприятелски характер и да не позволяват територията им да бъде използвана от организации и групи, които имат за цел извършването на подривни, сепаратистки и други действия, които са заплаха за мира и сигурността, е записано още в договора. \n    \n", "date": "2017.11.08", "title": "Договорът с Македония влиза за ратификация"}
{"url": "http://duma.bg/node/155549", "text": "Аз съм български гражданин, етнически турчин, изповядвам исляма и се чувствам европеец. Местан е етнически турчин и трябва да бъде уважен като такъв. Това заяви лидерът на ДОСТ Лютви Местан във връзка с идеите си България да признае турско малцинство у нас. Според него концепцията за етнонацията, свързана с идеята за еднонационалност на българската държава, била философия на т.нар. Възродителен процес. \"Това означава, че всички сме етнически българи. Това никога няма да призная\", заяви бившият депесар, но добави, че е против сепаратизма. Той добави, че няма турско гражданство и не е имал намерение да има друго освен българското.  \n\"Моите деца като етнически турци нямаха възможност да изучат своя език, защото живяха с мен в София и нямаше как да се организират паралелки по майчин език. Съзнателно говоря с тях и на български, за да мога да ги науча на официалния език, но поех и родителската отговорност да им дам това, което българската образователна система не им даде - да говорят и майчиния си език\", продължи да се жали Местан.  \nЛидерът на ДОСТ отрече партията му да се финансира от Турция и дори се оплака, че заради финансови трудности се налагало да затваря партийни офиси. \n Пред ДУМА през 2008 г. - Книжовният български език освен цел на обучението по предмета е основният лост, инструмент за обучението на ученика въобще, за изграждането му като личност \n- Усвояването на книжовния български език включва цялата система на просветата и е нейна отговорност, включително и на периода на предучилищната подготовка, където нямаме учебници и не говорим за учебно съдържание \n- В наредбата за учебно съдържание например съвършено правилно се казва и има препратка, че всички учебници и учебни помагала се изготвят в съответствие с държавното образователно изискване за усвояване на книжовния език. Така трябва да бъде \n- Усвояването на официалния език не е само цел на образователната система...то е право и задължение на всеки български гражданин.      \n", "date": "2017.11.08", "title": " Местан пак настоя, че е етнически турчин"}
{"url": "http://duma.bg/node/155550", "text": "\"В дружеството \"Градски транспорт\" се извършват сериозни нарушения, но това не прави впечатление нито на председателя на Общинския съвет, нито на администрацията. Това означава, че нередностите се вършат под техен чадър\". Това заяви вчера председателят на ГС на БСП във Варна Борислав Гуцанов. Той обясни, че е невъзможно дружеството да търпи загуби в размер на 10 млн.лв., когато разполага с чисто нови автобуси и тролейбуси, осигурени с гратисни пари по еврофондовете. Става дума за 114 млн. лв., които освен за закупуване на превозните средства са за обновяване на булеварди, електронни информационни табла и системи за таксуване, обясни Гуцанов. Той припомни, че като общински съветник е поставял многократно въпроси, свързани с \"Градски транспорт\" и реализирането на проекта за интегриран градски транспорт и на сесии на Общинския съвет, и в ресорните му комисии. Но отговорът бил, че всяка точка се изпълнява в срок и  безпроблемно. \"Време е прокуратурата да се заеме с този въпрос. Очевидно общината не иска да го направи\", призова Гуцанов. \nТой коментира и вота на недоверие към правителството, който ще бъде в сферата на корупцията. По думите на Гуцанов тя е навсякъде по всички етажи на властта. Предполагам,че ако се поразровим, и във Варна ще има такива факти, уточни той. Време е БСП да поиска вот на недоверие на кабинета и не бива да чакаме управляващите да затворят държавата, категоричен е Гуцанов.     \n", "date": "2017.11.08", "title": "Гуцанов призова прокуратурата във Варна да се заеме с \"Градски транспорт\""}
{"url": "http://duma.bg/node/155551", "text": "Социалистките от област Пловдив дават начало на проект, който цели да повиши осведомеността на обществото за проблемите с насилие над деца и жени, последствията от него и начините да бъде осигурена адекватна подкрепа и грижа за пострадалите. Кампания под мотото \"Чуй ме! Виж ме!\" ще се проведе в девет пловдивски общини и започва на 19 ноември. По темата за насилието ще има специални информационни дни, а на посочени от общинските власти места ще бъдат нарисувани пешеходни пътеки. \n\"Статистиката сочи, че случаите на насилие над жени и деца се увеличават всяка изминала година. 3158 сигнала за насилие над деца в България са получени през 2016 г. по данни на Агенцията за социално подпомагане. В 67% от тях насилието е извършено в семейството. Близо 1 милион от общо 3,78 млн. българки са пострадали от домашно насилие, сочат данните на Агенцията на ЕС за основните права\", припомнят пловдивските социалистки. Според статистиката всяка 4 жена е жертва на насилие. В България съществуват ограничен брой специализирани услуги за терапия и подкрепа на деца и жени, преживели насилие, отбелязват социалистките от Пловдивско!   \n", "date": "2017.11.08", "title": " Пловдивски социалистки започват кампания срещу насилието"}
{"url": "http://duma.bg/node/155538", "text": "След промените в Гражданския процесуален кодекс (ГПК) са изменени критериите за определяне на удръжките по наложени запори върху доходи, съобщават от НОИ. Оттам допълват, че заради промените и новите минимални пенсии, считано от 1 ноември, са определени нови размери на удръжките по наложени запори върху пенсии. \nСъобразно новите критерии в ГПК удръжките се определят в зависимост от размера на получавания от пенсионера доход от пенсии и добавки, който се съотнася към минималната работна заплата за страната. При суми между минималната работна заплата и двукратния й размер се удържа 1/3 част, ако лицето е без деца, и една четвърт, ако е с деца, които издържа. Между двукратния и четирикратния размер на минималната заплата - удържа се половината, ако лицето е без деца, и 1/3, ако е с деца, които издържа. Над четирикратния размер на минималната заплата се удържа горницата над двукратния размер на минималната заплата, ако лицето е без деца, и горницата над два пъти и половина размера на минималната заплата, ако е с деца, които издържа. \nВ досегашните текстове на ГПК удръжките се определяха на базата на фиксирани суми за получаваните доходи от пенсия. \nПенсионерите, върху чиито пенсии е наложен запор, ще получат дължимите им пенсии и добавки за месец ноември 2017 г. с пощенски запис, след удържане на съответната сума по запора. За новия размер на удръжката те ще получат и уведомително писмо. \n    \n", "date": "2017.11.08", "title": "Определени са нови размери на удръжките по наложени запори от пенсии"}
{"url": "http://duma.bg/node/155539", "text": "15-годишният Иван от Симитли, който учи в Професионалната лесотехническа гимназия в Банско, е бил пребит в двора на училището си. Инцидентът е станал малко след 10 часа в понеделник. \nИван се спречкал с осмокласник, който пък извикал по-големия си брат дванадесетокласник, ученик в същото учебно заведение. Баткото нападнал момчето и започнал да го удря. Вследствие на побоя Иван е с травми в областта на главата и гърдите. Оказана му е медицинска помощ  в разложката болница. \nЖивеещи до училището чули викове, притекли се на помощ на нападнатото момче и подали сигнал за побоя. Все още се изясняват обстоятелствата от инцидента.    \n", "date": "2017.11.08", "title": " Пребиха ученик в двора на гимназия в Банско"}
{"url": "http://duma.bg/node/155540", "text": "Омбудсманът Мая Манолова и председателят на БЧК Христо Григоров настояват в писмо до енергоразпределителното дружество ЕВН да опрости ноемврийските сметки за ток на домакинствата, пострадали от наводненията в община Камено. Над 250 000 лева са набрани до момента в сметката на БЧК, като кампанията продължава, а всеки може да дари и чрез SMS на номер 1466. Манолова обясни, че с част от парите ще бъдат ремонтирани 36 къщи. Разходването на парите ще се контролира от местните обществени съвети.  \nМанолова смята, че е необходим законов регламент, който да регламентира обезщетяването на пострадали при подобни бедствия. Тя съобщи, че институцията на омбудсмана ще се включи в подкрепа на пострадалите хора в Камено и със средства за ремонта на детската градина в с. Черни връх. \nОт Националната благотворителна кампания на омбудсмана \"Великден за всеки - дари празник на баба и дядо\" са останали непотърсени ваучери на стойност 30 000 лв., които ще  предоставим за основно ремонтиране на детската градина, в която има 30 деца, обяви Манолова. С парите ще бъдат осигурени нови креватчета и матраци за малчуганите, както и ще бъдат извършени най-необходимите ремонтни дейности.     \n", "date": "2017.11.08", "title": " Омбудсманът поиска да опростят сметките за ток на хората от Камено"}
{"url": "http://duma.bg/node/155541", "text": "Районната здравноосигурителна каса във Видин е изплатила близо 900 000 лв. на областната болница \"Св. Петка\" за последната седмица, съобщават от РЗОК Видин. От тази сума 250 817 лв. са над договорените средства на МБАЛ \"Св. Петка\" за цялата дейност през 2017 г. Те са изплатени след решение на Надзорния съвет на НЗОК. Средствата са от предназначените за административни и капиталови разходи на НЗОК, което ще доведе до известни затруднения в работата на институцията, съобщават от РЗОК. Очакванията са, че с изплащането на тези средства ще се подобри качеството на лечебно-диагностичната дейност във видинската болница.      \n", "date": "2017.11.08", "title": "Платиха близо 900 000 лв. на областната болница във Видин"}
{"url": "http://duma.bg/node/155484", "text": "Днешният празник на Генерал Тошево ще се проведе нетрадиционно. За първи път се организира Фестивал на сармата и кюфтето. Ути Бъчваров с 10 доброволки ще навиват сарми, които ще бъдат сварени на площада и ще се раздадат на присъстващите. Паралелно с това ще тече конкурс за най-вкусна сарма и кюфте, като приготвените ястия от местните домакини ще бъдат оценявани от Ути. Организаторите съзнават, че малко са пренебрегнали кюфтето и му обещават триумф на следващия празник. За музикалното настроение на присъстващите ще се погрижи професионален фолклорен ансамбъл \"Добруджа\".   \n", "date": "2017.11.08", "title": " Фестивал на сармата и кюфтето за първи път в Генерал Тошево"}
{"url": "http://duma.bg/node/155485", "text": "За пръв път през последните 45 години иракчанка ще се включи в 66-ия световен конкурс за красота \"Мис Вселена\", който ще се проведе на 26 ноември в Лас Вегас, съобщи новинарският портал \"Шафак нюз\". \nПравото да представи Ирак получи 27-годишната Сара Айдан. В националната надпревара по хубост в Багдад тя се класира втора. Короната обаче получи Сара, след като официално обявената победителка Фиян Сулеймани бе уличена в подправяне на факти за личния си живот. Оказа се, че тя е омъжена за иракски бизнесмен. \nЗа последен път представителка на Ирак участва в конкурса \"Мис Вселена\" през 1972 г. Тогава надпреварата за хубавици се проведе в Пуерто Рико.   \n", "date": "2017.11.08", "title": " Иракчанка ще участва в \"Мис Вселена 2017\""}
{"url": "http://duma.bg/node/155486", "text": "Десетима участници, готови да експериментират, градят и рушат, за да подложат на тест градските легенди и триковете на Холивуд, ще се състезават за мястото си в екипа на една от най-хитовите поредици на Дискавъри (Discovery Channel) за всички времена - \"Ловци на митове\". Кои ще са щастливите наследници на Адам Савидж и Джейми Хайнеман? \nВсеки епизод от поредицата поставя на изпитание два мита - чрез работа в екип и с индивидуални усилия, в кръг на елиминации, който има за цел да провери уменията, научните познания и креативността на състезателите. Участниците ще се сблъскат с купища предизвикателства, за да докажат, че заслужават мястото си в поредицата. Кои от тях ще успеят и за кои битката ще приключи още в самото начало? \nЕксплозии, разкрития и научни опити ще завладеят екрана с \"Ловци на митове: Кастингът\" от 11 ноември, в 21,00 ч.     \n", "date": "2017.11.08", "title": " Десетима се борят за \"Ловци на митове\""}
{"url": "http://duma.bg/node/155487", "text": "Експертен съвет на Академията за мода, включващ 34 лайфстайл, модни и светски журналисти и редактори от водещите печатни и електронни медии (включително и ДУМА), даде своите предложения за номинации на най-стилните и успели българи през 2017 г. Престижният конкурс \"БГ модна икона\" се организира за девета поредна година. Критериите известни личности у нас да получат престижния статут са качества и добродетели като изискан и модерен вкус и стил, високи професионални постижения, безупречна култура, морал и репутация. \nЗа най-стилни и елегантни български жени са номинирани (по азбучен ред): Александра Сърчаджиева, Гала, Илиана Раева, Лилия Маравиля, Луиза Григорова, Мая Манолова, Миглена Ангелова, Мира Добрева, Никол Станкулова, Яна Маринова.     \nПри мъжете за титлата ще се борят: Александър Кадиев, Владо Николов, Деян Донков, Димо Алексиев, Криско, Любо Киров, Ники Илиев, Ники Кънчев, Николай Дойнов, Юлиан Вергов. \n\"Номинациите за стил наистина показват колко голямо е значението на външния вид и визуалната култура за тоталния успех на една личност - в социален и в индивидуален контекст...\", смята проф. Любомир Стойков, председател на Академията за мода. \nОнлайн гласуването вече започна и ще продължи до 20 ноември. Организатори и спонсори са предвидили атрактивни награди за позналите резултатите в конкурса. Връчването на приза \"БГ модна икона 2017\" ще се състои през декември на изискана церемония. Интернет адрес за гласуване:    \n", "date": "2017.11.08", "title": " Най-стилните и успели мъже и жени са номинирани за \"БГ модна икона\""}
{"url": "http://duma.bg/node/155488", "text": "Известният музикант Кристиан Талев описа 10 години от живота си в книга. \"Пътят нагоре\" на Криско вече е на пазара, а авторът вярва, че ще има \"втори бърз тираж\". \n\"Това не е автобиография, а 160 страници, в които има откровени интересни истории за професионалния ми път и личния живот\", уточни Криско. Случки от участия, абсурдни ситуации, взаимоотношения с различни хора, съвети към прохождащите изпълнители, размисли за успеха и много други факти са събрани в изданието, зад което застава \"БГ книга\". Любопитните да научат \"бройките\" на хип-хоп звездата няма да открият подобен списък в книгата. Но пък ще разберат много за по-интимните моменти, за семейството и за финансовите трудности на прочутия рапър. \nКриско разкри, че с \"Пътят нагоре\" иска да вдъхнови младите да вярват в мечтите си. И се надява да ги \"зариби\" да четат повече. \nОт първоначалните 10 000 бройки една трета вече е продадена с предварителни поръчки. Интересът е изключително голям, разнообразна е и географията на желаещите да се докоснат до личността на Кристиан Талев - от село Труд до Лондон, Франкфурт, Чикаго, Вашингтон и Нова Зеландия, похвалиха се от екипа на автора. Водят се преговори \"с приятели\" в Македония, като се очаква до месец-два книгата да се реализира и там. \nИздателите с гордост съобщиха, че \"Пътят нагоре\" съдържа и флипбук анимация. Продава се по 15 лв., като скоро предстои да излезе лимитирано издание с твърди корици, което ще струва 35 лв. За първи път ще тръгна на турне, на което няма да пея, духовито разкри Криско плановете официално да представи книгата в няколко града в страната. Авторът ще раздава автографи и ще се снима с феновете на следните дати и локации: \n17 ноември - София, мол \"Парадайс\". \n18 ноември - Варна, Гранд мол. \n24 ноември - Пловдив, книжарница \"Хеликон\" в мола. \n26 ноември - Русе, книжарница \"Сиела\" в мола.     \n", "date": "2017.11.08", "title": "Кристиан Талев разкри 10 години от живота си  "}
{"url": "http://duma.bg/node/155502", "text": "\nИзложба на учители художници може да се види във фоайето на зала \"Катя Попова\", организирана от община Плевен и издателство \"Просвета\". Проявата, посветена на 1 ноември, беше уважена от кметовете на община Плевен Георг Спартански и община Никопол д-р Валерий Желязков, колеги и приятели на творците. Откри я кметът на община Плевен Георг Спартански. Той поздрави учителите по изобразително изкуство в НУИ \"Панайот Пипков\", ОУ \"Йордан Йовков\", ОУ \"Цветан Спасов\", Профилираната гимназия с преподаване на чужди езици, всичките в Плевен, и Боряна Павлова - начална учителка в СУ \"Хр. Ботев\" в Никопол. Бисерка Илиева, ръководителка на Информационния център към издателството, отбеляза, че идеята е дошла от Никопол и подкрепя предложението на плевенския кмет да стане традиция. Кметът на община Никопол д-р Желязков поздрави домакините и Боряна Павлова и също изрази желание и за в бъдеще да се провеждат изложби, в които да се изявяват повече учители. \nБоряна Павлова има две самостоятелни експозиции \"Свят от цветя\" през 2011 г. и \"Deja vu\" (\"Вече видяно\") през 2016 г., които станаха част от културния живот по време на традиционните Крайдунавски празници през май. Преди 21 г., на 1 ноември 1996 г., самостоятелната изложба на Анелия Димитрова от Никопол - художничка любителка, читалищна настоятелка и по професия учителка по история, също стана част от събитията в Плевен. Димитрова я посвети на будителите, положили началото на културния живот в града, Никола Кайтазов, свещеник Христо Ламбринов и учителя Симеон Василев Симеонов - основатели на читалище \"Напредък\" в Никопол през 1871 г.    \n", "date": "2017.11.08", "title": "Учители художници подредиха изложба в Плевен "}
{"url": "http://duma.bg/node/155503", "text": "Ученици от десетки градове се включиха в шестия Национален поетичен конкурс \"Непознати улици\". Сред традиционно представените София, Добрич, Бургас и Русе, тази година се откроиха и Хасково, Стара Загора, Петрич, Черноморец, Перник, Цар Калоян... Победителят в категорията X-XII клас е от Стралджа. Идеята за поетичен конкурс за ученици от цялата страна събира все повече съмишленици и участници. Журито в състав Мария Мутафчиева - вокал и автор на песните на \"Мери бойс бенд\", Милена Андонова - директорка на Английската гимназия в Бургас, и Румяна Емануилиду - журналистка и издателка, и тази година се справи с нелеката задача да отличи най-добрите стихове. Наградените са в категория VII-IX клас: I място - Петя Иванова от IX клас на ПМГ \"Акад. Боян Петканчин\" в Хасково за стихотворението \"Незабелeжима\", II и III място не се присъждат; в категория X-XII клас: I място - Димитър Драганов от XII клас на СУ \"Пейо Крачолов Яворов\" в Стралджа за стихотворението \"Тъжно щастие\", II място - Десислава Станева от XI клас на ПГПАЕ \"Гео Милев\" в Бургас за стихотворението \"93% звезден прах\", III място - Стефани Хранова от XII клас на ПЧАГ \"Уилям Шекспир\" в София за стихотворението \"Среща\". Поощрения получават София Бонева от X клас на ПГПАЕ \"Гео Милев\" в Бургас за \"Маринизъм в думи\", Снежана Стоянова от X клас на СУ \"Св. св. Кирил и Методий\" в Добрич за \"Изгубване\". Цялата информация за конкурса е в сайта  . \nИзбраните творби се публикуват във в. \"Фактор\". Авторите получават грамоти и награди от ПГПАЕ \"Гео Милев\", ИК \"Знаци\", книги и музика от \"Мери бойс бенд\". Тези, които не са присъствали, ще получат наградите и грамотите в училищата си, по пощата, информира Мария Мутафчиева.     \n", "date": "2017.11.08", "title": " Конкурсът \"Непознати улици\" достигна до всички кътчета на България"}
{"url": "http://duma.bg/node/155504", "text": "Издателство \"Ентусиаст\" представя книгата на Павел Вежинов \"Над всичко\" днес, 8 ноември, от 18.30 ч. в Книжен център \"Гринуич\" в София, бул. \"Витоша\" 37. Виктор Паунов е дизайнер на корицата на заглавието от поредица \"Enthusiast Vintage\". \nПавел Вежинов е роден на 9 ноември 1914 г. в София. Писател-белетрист, сценарист, публицист, журналист, Вежинов е сред най-популярните съвременни автори до днес. Под този псевдоним твори Никола Делчев Гугов, който оставя след себе си едни от най-ярките и отличени произведения в културния фонд на България. Вежинов следва философия в СУ. Първият негов сборник, който излиза през 1938 г., е \"Улица без паваж\", а през 1942 г. се появява \"Дни и вечери\". Като участник във Втората световна война в ролята си на кореспондент и гл. редактор на в. \"Фронтовак\", Вежинов отразява впечатленията си от живота на българската армия в повестите \"Златан\" и \"Втора рота\", която се радва на огромна популярност и е преиздавана няколко пъти. Вежинов е сред основателите на в. \"Стършел\", където в периода 1947-1951 г. работи като зам. главен редактор. През 1951-1954 г. заема същата позиция, но в сп. \"Септември\". През 1954-1972 г. работи в \"Българска кинематография\" - първоначално като сценарист, а по-късно и като зам. генерален директор. През 1972 г. е член на Бюрото на УС на Съюза на българските писатели, а от 1973 до 1983 г. е гл. редактор на сп. \"Съвременник\". От 1976 г. е депутат в 7 (33) и 8 (34) Народно събрание. \nПавел Вежинов е първият български писател, който насочва творческото си вдъхновение към фантастиката. През 1956 г. пише сатиричната гротеска \"Историята на едно привидение\", а през 1965 г. разказите \"Сините пеперуди\" и \"Моят пръв ден\", които през 1968 г. са включени в едноименния сборник. През 1973 г. излизат фантастичният роман \"Гибелта на Аякс\" и повестта \"Над всичко\", през 1963 г. - сборникът с разкази \"Момчето с цигулката\", последвани от \"Дъх на бадеми\" (1966), \"Звездите над нас\" (1966) и \"Малките приключения\" (1970). Романът \"Нощем с белите коне\" е публикуван за първи път през 1975 г. и е преиздаван многократно през годините. По сценарий на Вежинов е направена и филмова адаптация през 1985 г. с участието на Николай Бинев в ролята на акад. Урумов и Иван Иванов като племенника му Сашо. \nСлед огромния успех на \"Нощем с белите коне\" Вежинов издава повестта \"Бариерата\", която, както романа, се радва на нечуван интерес. В следващите няколко години излизат \"Белият гущер\" и \"Езерното момче\". \"Везни\" (1981) е последният му завършен роман. Вежинов е автор на филмовите сценарии на \"Бариерата\", \"Следите остават\", \"Зарево над Драва\", \"Тримата от запаса\", \"Специалист по всичко\", \"Среднощна среща\", \"На всеки километър\", \"Нощем с белите коне\", \"Произшествие на сляпата улица\", \"Трета след слънцето\" и др. \nПисателят е носител на орден \"Народна република България\" II степен, звание \"Народен деятел на културата\". Лауреат е на \"Димитровска награда\" (1950, 1951 и 1976) за повестите \"Втора рота\", \"В полето\" и \"Бариерата\", а през 1971 г. получава същото отличие за сериала \"На всеки километър\", но с колектив. Присъдена му е \"Златна роза\" за игрално кино (1974) за \"Зарево над Драва\" (колектив), и през 1980 г. за филма \"Бариерата\" и за сериала \"Сами сред вълци\". Многократен носител е на \"Наградата на София\" и на Националната Вазова награда. Вежинов умира на 20 декември 1983 г.   \n", "date": "2017.11.08", "title": "\"Над всичко\" на Павел Вежинов с ново издание   "}
{"url": "http://duma.bg/node/155505", "text": "Посолството на Република Корея представя Седмица на корейското кино (9-12 ноември) в Дома на киното в София. Ще бъдат прожектирани популярни корейски филми, привлекли интереса на зрителите както в Корея, така и извън нея. Сред заглавията са историческа криминална комедия от династия Чосон; драма, базирана на истински случай; комедиен екшън-трилър с участието на Хьон Бин и анимация за приятелството, любовта и съзряването. Всички филми са със субтитри на български и английски език, освен \"Зелени дни\", който е само на български език. Откриването на Седмицата и първата прожекция са на 9 ноември от 18.30 ч. \n    \n", "date": "2017.11.08", "title": " Седмица на корейското кино"}
{"url": "http://duma.bg/node/155506", "text": "Съюзът на офицерите и сержантите от запаса и резерва, Съюзът на българските журналисти и читалище \"Славянска беседа\" организират тържество по случай 85-годишния юбилей на Димитър Бебенов, фотограф-художник и фотожурналист, на 10 ноември от 18 ч. В изложбената зала на читалището на ІІ етаж на ул. \"Г. С. Раковски\" 127 ще бъде открита изложбата \"Юбилейни фотомигове\". Проф. Аксиния Джурова ще представи експозицията и нейния автор. \n    \n", "date": "2017.11.08", "title": "Юбилейна изложба на Димитър Бебенов"}
{"url": "http://duma.bg/node/155507", "text": "Издателство \"Изток-Запад\", Искра Баева и Евгения Калинова канят на представянето на книгата \"16-а република ли?\" на 8 ноември от 18 ч. в зала 1 на Софийския университет \"Св. Климент Охридски\". \"За да излезем от омагьосания кръг на сензациите и политическите злоупотреби, предлагаме тази книга, която съдържа както изследвания, посветени на българо-съветските отношения и изобщо на международните интеграционни процеси, но и над сто документа, засягащи спорната проблематика. Запазени са всички гледни точки в широкия спектър от желанието България да стане част от „семейството на съветските народи“ до отхвърлящите такава мисъл. Съчетанието между изследвания и документи подсказва, че тази книга е за хора, които не само искат да получат по-пълна представа за миналото, но и са готови да отделят достатъчно време, за да се запознаят с истината въз основа на документи\", отбелязват авторите. \n    \n", "date": "2017.11.08", "title": "Книгата \"16-а република ли?\" с премиера в СУ"}
{"url": "http://duma.bg/node/155508", "text": "Съюзът на българските художници представя София комикс експо 2017 - втора национална изложба на българския комикс, в галерията на СБХ на ул. \"Шипка\" 6, ет. 1 до 25 ноември. Първата бе открита там през 2013 г. Изложбата обхвана всички поколения художници на комикси. Сдружението \"Проектът Дъга\", като основен организатор, отдели специално място на художниците от легендарното списание \"Дъга\". Изложбата и каталогът от 130 страници показаха различните лица и широката палитра от автори и стилове на родната комикс сцена. \nВтората национална изложба на българския комикс се организира от секция \"Комикс\" към СБХ, сдружение \"Проектът Дъга\" и студио \"Грозен\". Участват 83 автори, селектирани от жури. Към изложбата е издаден каталог. Специален гост на откриването снощи бе Марко Стоянович, комикс теоретик от Сърбия, сценарист на  поредицата \"Вековници\" (2016). В поредния албум от тази поредица - \"Каинов сой\", участват българските художници Петър Станимиров, Евгений Йорданов, Румен Чаушев, Пенко Гелев, Веселин Чакъров, Иван Беров, Тодор Илиев, Даниел Атанасов-Сатанасов, Иван Коритарев и Мирослав Петров. Днес, 8 ноември, Марко Стоянович ще представи албума и ще изнесе лекция в залата на изложбата, информират от СБХ. \n    \n", "date": "2017.11.08", "title": "Комикси на 83 автори са подредени на \"Шипка 6\" "}
{"url": "http://duma.bg/node/155509", "text": "Писателят Владимир Зарев получи държавната награда \"Св. Паисий Хилендарски\" за 2017 г, съобщи БГНЕС. Владимир Зарев бе отличен заради изключителния му принос за развитието на националната културна идентичност и духовни ценности. Наградата му бе връчена от премиера Бойко Борисов на официална церемония в Гранитната зала на Министерския съвет. Владимир Зарев е автор на 18 книги, сред които трилогията \"Битието\", \"Изходът\", \"Законът\", романите \"Разруха\", \"Лето 1850\", \"Поп Богомил и съвършенството на страха\", \"Хрътката\", \"Хрътката срещу Хрътката\" и др. Негови творби са превеждани в Чехия, Полша, Унгария, Румъния, Турция, Хърватия, Сърбия, Германия. Владимир Зарев посочи, че за него е особена чест и гордост да стане носител на голямата държавна награда. Министърът на културата Боил Банов цитира Зарев, който казва, че свободата е форма на различие и колкото по-различен е един човек, толкова повече отстоява себе си.     \n", "date": "2017.11.08", "title": " Владимир Зарев получи наградата \"Св. Паисий Хилендарски\""}
{"url": "http://duma.bg/node/155510", "text": "Трийсет и петото издание на най-известния джаз фестивал в Сардиния \"Jazz in Sardegna\" бе открито от българския джазмен Васил Петров. Под съпровода на Биг бенда на маестро Паоло Нонис певецът пресъздаде някои от вечните хитове на Франк Синатра. Изпълнението бе оценено високо от взискателната международна публика, а успехът на вечерта бе безспорен, след три поредни биса, информират от H2H Communications.  \nФестивалът \"European Jazz Expo\" се провежда в столицата на Сардиния Каляри и е сред най-значимите музикални събития в света на джаза. Заедно с музикантите на Паоло Нонис, които стилистично напомнят на Биг бенда на легендарния Бъди Рич от 60-те и 70-те години на миналия век, Васил Петров изпълни вечните песни на Франк Синатра в оригинални аранжименти. Тази година всички концерти от програмата се провеждат в престижни джаз клубове.  \nВ 35-годишната си история фестивалът е бил домакин на тромпетиста Майлс Дейвис, Би Би Кинг, Ди Ди Бриджуотър, Чик Къриа, Рей Чарлс, Джо Кокър, Джеймс Браун, Дизи Гилеспи, Стан Гец, Хърби Хенкок, Чучо Валдес, Орнет Коулман и много други. \nУспехът на Васил Петров в Сардиния идва по-малко от месец преди грандиозния концерт- спектакъл \"Sinatra: Vegas\" на 4 декември в зала 1 на НДК, в който, както ДУМА писа, той ще представи хитове като \"Something Stupid\", \"Strangers in the Night\", \"Fly me to the Moon\", \"New York, N.Y.\", както и съвсем нови интерпретации на филмови теми, познати от саундтрака на \"Бандата на Оушън\", \"Bang Bang\" (She shot me down) от филма \"Убий Бил\" на Куентин Тарантино, темата \"More\" от филма \"Mondo Cane\".  \nВ спектакъла ще участват Биг бендът на БНР в пълен състав под палката на маестро Антони Дончев, гост солистите Хилда Казасян, Весела Бонева, Брус Джонсън (САЩ) и балет, напомнящ на \"Рокетс\", в ослепителни модерни сценични костюми, създадени специално за шоуто. \nОркестрината в зала 1 на НДК ще се превърне в елегантен джаз клуб в стила на Вегас, в който публиката ще има възможност да се наслади освен на задушевна клубна атмосфера и отличен звук, и на висок клас питиета. На специални маси с мека приглушена светлина гостите ще усетят магията на Лас Вегас от времето на Синатра, вдъхновила музиканта да създаде най-великите си изпълнения. \n    \n", "date": "2017.11.08", "title": "Васил Петров откри джаз фестивала в Сардиния "}
{"url": "http://duma.bg/node/155511", "text": "\n- Какъв е замисълът на концерта? С какво той е по-различен от всички останали?  \nМихаил Белчев: Озаглавихме го \"Концертът\", за да акцентира върху това, което предстои да се случи в зала 1 на НДК на 11 ноември. Това е концерт с главна буква, имайки предвид песните, авторите и изпълнителите, които публиката ще има удоволствието да гледа и слуша. Идеята дойде от само себе си, защото това, което е около нас като текстове и поведение, е потресаващо... Концертът е замислен като контрапункт на пошлите песни и нецензурните послания, които все повече заливат медийното пространство. Подстрекателят е млад човек - синът ни Косьо, който каза: На фона на цялата тази игра, която се разиграва тук с цинични фрази и какви ли още не боклуци, какво правите? Защо не направите отново показно старата гвардия да изпее българските песни на обичаните български поети и да се види, че това са песни, които са създавани, още се създават и ще се създават, дай боже. Някои от тях са променяли съдби. Това са хора, които са дали по 20, 30, 40 години от живота си за стойностната песен. Не говорим за някакъв забавен концерт с много смях и танци, става дума за песни, които са за главата, а не за краката.  \nКристина Белчева: Романтичен и докосващ сърцето. Посланията са красота и любов, за разлика от онези текстове, които провокират нещо грозно, уродливо и неприятно. Безизходно. Докато това са песни, които възраждат и много млади реагират, купуват билети, което е изключителна изненада за нас.  \nМ.Б.: Миналата година беше същото - имаше много млади на юбилейния ми концерт. Откриваха тези песни.  \n- Как си обяснявате факта, че евъргрийните продължават да се слушат и днес и то от все повече млади хора?  \nМ.Б.: Това е каузата на концерта. Виждаме  как не може да се запее песен, нито да се изпее, камо ли да се помни... А спектакълът събира хора и години, които поколения наред са живели с тези песни. С тях са преживели любови, срещи и раздели, какво ли не. Оставяли са спомени. \nКр. Б.: Концертът е прегръдка за младите. Искаме да ги стоплим и да провокираме желанието от тях също да излиза красота. За да използват вулгарни думи, вероятно са наранени. Не е случайно това, което правят. Всяко време си ражда изразните средства, според мен са по някакъв начин наскърбени, затова \"Концертът\" е прегръдка за тях. Не е конфронтация. Защо са принудени тия деца да правят компромиси?! Няма как да се издържат ли? Това е много страшно. Фатално дори.  \n- Днешните изпълнители обръщат голямо внимание на визията си - как изглеждат, а не какво пеят. Нормално ли е? Какви ще са последствията?  \nМ.Б.: Кой да им каже? Кой да ги възпитава? Между тях има такива с много глас и с много талант, но който въобще не личи от това, което пеят. Доминира войнстваща, невероятна простотия.  \nКр. Б.: Може би нямат друг изход. Нямат средствата да си поръчат и да си изберат смислена песен. Най-лесният начин е налице и виждаме резултатите - вкусът деградира. Опростачването е тотално.  \n- Наблюдаваме в националния ефир да звучат повече песни на английски език, както и в конкурсите за съвременна българска песен. Това не обърква ли допълнително ситуацията? \nМ.Б.: Има станции като Радио \"София\" и  програма \"Христо Ботев\", които държат на присъствието на българската песен. В Националното радио пускат поне качествени песни. А в конкурсите и музикалните тв формати се пее почти и само на английски език. Какво да се прави - пълен парадокс!   \n- Синът ви, който също ще участва в \"Концертът\", тръгна по вашите стъпки. Насърчавате ли го? \nМ.Б.: Върви по неговите си стъпки, защото той е доста наясно с това, което става тук, и не се вписва в пейзажа. Но въпреки всичко държи да е в България и да се занимава с това, което му доставя удоволствие и може добре да прави. В същото време следва защита на националната сигурност, аз учих инженерство, обаче се оказа, че не е за мен...    \nКр. Б.: Музиката е скъпо хоби.   \n- Какво му казвате: Сине, музиката не е работа за теб, виж, \"музикант къща не храни\"... \nМ.Б.: Никога не бихме си го позволили. Защото, въпреки всичко, музикант храни къща! \nКр. Б.: Не можем да го лишим от удоволствието, което само музиката дава - на него и на хората. Може би само лекарят, когато излекува пациента, изживява нещо подобно като емоция и щастие. Несравнимо е. То с пари не се измерва и ако Косьо има потребност и е белязан за музикант, нека бъде такъв.   \nМ.Б.: Неслучайно е попаднал на сцената и показва какво може. Този занаят е гладиаторска работа, няма фамилия Белчев. Или можеш, или не можеш.         \nКр.Б.: Често ме питат славата на семейството пречи ли му или точно обратното - помага. До този момент мисля, че не му пречи. Той много се гордее с нас и винаги го е показвал и заявявал, слава богу, той израсна без комплекси. Не знаем какво му е в душата, сигурно хич не му е лесно. Затова казвам, че славата и помага, и пречи. Той си знае. Дали сме му възпитанието и средата да израсне с тази професия, с тази култура. Оттук нататък изборът е в неговите ръце.  \nМ.Б.: Перфекционист е. При него няма компромиси. \n- У нас често не се спазват авторските права, какво мислите за тяхното предварително уреждане?  \nМ.Б.: Като организатор на концерта всичко съм уредил с \"Музикаутор\". Вече 50 години  говоря, че трябва да се казват авторите на песните, а сега се съобщава само продуцентът. Може би съм един от много малкото изпълнители, които уреждат правата винаги. Това си е до манталитет.  \n- Една песен, за да стане хит, какво е по-важно - музиката, текстът, аранжиментът или рекламата вече... \nМ.Б.: Всичко е важно. Една песен е спектакъл - има драматургия, музика, изпълнител, актьорско присъствие, режисура, декор, всичко е вътре. Младите твърдят, че текстът не е толкова важен.  \nКр.Б.: Най-важно е да я въртят медиите, защото ако не я чуят хората, няма как да стане хит.   \nМ.Б.: Ето как това чудо се превръща в продукт в нечии ръце...  \n- Много артисти от вашето поколение останаха без пенсии. Как ще коментирате проблема?   \nМ.Б.: Несправедливо е. Вместо пенсии бе решено да бъдат отпуснати финансови награди, пожизнени, за хора, които са с изключителни заслуги към държавата и нацията. Има критерии, на които трябва да отговаря човек. Аз имах шанса да бъда един от тези избрани творци. Надявам се и други мои колеги да успеят да бъдат одобрени или компенсирани по някакъв начин.       \n                                 \n", "date": "2017.11.08", "title": "Концертът е кауза, която ще продължи  "}
{"url": "http://duma.bg/node/155512", "text": "ЕВРОПЕЙСКИ ДЕН ЗА ЗДРАВОСЛОВНО ХРАНЕНЕ И ГОТВЕНЕ. Отбелязва се от 2007 г. първоначално в 14 от страните членки на ЕС по инициатива на Европейската асоциация на професионалните готвачи и организацията \"Евроток\" с подкрепата на ЕК, за да се демонстрира на децата важността на балансираното хранене. ПРОФЕСИОНАЛЕН ПРАЗНИК НА БЪЛГАРСКАТА ПОЛИЦИЯ. За първи път се чества на 21 ноември 1924 г. (ст. стил св. Архангел Михаил). Традицията е прекъсната след 1943 г. По предложение на Националния полицейски синдикат през 1994 г. църковният празник Архангеловден е обявен за празник на полицията. Отбелязва се официално от 1999 г. ДЕН НА ЗАПАДНИТЕ ПОКРАЙНИНИ. Отбелязва се от 1922 г., но честването му е прекъснато през 50-те години. Възстановено е от ноември 1990 г. по инициатива на Съюза на българите от Западните покрайнини, Общонародното сдружение \"Мати Болгария\" и Българската демократическа партия. По силата на Ньойския мирен договор през ноември 1920 г. сръбски войски окупират части от Царибродско, Босилеградско, Кулско и Трънско. От България са откъснати 3 града, 120 села, 116 училища и 45 български църкви - общо 1606 кв. км, обозначени с новото историко-географско понятие Западни покрайнини. ПРАЗНИК НА СТОПАНСКА АКАДЕМИЯ \"ДИМИТЪР ЦЕНОВ\" - СВИЩОВ. На този ден през 1936 г. е открито Висшето търговско училище \"Д.А. Ценов\" на основание Закона за приемане дарението и завещанието на Д.А. Ценов. Димитър Апостолов Ценов (1852-1932) е крупен предприемач, търговец и акционер, който на 1 септември 1912 г. завещава на родния си град цялата си собственост за откриване и поддържане на търговското училище по подобие на германските висши търговски училища и специално на Ханделсхофшуле. На 8 ноември е рождената дата на дарителя. 1656 - РАЖДА СЕ ЕДМЪНД ХАЛЕЙ, АНГЛИЙСКИ АСТРОНОМ (УМИРА 1742 Г.). Описва пасатите и мусоните, установява връзката между атмосферното налягане и надморската височина. Предлага нов метод за точно изчисление на разстоянието между Земята и Слънцето. През 1682 г. изчислява орбитата на комета, наречена на негово име Халеева. 1941 - ЗАГИВА СЪБИ ДИМИТРОВ, ПОЛИТИК (Р. 1900 Г.). Депутат в 23-то НС и председател на парламентарната група на Работническата партия (1931-1934). Секретар на ЦК на РП (1933). Представител на БКП на VII конгрес на Коминтерна в Москва (1935), избран за кандидат-член на Изпълкома. Участва в Испанската гражданска война като представител на БКП, отговарящ за интербригадистите ни (1936-1939). На 11 август 1941 г. заедно с група български политемигранти се завръща с подводница за организиране на антифашистка съпротива. На 8 ноември 1941 г., обграден от полиция и войска, се самоубива.   \n", "date": "2017.11.08", "title": "Датата"}
{"url": "http://duma.bg/node/155513", "text": "o Отпадане финансирането на Коридор \"Sea 2 Sea\" със средства от бюджета. Започване на процедури за финансова помощ от източници на ЕС, както е направила гръцката страна за техния участък Александруполис - българска граница. Предлагаме северните жп участъци от коридора Карнобат - Синдел - Русе да бъдат подобрени по линията на капиталните ремонти за 40 млн. лв. Очакван резултат: неотложно подобряване на проектните параметри на жп линиите по северната част на коридора. Генерално решаване финансирането на Коридор \"Sea 2 Sea\" с европейски средства като трансграничен проект съвместно с гръцката страна. \no Предлагаме закупуване на нови влакове за БДЖ \"Пътнически превози\". За целта е  необходим  капиталов трансфер за 2018 г. от 100 млн. лв. (при обичайните досега 30 млв. лв.). Предложението е свързано с условието в тръжните документи за доставка на нови влакове да бъде предвидено и участие на български производители на подвижни жп състави. \nОчакван резултат: Подобряване конкурентността на БДЖ и завишаване на неговия дял на транспортния пазар. \no За преодоляване на натрупалите се негативни процеси в транспортното и пощенското обслужване на селските райони и малките населени места на територията на цялата страна предлагаме: \n- завишаване на субсидиите за автобусните превозвачи в тези райони два пъти, от 17 на 34  млн. лв.; \n- завишаване на субсидията на ДП \"Български пощи\" за универсалната пощенска услуга от 15 на 20 млн. лв. \nОчакван резултат: принос в спиране на обезлюдяването на тези райони, подобряване комуникациите с общинските и областните центрове на живеещите в тях, подобряване на социалния статус. (Субсидирането на автобусни превозвачи извън районите на гранични и високопланински селища е необходима законодателна инициатива, която сме готови да направим!).   \nОТБРАНА И СИГУРНОСТ Допълнителните средства за отбрана и сигурност спрямо 2017 г. са в размер на 581  млн. лв. \nПриоритетна за нас остава задачата за осъвременяване с минимум десет процента на базата за определяне размера на основното месечно възнаграждение за най-ниската длъжност на служителите в сектор \"Сигурност\", както и за поддръжка на въоръжението и техниката в изправност. За осъществяване на тази задача средствата  са за: \n- МО  -  351  млн. лева; \n- МВР  -  160  млн. лева; \n- ДАНС, ДАР, НСО, Правосъдие - охрана на съдебната власт и на лицата, застрашени в процеса на наказателното производство, местата за изпълняване на наказанията - 70 млн. лева. \nОчакваме да постигнем: \no Подобряване на социалното положение и условията за работа на хората в сектор \"Сигурност\" - МО, МВР, ДАНС, ДАР, НСО и органите за охрана на съдебната власт; \no Поддръжка на въоръжението и техниката в изправност; \no Спиране \"ерозията\" в сектор \"Сигурност\", частично попълване на недокомплекта от личен състав в Министерството на отбраната и МВР. \no Прекратяване на отлива на военнослужещи и полицейски служители от Министерството на  отбраната и МВР. КУЛТУРА Постепенното нарастване на средствата за функция \"Култура\" до един процент от БВП в републиканския бюджет е важна предпоставка за постигане на устойчиво развитие на българската култура и за превръщането й в стратегическо направление на дейност. Осигуряването на около 100 млн. лв. повече в бюджета за 2018 г. за сектор \"Култура\" ще даде възможност: \n- да се увеличат с 50 млн. лв. средствата за създаване и популяризиране на съвременното изкуство в страната и в чужбина, в т.ч. и за подкрепа на младите таланти в изкуствата и културата и подпомагане на образователни програми за подрастващите, за постигане на по-високи стандарти за издръжка и дейност за читалищата, библиотеките, музеите и художествените галерии, за развитие на материалната база на културните институти, за защита на интелектуалната собственост и на авторските права; \n- да се увеличат с 30 млн. лв. средствата за опазване на движимото и недвижимото културно наследство, в т.ч. за археологически проучвания, консервация и реставрация на недвижими паметници на културата, за развитие на културния туризъм; \n- да се увеличат с 5 млн. лв. средствата за административни разходи и за увеличаване на  работната заплата в културните институти и организации; \n- да се увеличат средствата за БТА, БНР и БНТ и се предложат мерки, гарантиращи на медиите политическа, икономическа и програмна свобода и висока ефективност на обществената регулация на тяхната дейност, вкл. осигуряване независимост на медиите от рекламодателите,за да могат те да бъдат защитник на публичните интереси; \n- да се отделят средства в размер на около 15 млн. лв. за реализиране на Програма \n\"Културен чек\", предназначен за мотивиране и стимулиране потреблението на продукти на български творци и културни институти и организации от младите хора при навършване на 18-годишна възраст. \nУспешното усвояване на повишените средства за култура изисква разработване и отстояване на законодателни и нормативни промени, усъвършенстване на механизмите за финансиране на културата, включително и чрез създаване и развитие на специализирани фондове и увеличаване на финансирането на проектен принцип за развитие на изкуствата и културните индустрии по национални и европейски програми, засилване на процеса на децентрализация на процесите в сферата на културата, намаляване на диспропорциите в развитието на отделните изкуства и културни индустрии и постепенно преодоляване на различията между столицата, големите областни центрове и останалите градове и села, осъществяване на инициативи и прояви от публичен и делови характер през 2018 и следващите години. ПОЛИТИКА ЗА МЛАДЕЖТА И СПОРТА Допълнителните средства за младежта и спорта спрямо 2017 г. са в размер на 23,5 млн. лв. \nНашите предложения в областта на политиката за младите хора са фокусирани върху мерки, свързани с насърчаване на икономическата им активност и кариерно развитие, преодоляване на дисбаланса между града и селото и оживление на малките населени места, насърчаване на гражданската активност и подобряване на достъпа до младежки дейности и услуги. Част от мерките и дейностите са свързани с: \n\" Разработване и провеждане на национална кампания за популяризиране на България като подходяща дестинация за живот, трудова реализация и развитие на младите хора. \n\" Разработване на национална политика за регионално развитие, насочена към заселване на обезлюдяващи се региони в страната (\"къща за 1 евро\" по италианска инициатива). \n\" Програма, насърчаваща разкриването на дистанционни работни места в обезлюдяващите се райони.  \n    За нас спорта е не само част от националната идентичност, той е здраве, образование, култура. \n\" Приоритетна област за реформи е политиката за спорт сред децата и младите хора. \n\" Предлагаме увеличение на средствата за спорт на децата в свободното време с 3 млн.лв. Те ще бъдат насочени за начална организирана форма на спорт сред подрастващите. \n\" Целенасочено финансово подпомагане за привеждането на спортните обекти и съоръжения във вид, отговарящ на съвременните международни стандарти.  ЗАКЛЮЧЕНИЕ След три десетилетия преход, след близо десетгодишно управление на ГЕРБ и поредица от самоцелни бюджети, е време да започнат да се гласуват и изпълняват бюджети в интерес на цялото общество. Трябва да се подготвят бюджети, които не съществуват сами за себе си, а са част от една обща дългосрочна визия. \nДържавата и администрацията могат да функционират и с лошо съставен и разпределен бюджет - доказано е. Порочното разпределение на публичния ресурс доведе обаче до пагубни резултати за нацията. \nОпасната устойчивост на застоя, най-ясно видима чрез предлаганите от ГЕРБ и коалиция в последните им три мандата бюджети, трябва да бъде прекъсната в името на опазване на нацията и очертаване на нов път пред нея. \nНационалната енергия, националният ресурс - хората, не могат да бъдат съхранени, ако продължава старата порочна система на налагане на бюджетни параметри от управляващите и автоматичното им приемане, без отчитане на гласа на опозицията. \nБюджетът се гласува в парламента, но преди това дебатът по него трябва да излезе нашироко, извън административно-бюрократичните механизми, които заглушават всеки прогресивен глас и искане за промяна. Силата на опозицията не е само в парламентарната работа, а и в работата с основните групи от гражданското общество. \nПодходът, който БСП избра, за да представи своето виждане за бюджетната рамка за 2018 г., е нетипичен за българския политически и управленски пейзаж до момента, но не е случаен. Промяната на самата БСП и отварянето й към обществената експертиза и диалог е причината за него. Предложенията на БСП не са от вчера, а са резултат от експертна работа, която започна преди повече от година. Връзката и последователността им могат да бъдат проследени в основни документи на партията като Управленската програма, залегнала в предизборната платформа от началото на 2017 г., и приета с консенсус, със законодателната й програма. Реакцията и степента на съобразяване на управляващата коалиция с предложените от основната опозиционна партия политики и параметри ще бъде знак дали в България има воля за пресичане на старите и непродуктивните модели на силни партийни пристрастия и обвързаности. Ще покаже дали политическата и партийната класа е достигнала до ниво на зрелост по отношение на националния консенсус и националните приоритети, или продължава доминацията на непродуктивното партийно противопоставяне и използването на дебата по национални политики за задоволяване на егоистични партийни цели. \nПризивът на БСП е на първо място да бъде поставено националното, българското, да бъде търсен обществен консенсус, да бъде чут гласът, който предлага промяна, да бъде преодолян страхът да се излезе от релсите на застоя. Вярваме, че дебатът около бюджета може да бъде първият знак, че промяната може да се случи в името на всички българи и държавността. \n    \n", "date": "2017.11.08", "title": "Икономика, доходи, справедливост  "}
{"url": "http://duma.bg/node/155514", "text": "\nВ България липсват сериозни подобрения и улеснения в бизнес средата. За сметка на хвалбите и обещанията, които са в изобилие. Според проучването на Световната банка през последната година правителствата в 119 страни са направили 264 реформи за подобряване на бизнес климата, за да привличат инвестиции, да улесняват създаването на работни места и други подобни мерки. България не е сред реформаторите. Напротив - тук се приемат закони, които не само, че не улесняват бизнеса, но и заплашват вече съществуващи и утвърдени инвеститори. Моделът с разграбването на активи от насилствено фалираната КТБ, в който фаворизирани от властта хора могат да слагат ръка на чужди бизнеси, няма как да привлече нови големи и сериозни инвеститори. Вместо да се бори с този модел, държавата се опитва да го мултиплицира чрез законодателството, което е истинска деградация.  \nПример в това отношение, също от последните дни, е внесеният в Народното събрание законопроект за храните, в който има лобистки текстове, прокарани подмолно и в частен интерес. Ако бъдат приети, те могат не просто да отблъснат инвеститори, като създадат условия за присвояване на чужд бизнес, но и да застрашат здравето и живота на всички български граждани, защото се отнасят до добива и бутилирането на минералните и изворни води.  Първата червена лампа за наличието на частен интерес светна при съществените промени в някои текстове, които бяха съвсем различни при първоначалния вариант, минал през обществено обсъждане, консултиране с Европейската комисия и одобрен от представителите на индустрията.  \nС внезапните и направени на тъмно промени се подменят съществуващи до момента понятия, които са в съответствие с европейските изисквания. Налице са противоречия с други закони и нормативни актове, регулиращи водния сектор. Това ще доведе до неясно тълкуване на закона. Най-опасната последица е, че потребителят ще бъде лишен от правото си на информиран избор за водата, която купува за себе си и за семейството си.  \nС промените търговските марки се заменят с името на извора. \nВ изявление на асоциацията на производителите на безалкохолни напитки в България (АПБНБ) се казва, че въвеждането на понятията „извор“ вместо „находище“ за минералните води и „подземно водно тяло“ за изворните, създава възможности за нерегламентирани и опасни практики. „Използването на „извор“ не може да осигури коректно транспониране на европейската директива и е в ущърб на интереса на отговорната индустрия и обществото като цяло“. АПБНБ представлява над 70 процента от пазара на безалкохолни напитки и води у нас. За последните пет години компаниите – членове на асоциацията, са инвестирали над 130 млн. лв. в икономиката на България, а само за изминалата година -  над 1,2 млн. лв. в развитието на своите служители.  \nЕксперти в областта на регулацията на водния сектор смятат, че изискването за предоставяне на информация за „името на извор“ е неизпълнимо и в противоречие с уредбата за проучване, предоставяне и ползване на водния ресурс. Уникални обозначителни наименования носят находищата на минерални води, подземните водни тела с изворни води, изградените водовземни съоръжения. Тези аргументи са посочени не само от индустрията, но и от експерти на МОСВ – органът, който е отговорен за управлението на водите.  \nС тази промяна се цели заличаването на доказани търговски марки на водещи бутилиращи компании у нас, завоювали пазарен дял и доверието на потребителите с дългогодишни инвестиции. По-голямата част от хората се ориентират по етикета и марките, които са се превърнали в гарант за качество. В остро противоречие с тези навици е и въвеждането на понятието „търговско описание“ в новите текстове. То подменя използвания до момента термин „търговско наименование“ (марка) – името, под което се предлагат на пазара натуралните минерални и изворни води. Тази промяна се прави, въпреки потвърждението на ЕК, че смисловото разбиране на понятието „търговско наименование“ като търговска марка или бранд, е напълно коректно. \nС въвеждането на понятието „място на експлоатация на извора“ за двете категории натурални води (минерални и изворни) се подменя без каквато и да е причина използваният до момента термин „място на бутилиране“. Смисловото несъответствие с европейското право се подсилва и от изискването за използване на некоректно транспонираното „наименование на извора“ и „място на експлоатация на извора“ като част от „търговското описание“ – името под което се продава продуктът.  \nТова означава, че води от един и същ „извор“ ще могат да се бутилират от различни фирми и ще се наричат еднакво, което поражда редица въпроси. Кой ще дефинира какво е „извор“? С еднаква отговорност и прецизност ли ще работят отделните фирми? Как потребителят ще прави разликата и как ще бъде сигурен в това какво пие? Кой ще носи отговорност за опазването на ресурса? Въпроси, които не намират отговори в предложения законопроект.  \nТози модел не просто ще унищожи добре познати и утвърдени марки, които са инвестирали милиони, за да изградят име, но и трайно ще отблъсне интереса към разработване на нови находища, към нови води с разнообразни качества, каквито в България има в изобилие.   \nВ новия вариант е премахната и подкрепяната от бизнеса процедура по признаване на изворните води. Тази промяна е обоснована с аргумента, че се намалява административната тежест за бизнеса. Всъщност с премахването на процедурата няма никакво облекчение, но пък се елиминира възможността администрацията да упражнява контрол и елементарна регулация - голяма част от водите на пазара няма да бъдат ефективно контролирани за законност, за качество и безопасност. \n„Процедурата по признаване за двете категории натурални води (минерални и изворни) и предоставянето на информация на потребителите за законно предлаганите на пазара продукти е от полза за обществото. Тя гарантира безопасността и здравето на потребителите и не е в ущърб на бизнеса нито от финансова, нито от административна гледна точка. Тя би могла да е „тежест“ само за онези представители на бизнеса, които не могат да докажат, че дейността им и продуктите, които произвеждат, съответстват на законовите изисквания“, се казва в изявлението на АПБНБ. \nОчевидно е, че така предложените промени се опитват да обслужат конкретни апетити на нови играчи в бизнеса, в което нямаше да има нищо лошо, ако поставяха всички пред равен старт или не отваряха възможност за кражба на чужди усилия, дългогодишен труд и сериозни инвестиции. Още по-сериозно е, че заради нечий интерес се поставя на риск здравето на всички, които пият минерална и изворна вода.                                  \n", "date": "2017.11.08", "title": "Частни интереси подменят важни текстове в Закона за храните"}
{"url": "http://duma.bg/node/155515", "text": "Време е, крайно време е на низвергнатия без време Антон Тодоров да се намери достойна за талантите му служба: какво е това унижение - съветник на депутатите от ГЕРБ! След като така безцеремонно беше лишен от възможността да доведе докрай епичното дело по отваряне на досиетата на бивши сътрудници на службите, защо да не бъде командирован в братските Съединени щати, където очевидно не обръщат нужното внимание на тази народополезна дейност. \nПреди дни специализираният американски телевизионен канал \"History\", излъчващ на 25 езика и гледан от 200 милиона домакинства в цял свят, пусна документален филм именно по проблема с шпионските досиета. Показаха такива досиета от различни държави, включително САЩ, редица западноевропейски страни и от България. В предаването бяха включени изказвания на българския генерал Тодор Бояджиев, както и на журналистката Алексения Димитрова. И какво се оказа: само ние сме си свършили работата както трябва. В българските досиета всичко е като на длан: цели страници пълен текст, много рядко скрити с бланк данни - радост за евентуалните изследователи. Постарали са се здравата Методиандреевци и техни предшественици, делото им щеше да продължи по блестящ начин и номинираният от ГЕРБ за шеф на комисията Антон Тодоров, ако не беше се държал така левашки в телевизионните студия. \nА на този фон американските и другите показани досиета - позор! Тук там останала незачекната някоя дума, въобще не става ясно кой кой е, къде е бил внедрен и легендиран, каква работа е свършил, с какви сътрудници е бил свързан, какви агенти е вербувал. Дето се вика, от една кръстословица повече можеш да научиш. Така е, като си нямат Митодита и Антонтодоровци. Макар че те са просто изпълнители, решенията са ги вземали политиците. А политиците пък са получавали съответните инструкции най-вече от добре известното посолство на ул. \"Козяк\". \nА тези инструкции са недвусмислени. Ейвис Боулън, американска посланичка в София от 1996 до 1999 г., е категорична: \"Ние имаме две задачи в България: 1. Комунистите да не се върнат на власт (това е веднага след падането на правителството \"Виденов\") и 2. България да не остане в сферата на Русия\". И пояснение: \"За нас няма добър комунист. Все едно на руснак да кажеш, че има симпатичен нацист\". Е, как президентът Стоянов да не я награди с орден \"Стара планина\" първа степен! \nНо това е, както казват французите, точката върху \"и\"-то. Още преди това добре известни лица от началото на \"промените\" като Алекс Алексиев и Косьо Мишев \"съветват\" когото трябва и както трябва. Не друг, а Татяна Дончева за съжаление, обосновава необходимостта от отваряне на досиетата: конкретната цел по онова време е да се удари ДПС, но кой да ти мисли за бумеранга, който се завръща. Вероятно дребна професионална интрига е една добра криминална репортерка като Ангелина Петрова да напише официално писмо до министър Румен Петков, с което пита имало ли е журналисти, сътрудници на службите, които продължават да влияят на общественото мнение. В резултат на питането като такива са посочени Тошо Тошев, Иван Гарелов, Кеворкян и Коритаров. Пази ме, Боже от приятели, от враговете сам ще се пазя. \nНяколко думи за участието на ген. Тодор Бояджиев във въпросното предаване на \"History\". Най-силно впечатление ми направи много коректният му английски, останалото, както казват руснаците, беше \"вокруг, да около\". Не е чудно за английския: бил е заместник търговски представител на НРБ в Ню Йорк, по-късно съветник в представителството на страната ни в ООН. В биографията му може да се прочете, че разузнавателната си дейност е започнал още в 1963 г. като сътрудник на научно-техническото разузнаване, през 1966 г. е бил на седеммесечна школа на КГБ в Москва, издига се до зам.-шеф на Първо главно управление. А след промените, от 29 март 1990 г., е назначен за главен секретар на МВР. Именно в този му професионален период - през 1991 г., започва отварянето на досиетата. Запознати твърдят, че той заедно с ген. Красимир Самарджиев е изиграл роля за отварянето на досиетата на Петър Берон и митрополит Панкратий, което погреба кариерата на \"Берона\" като водещ политик в началото на прехода, а митрополитът просто скоропостижно почина. Е, след време Бояджиев се обявява против отварянето на досиетата, но лавината вече се търкаля в съответствие с американските инструкции. \nТа, след такъв филм на американския специализиран канал, позорящ прекаленото ни старание максимално да се разголим, някак логично пък възниква въпросът: \"докога?\" Другите държави се гордеят с разузнавачите си, мерят чии са по-талантливи, с по-големи заслуги за защита на държавните интереси, а ние ги оплюваме, подлагаме ги на обществен линч. Ако все пак някой ден здравият разум надделее и се пристъпи към затваряне на тази страница, първо трябва да се започне с отмяна на Закона за обявяване на комунистическия режим за престъпен, защото Законът за досиетата е негово производно. Законът за \"престъпния комунистически режим\" не е истински закон от юридическа гледна точка, липсват мотиви и няма задължителен характер. Равностоен е по-скоро на декларация, а не на закон. \nА на тези аматьори от \"History\" е крайно време наистина да им пратим някой от корифеите на борбата с комунизма. Защото освен такива злепоставящи ни филмчета, те си позволяват да развращават света с хвалебствени филми за Карл Маркс, показват и гроба му в Лондон с паметник, който не само никой не разрушава, но дори не го цапотят периодично\"художници-демократи\".           \n", "date": "2017.11.08", "title": " Да пратим таланти в САЩ "}
{"url": "http://duma.bg/node/155516", "text": "Федерацията на независимите синдикати от земеделието на КНСБ в близко сътрудничество с италианските синдикати от сектора FLAI - CGIL, от години следи проблемите на сънародниците ни, които изкарват хляба си в италианското земеделие. Българите, заети с тази дейност там, са 24 000, като 96% са със срочни договори. Голяма част от тях работят по полетата в Южна Италия - район Пулия. Сезонната им работа е показателен пример за несигурност, често пъти хората се трудят на черно и срещу унизително заплащане, алармират от синдиката. Трудовата експлоатация към тези работещи, обект на свободното движение в ЕС, е разпространено явление, което често не се забелязва - работа по 12-15 ч. на ден, шест или седем дни в седмицата, срещу минимално заплащане, живот при тежки условия в социална изолация и липса на всякакъв достъп до битови или социални услуги. Отсъствието на предварителна информация, непознаването на езика и правилата на приемащата страна превръщат тези хора в лесна плячка на трафиканти на труд и те най-често попадат в капаните на \"трудови посредници\" - капорали, които печелят от техния труд и възпроизвеждат гета в Италия и в България. \nВ региона на Форджа българите са концентрирани основно в Тартина, Лагола, Лезина, Сера Каприола, Ладзона, Сан Северо, Казерта, но също така и в района на Неапол - Мадрагоне, и на други места. Голяма част са на работа в Италия повече от 12-14 г. От многобройните срещи със синдикалисти от КНСБ през последните две години се очертават две групи: първата е на общностите, които работят с трудови договори, печелят добре и живеят уседнало (макар и в затворена общност), плащат си разноските по наем и битови нужди, децата им ходят на училище. Втората граничи с хуманитарна криза - гета, къщи, наричани \"месарии\", с ужасяващи условия на живот и надница - 2-5 евро на час, от които плащат на своя капорал всекидневно. \nВ становище по тези проблеми КНСБ настоява за незабавна намеса на българските власти и политически натиск в помощ на засегнатите наши работници, за засилване на контрола по спазването на трудовото законодателство и трудовите стандарти. Нужно е и да се засилят междуинституционалните връзки между двете страни и да се предприемат конкретни мерки за превенция на трафика на българи с цел \nтрудова експлоатация и живот при нехуманни условия. Сред предложенията на конфедерацията е и откриването на информационен офис на българската държава в този регион като конкретна проява на загриженост към българските работници. След като няма грижа на управляващите към българите, работещи в България, остава само да се надяваме, че ще намерят време да помислят и за нашите в чужбина, които отиват там, прогонени от мизерията у нас. Тенденция, която, уви, и досега не вълнува политиците на изчезващата ни страна. Напротив - те правят всичко, за да прогонят повече българи из чужбина, пък тук може и да съберат от кол и въже аргати от някъде...  \nЗасега Европа още ни приема като добри работници, дори и не толкова висококвалифицирани, за каквито плачат нашите баш работодатели. Но предизвикателствата на пазара на труда всеки ден поднасят нещо ново и заетостта става проблем и у нас, и навън. Докато обаче в Европа отдавна обмислят свои стратегии и планове в тази област, в България само се хвалим с намаляване на безработицата даже в европейски мащаб, а другото е замитане под юргана за \"по-добри\" времена и когато преизпълним плана за печалбите с орязани заплати и социални придобивки. \nОт 1 януари 2014 г. настъпиха значителни промени в статута на българските граждани в Австрия - те придобиха пълна свобода на движение на работници според сайта \"Работата ми\". За опитните кадри, които владеят добре немски и английски, се откриват отлични шансове да изкарат добри пари за родните стандарти в прочутите зимни курорти. Естествено, трябва да имат необходимата квалификация и да не се плашат от работа, предупреждава сайът. Възможности има и за не толкова висококвалифицирани. Хората с по-малко опит се назначават на по-ниски позиции и получават по-малко пари. За камериерки и сервитьорки стартовите заплати са 1200-1300 евро Обикновено заплащането в Австрия е по-високо от това в Германия. Това обаче е за сметка на повечето отработени часове. Работи се 6 дни в седмицата, много често и по 10 часа на ден, даже по празници като Коледа и Нова година натоварването е по-голямо. Работодателите обаче компенсират с повече почивни дни. Всички сключвани договори трябва да отговарят на австрийското трудово и социално законодателство, предупреждават специалистите. \nВ Австрия живеят 24 923 българи според \"Статистика Австрия\". 10 400 са регистрирани като работещи легално в страната - не са включени сезонните работници и тези с временна заетост. Кампания на австрийския синдикат на производството PRO-GE за защита на правата на сезонните работници, заети в селското стопанство, неотдавна бе представена в КНСБ от експертката Милена Панева. Минималното заплащане на час за тези работници е различно според провинцията и съответния колективен трудов договор. Във Виена например е 7,10 евро бруто на час (6,06 eвро нето), в Долна Австрия - 7,50 евро бруто на час (6,33 eвро нето), в Щирия - 7,50 евро бруто на час (6,33 eвро нето), в Горна Австрия - 6,78 евро бруто на час (5,78 eвро нето), в Залцбург - 8,57 евро бруто на час (6,88 eвро нето), в Кернтен - 7,84 евро бруто на час (6,49 eвро нето), в Тирол - 7,15 евро бруто на час (6,09 eвро нето), във Воралберг - 8,20 евро бруто на час (6,71 eвро нето). Условията на труд за сезонните работници, заети в селското стопанство, сочат, че извънредният труд се заплаща с 50% увеличение над основното уговорено възнаграждение - на ден са позволени най-много два часа извънреден труд, общо не повече от 52 часа на седмица. Има 11 часа задължителна междудневна почивка и най-малко един час почивка в работния ден (не се зачита за работно време). Платеният годишен отпуск е пет седмици. При осигурена квартира от работодателя може да бъде заплащано за нея най-много 39,24 евро на месец. \nВременна заетост в Австрия има и за социални асистенти. Упражняването на професията е възможно както със заетост на трудово правоотношение, така и като самоосигуряващо се лице с учредяване на собствена фирма. Отношенията между клиента, за който се полагат грижи, и социалния асистент се уреждат с договор за изработка, който е задължително в писмена форма. При социални асистенти на трудов договор важат разпоредбите за минимално заплащане в определения колективен трудов договор и в Закона за домашните помощници и служители. \nОсновните проблеми, с които се сблъскват българите в Австрия, а и не само там, са свързани с некоректните посредници за работа в чужбина Много хора например пристигат в Австрия и се оказват без осигурена работа или са принудени да работят, без да се спазват основни законови изисквания - фиксирано работно време, заплащане на допълнителен труд, добавяне на още задължения, които не са вписани в договорите (ако има такива), сочат наблюденията на експертите. PRO-GE е синдикат, който се грижи за правата на работниците, заети в земеделието, за да бъдат добре защитени. Прави това и пред съда, ако е необходимо, както и пред държавните институции, ако самият работник поиска. Синдикатът работи заедно с активисти и неправителствени организации в този сектор.   \n За първите пет месеца на годината контролните органи на Инспекцията по труда са извършили около 300 проверки на работодатели, които командироват или изпращат работници и служители в рамките на предоставяне на услуги в държави членки на ЕС, в т.ч. чрез предприятия, осигуряващи временна работа, и на фирми - посредници. При тези проверки са установени около 530 нарушения. Установени са и 16 случая на осъществяване на дейност като предприятие, което осигурява временна работа, без регистрация, като най-често тази дейност се замаскира под формата на командироване в изпълнение на договор за предоставяне на услуги. \nОт ГИТ припомнят, че сигнали за нарушения при осигуряването на работа в чужбина могат да се подават на горещия телефон 0700 17 670, на телефона за сигнали на български граждани, работещи в чужбина - 00359 2 8101 747, през формата за сигнали и чрез посочените имейли. Важно е обаче в сигнала да има достатъчно данни за идентифициране на осигуряващия работа в чужбина, както и приложени документи, с които разполага лицето. Същото условие се отнася и за случаите с некоректни чуждестранни работодатели. ГИТ може да сигнализира контролните органи в съответната държава, само ако в сигнала има достатъчно данни за идентифицирането му и доказателства за трудовите взаимоотношения между страните. \n    \n", "date": "2017.11.08", "title": "Две лица на гурбетчийския медал "}
{"url": "http://duma.bg/node/155517", "text": "    Преобладаващата част от големите български партии се отказаха да отменят ниските \"плоски\" данъци и да ги заменят с умерено прогресивни. Преди изборите през март 2017 г. на гражданите беше внушено, че въвеждането на умерено прогресивни данъци означавало поголовно повишение на данъците за всички и ще потиска стимулите за предприемчивост. Това беше една голяма лъжа, но доста хора й повярваха и тя внесе смущения в обществото. \nСлед изборите се заговори за изпълнение на обещанията за повишение на заплатите в бюджетния сектор и най-ниските пенсии. Възникна въпросът - откъде да се вземат парите? България, заедно с Литва и Латвия, е страната с най-големи доходни контрасти. Коефициентът Джини е над 37,0, при средно за ЕС - 31,0, а в страни като Словакия - 23,0. Колкото по-висок е този коефициент, толкова по-голямо е доходното неравенство. Вместо парите да се осигурят чрез умерено повишение на данъка върху доходите, на корпоративния и на други данъци за най-богатите, обявиха, че ще ги отнемат от инвалидните пенсии и от ограничаване на социални плащания. Ако има нарушения на закона за инвалидните пенсии, нека ги отнемат, но очевидно не там е главният източник на пари за по-високи бюджетни заплати и пенсии.  \nПарите могат да се намерят  чрез умерена данъчна реформа. Защото данъкът върху доходите на физическите лица у нас е най-нисък в ЕС - 10%. Недопустимо е най-бедната страна в ЕС да прилага най-нисък данък. Средното в ЕС е около 40%, а максималните ставки са до 56-58%. Ние сме единствената страна в ЕС без необлагаем минимум, т.е. облагат се и най-бедните. Това е най-реакционният данък върху доходите в ЕС, въведен преди 10 години, за съжаление, от правителството на Тройната коалиция с премиер Сергей Станишев. Този данък е социална провокация срещу мизерстващите милиони българи и социално подмазване пред няколко десетки хиляди най-богати. Въпреки масовите настроения в обществото, нашите управници не желаят да повишат данъка върху доходите до 25%, защото така \"се орязвали доходите на най-предприемчивите\".  \nВярно ли е това? В предходната ми статия от 26 октомври тази година по реформата в данъчната система писах: \"Плоският\" данък върху доходите на физическите лица да се преобразува в умерено прогресивен с необлагаем минимум - 510 лв. С 10% да се облага месечен доход от 511 до 2000 лв. (което е преобладаващата част от данъкоплатците); с 15% - доход от 2001 до 3500 лв.; с 20% - от 3501 до 5000 лв. и с 25% - над 5000 лв. Не е задължително данъчните етажи да са същите. Важното е да ги има и максимумът да е 25%. Максималните проценти за този данък в ЕС са между 55 и 60%.  \n    За данъкоплатците с месечни доходи над 2000 лв., които плащат 15 и повече процента, да не се прилага необлагаем минимум. \nНе е вярно, че с предлагания умерено прогресивен данък върху доходите на физическите лица се орязват доходите на най-предприемчивите данъкоплатци. Това личи от таблица 1, където е показано как се променя данъкът на едно лице с по-висок доход: Таблица 1. Предложение за умерено повишение на данъка върху доходите Пояснение: По-високите данъчни проценти важат само за съответните етажи на доходите, а не за целия месечен доход. Например с данък от 10%  досега се облага целият доход, независимо от размера му. С новото предложение се въвежда необлагаем минимум от 510 лв., който се прилага спрямо месечните доходи до 2000 лв. и не важи за по-високите доходи. С данък от 15% се облага само доходът от 2001 до 3500 лв., а не за целия доход до 3500 лв. С данък от 20% се облага само доходът от 3501 до 5000 лв., а не за целия доход до 5000 лв. С 25% се облага само доходът над 5000 лв, а не целият доход. В последната колона е показан новият среден месечен данък, за да проличи разликата с досегашния, посочен в третата колона. Размерът на новия месечен данък на конкретния данъкоплатец за съответния етаж зависи от размера на дохода и данъчния процент за този етаж. Общият размер на новия данък за съответния данъкоплатец е сума от данъците по всички редове (т.е. етажи на облагане), като за доходите над 2000 лв. се прибавя и данъкът по първия ред, тъй като за тях не се признава необлагаем минимум.     В таблица 2. е показан сегашният (при ниско пропорционално облагане) и бъдещият данък (при умерено повишено прогресивно облагане), който ще плащат гражданите с различен месечен доход: \n     \nДанъкоплатците с месечен доход до 2000 лв., т. е. огромното мнозинство от данъкоплатците, ще плащат по-малък от досегашния данък, защото спрямо тях ще се прилага необлагаемият минимум. При по-големи доходи размерът на данъка ще нараства постепенно.  \nМаксималният данъчен процент обаче няма да превишава 25% и то само за най-високите етажи на доходите. По-чувствително ще го почувстват данъкоплатците с месечен доход над 5000 лв. (т.е. над 60 000 лв. годишно). И особено тези с месечен доход от 6,5-10,0 хил. лв и повече (т.е. 78-120 хил. лв. годишно в повече). Данъкоплатец с годишен доход 60 хил. лева (5000 лв. месечно) може да понесе без сътресения годишен данък от 8,7 хил. лева.  \nОще по-спокойно ще понесе данъкоплатец с годишен доход 120 хил. лева, годишен данък от 23,7 хил. лева. Техният брой обаче е минимален. Според надеждни данни от около 3 млн. данъкоплатци, около 2,8 млн. ще получат данъчни облекчения, а едва около 120-130 хил. данъкоплатци ще плащат по-големи данъци. По-големи, но няколко пъти по-малки, отколкото плащат за същите доходи големите данъкоплатци в западноевропейските страни членки на ЕС. \nВ някои западноевропейски страни  (Белгия, Дания, Швеция, Португалия), данъкът върху доходите на физическите лица достига до 55-57%. В Холандия е 52%, във Франция 50,3%, в Австрия 50%, в Словения 50%, в Гърция 48%, в Германия 47,5%, в Италия 45%, в Хърватия 40%, в Турция 35%, в Полша 32% и т.н. \nНа 31 октомври тази година Институтът за дясна политика обяви по BTV, че по тяхна поръчка изследователският център \"Тренд\" е провел допитване до общественото мнение у нас. Между многото теми е била засегната и тази за данъците. Оказва се, че мнозинството от анкетираните не желаели повишение на данъците и въвеждане на прогресивно облагане. Първо, така зададен въпросът, е силно подвеждащ. Кой изпитва удоволствие да плаща данъци? Но ако им се обясни, че всички държави събират с данъците приходи за финансиране на здравеопазването, образованието, науката, културата, инфраструктурата, държавната администрация, националната сигурност, отбраната и т.н., отговорът сигурно ще е положителен. Второ, зависи кои данъкоплатци са запитани? Ако са най-богатите, които ще трябва да плащат повече данъци, естествено е да са против. Ако са по-бедните, които ще получат облекчения, ще се радват. Трето, зависи как е зададен въпросът и дали анкетираните знаят какъв ще е кръгът на засегнатите? Ако знаят, че хората с месечен доход до 2000 лв. (т.е. огромното мнозинство от данъкоплатците) ще плащат по-нисък данък, сигурно ще го подкрепят. Четвърто, зависи кой поръчва и плаща за проучването. Институтът за дясна политика сигурно предпочита резултати, които допадат на техните разбирания. Междувременно прочетох коментари на сериозни наши автори, които твърдят, че е приложен \"десен неолиберален подход при избора на инструментариума на изследването\". \n     Изводът е ясен  \nДопълнителните данъчни плащания са умерени. Те облагодетелстват бедните и средните слоеве. Засягат умерено заможните и по-чувствително - само най-богатите, но не така силно, както е в другите страни от ЕС. Нашите управници са загрижени за ниско облагане на собствените си милионни доходи и за доходите на най-богатите си събратя. Тях, изглежда, не ги вълнува мизерията на няколкото милиона българи. Затова тези милиони хора трябва да се борят за елементарна справедливост.  \nБСП трябва да признае грешката си с въвеждането на \"плоските\" данъци върху печалбата и доходите на физическите лица през 2007-2008 г. И да настоява за незабавно въвеждане на умерено прогресивни данъци върху доходите на физическите лица, а също и върху печалбата. Необходимо е също да се въведе семейно данъчно облагане, което ще остави допълнителни доходи в семействата за по-голямо потребление. Да настоява също при запазване на основната ставка от 20% за ДДС, да се въведе 5% за облагане на лекарствата, учебните помагала и детските стоки и 27% за вносните луксозни и екстравагантни стоки. Така ще се облекчи животът на възрастните хора, които са най-големи потребители на лекарства, а също и раждането, отглеждането и образованието на децата.  \nВ миналото БСП губеше подкрепата на трудови хора, не защото беше лява, а понеже не беше достатъчно лява! Крайно време е тя да докаже, че наистина се грижи за тях, за младите, за интелигенцията, за дребния бизнес и за пенсионерите. Милиони българи чакат това от БСП.  \n  \n    \n", "date": "2017.11.08", "title": "Кого засяга прогресивният данък върху доходите?  "}
{"url": "http://duma.bg/node/155518", "text": "Обсъждаме точката \"БСП - алтернатива за България\". По нея ни е предложен проект за декларация, озаглавен \"За българската политика и алтернативата за България\". На последното заседание на Националния съвет  аз предложих формулировката \"БСП - лявата алтернатива за България\". След като изслушах доклада на др. Нинова, аз предлагам друга формулировка, а именно \"За българската политика и конституционната алтернатива за България.\" За мен няма разлика между постановката лява програма и конституционна програма и политика. Защото и в нашата програма е записано, че на този етап ние виждаме осъществяването на нашите идеи и политики именно въз основа на българската конституция /в окончателния текст на декларацията, по предложение на редакционната комисия на конгреса, бе възприета формулировката \"лявата\" - бел. ГП/. \nВ предложения текст за декларация има и такъв пасаж: \"Нашият противник е антиконституционният модел, който заличава границите между отделните власти, принизява парламентаризма, властва над изпълнителната и съдебната власт, контролира медиите и държи в страх и подчинение избирателите.\" Това, струва ми се, е предостатъчна мотивировка за онова, което беше предложено - вот на недоверие към ГЕРБ и правителството. Защото именно те са носителите на този антиконституционен модел. \nКакво предлагаме като алтернатива? По-нататък текстът, който ни е предложен, звучи така: \"Обявяваме...началото на широк диалог ...за нов обществен договор, според който хората и институциите да работят за по-справедлива перспектива ...\" Достатъчно ли е да кажем нов обществен договор? Какво имаме предвид? Аз бих предложил да добавим тук \"за реално прилагане и спазване на конституцията\". \nУважаеми другари, стана дума и в предишни изказвания, че независимо от активизирането на партията и в парламента, и в цялата страна, засега все още и на изборите всички се обединяват срещу нас. Ние трябва да разкъсаме този обръч, това оттегляне, от ангажиране с нашата политика, с нашите предложения, с нашите кандидати. И аз съм убеден, че най-успешно можем да направим това, именно като се заявим за защитници на конституцията. \nБеше заявено в доклада, че моделът на прехода е сбъркан. Аз отново повтарям: кое е сбъркано? Конституцията или онова, което беше извършено фактически за нейната не просто подмяна, а торпилиране, и налагането на един наистина корупционен грабителски модел. Именно ние сме онези, които извоювахме тази конституция. Беше казано, че сме победители. Първия път победихме през 1991 г., когато сблъсъкът беше жесток. Тук има и от онова поколение, което си спомня каква беше обстановката тогава. И ние спечелихме през 1990 г. и спечелихме гласуването за конституцията именно на нашия модел за конституция. Така че нека да не забравяме и да не подминаваме онова, което е наш изключително важен политически капитал. \nПостановката, че всички съгрешихме - политическата класа, всички имаме своите вини, грехове - и беше цитирано от др. Нинова онова, което е записано в Платформата ни за отговорността на партията, за това, че не успяхме да осъществим социалния модел. Но, съгласете се, тази отговорност е качествено различна от онази на десницата, която наложи неолибералния модел с тази приватизация, която осъществиха, и с тази антидържавна политика, която проведоха. По никой начин аз категорично не мога да се съглася тази отговорност да бъде приравнена с онази реална отговорност, която ние носим, но която е качествено различна от онази на десницата. \nБеше споменато, че ще бъде проведен организационен пленум след заседанието на конгреса. Очевидно той е нужен. Но тук бих предложил две неща. Едното е да се върне сегашното ръководство към доста разгърнати решения, които тогавашният Национален съвет взе през юни 2013 г., десетина-двайсет дни след катастрофалното номиниране на Делян Пеевски за ръководител на ДАНС. Тогава решението, което взехме, беше със следната формулировка: че сме допуснали сериозна политическа грешка с тежки последици и за партията, и за страната. И бяха набелязани цяла поредица и от организационни, и от политически мерки, за да направим така, че повторни подобни изпълнения в една или друга форма, може би не така впечатляващи, да не можем да допуснем. \nТук става дума за корупцията. Тя наистина властва далеч не само в управляващите среди. Едно определение, което наскоро ми попадна, я характеризира като съзнателно управлявана система от изтънчени мрежи, посветени на самообогатяването и със забележително успешно функциониране на тези мрежи. Някои са силно структурирани, други са доста децентрализирани - ефектът е един. Така че ми се струва, че никак няма да е излишно да се върнем към тези наши решения и да видим доколко и къде, и въобще сме ги изпълнили, а и споделяме ли тези оценки еднозначно и недвусмислено и днес? \nИ другото предложение - тръгвайки към този организационен пленум, да не го правим с постановката \"девет врагове на партията с партиен билет и дайте да вземем съответните решения\". Нека не се подминава гласуването в началото на заседанието за дневния ред, за въпросите, които бяха поставени, там не са девет души, които гласуваха, а доста повече. Така че, както др. Нинова заяви, тя приема и предложения, и мнения, аз бих предложил тя сериозно да обърне внимание на този факт и да не тръгва към организационния пленум с постановката за търсене сметка на врага на партията с партиен билет.        (Изказване пред 49-ия конгрес на БСП) \n    \n", "date": "2017.11.08", "title": " Лявата алтернатива - държавност според Конституцията!"}
{"url": "http://duma.bg/node/155519", "text": "Петър Витанов е член на две изключително важни комисии към Народното събрание - по отбрана и по международна политика. Въпреки отговорностите му на народен представител, от  месеци се е заел да изучава читалищната дейност, да се среща с читалищни дейци и хора от различни сродни институции. Неговата загриженост и проучване на законодателството в тази област имат своите корени - той е бивш читалищен възпитаник, посещавал е кръжоци и е изучавал английски език. За Витанов читалищата са огнища на българщината, уникални културни средища със собствен облик, които имат вековна история и са забележителна ценност за българи и чужденци. Затова и милее за съхраняването на тази стара институция, за запазването на традициите и духа. Не е съгласен с някои мнения, че читалищата са архаична институция. Витанов смята, че има тенденция да се омаловажат и след време напълно да изчезнат работещите читалища, и то не без \"помощта\" на съществуващата нормативна база. Народният представител смята още, че никой не бива да се притеснява от промени в законодателството. Целта е всички, заети с читалищна работа, да се обединят, за да се гарантира бъдещето на тези традиционни огнища на просвещението. - Господин Витанов, с какво се сблъскахте по време на вашите специални срещи по въпросите на читалищата в страната? Има ли единно разбиране по отношение бъдещето им? \n- През последните 5-6 години не са правени промени в Закона за народните читалища. Не мога да се съглася, че сегашната им функция е принизена до нивото на НПО. Така се създава възможност за безогледно регистриране на нови читалища. На практика регистрацията става по закона за юридическите лица с нестопанска цел. Наблюдава се бум на регистрации, чиято цел е дадени хора да придобият сграда от общината, както и държавна субсидия от Министерството на културата. Т.е. режимът на регистрация е изключително облекчен, няма възможност за отказ, а новооткрити читалища може да видите в  апартаменти, без необходимата база и библиотечен фонд.   \nВторият проблем е, че липсва обективна оценка върху дейността на читалищата и няма кой да контролира това. Съзнавам, че по закон те имат самостоятелен статут, но същевременно държавата отпуска средства и трябва да има яснота къде и как се разходват те. С една дума - държавата е абдикирала от контрола, а това създава предпоставки за злоупотреби. \n- Как преценявате унизителното заплащане на работещите в читалищата? \n- Заради някои новорегистрирани субекти, наречени читалища, които нямат дейност, страдат  работещите читалища, за които остават минимални средства и са изправени пред тежки финансови проблеми. В рамките на два месеца се срещнах с представители от над 50 читалища, с председателя на Съюза на българските читалища, със специалисти от Министерството на културата, с хора, които са писали по темата. Всички са на мнение, че трябва да се завишат критериите при регистрация, така че да се преустанови порочната практика на безогледна регистрация. Редно е отпусканите субсидии за читалищата да бъдат обвързани с минималната работна заплата и работещите там да получават заслужено възнаграждение. Болно е, че сградите на някои читалища се рушат, а общините не отпускат средства за ремонт. Все пак 95 на сто от читалищата са общинска собственост и при недостиг на финансиране общината е длъжна да запазва и подпомага материалната база, която е преотдала. \n    \n", "date": "2017.11.08", "title": "Трябва да запазим огнищата на българщината  "}
{"url": "http://duma.bg/node/155520", "text": "\n\"Новите промени в Закона за застрояването на София оставят вратички за издигане на свръхвисоки сгради на неподходящи места\" - Г-н Цветков, за какво е знак вълната от протести на столичани от различни квартали, която ни залива през последните седмици? Заради лоша инфраструктура, проблеми с транспорта и благоустройството на улицата излязоха дори съседите на столичния кмет Йорданка Фандъкова от кв. \"Манастирски ливади\". \n- Недоволството на хората показва, че те не са активен участник във формирането на дневния ред на Столичната община, в търсенето на решенията и в изпълнението им. Примерите за това са колкото искате. Милиони левове се дават за плочките около НДК, за да се издокараме пред чужденците за европредседателството. Някой мисли, че като се лъсне центърът, еврочиновникът няма да види какво става в \"Дружба\", \"Овча купел\" или \"Обеля\". В същото време в кварталите няма тротоари, улици, осветлението не работи, занемарени са детските площадки. Още при формирането на разходите ръководството на общината има едни приоритети, а обикновените хора - съвсем различни. \nПример за това, за което говоря, са и жителите от кв. \"Манастирски ливади\". Те са основно млади хора, които живеят в голям квартал, в нови лъскави блокове, но карат колите си по тесни улички, по които не могат да се разминават. Липсват тротоари и дървета. Майките с бебета в колички няма откъде да минат, принудени са да се разминават с автомобилите. За децата няма градини, парк или ДКЦ. В квартала доскоро работеше бетонов възел на общинска земя, който причиняваше допълнително неудобство на хората от района. По план обаче всичко това трябва да го има. Който е разрешавал строежите, е трябвало да пресметне и да осигури паркоместа, зелени площи, училище. Хората имат прости искания - да се озелени, да се регулира движението, да бъдат отчуждени всички предвидени за тротоари и улици терени. \n- Протестите на улицата са един от вариантите за реакция на столичани. Какви са другите възможности да се борят за правата си? \n- Приоритетите на управляващите Столичната община и районите се различават драстично от предложенията на гражданите за решаване на проблемите им. В момента обсъждането на градоустройствените решения е формалност. Вместо даден въпрос да се обсъди на ниво задание или когато се решава кои са приоритетите за даден район, това става в последния момент - например две седмици преди да се издаде разрешение за строеж. Инвеститорите са активни, оказват натиск, пробиват в районната администрация и преписката им влиза най-отпред. Гражданите разбират в последния момент и нямат нужния опит бързо да се запознаят с въпроса, не знаят как да се защитят. \nКато общински съветници сме в дълг към хората, че те все още нямат знанието и често смелостта да се борят за правата си. В повечето случаи тръгне ли да се загражда даден имот и да се слагат коловете, да се копае - вече е късно за реакция. Имаме само един-два добри примера. Единият е от лятото на т.г., когато строител започна да загражда терен близо до езерото в кв. \"Дружба\" 1. Багерът се появи в съботен ден, но бързата реакция на обществения съвет в района, на хората от съседните блокове и на някои медии успя да спре процеса. Така категоричният обществен отпор на практика осуети поне засега строежите там. Друг случай, в който победи бързата обществена реакция, бе в кв. \"Редута\", където имаше интерес за строеж на двуетажна сграда в зелена площ между два блока. \n- За пореден път наскоро недоволстваха и жителите на кв. \"Дружба\" по повод намерения за строежи на паркинги под зелени площи в квартала. \n- Предстои да влезе в сила Подробен устройствен план за част от кв. \"Дружба\" 1. Той бе гласуван от Столичния общински съвет, но се обжалва от собствениците на земи в района, на които им е забранено да строят. \n\"Дружба\" е добре изграден комплекс с много зеленина, с места за паркиране, за площадки, за детски градини. След реституция и приватизация над 300-400 собственици получиха поземлени имоти в междублокови пространства, където има изградени площадки. Част от реститутите не могат да направят нищо с документите си, но се появиха спекуланти, които изкупуват земята им, събират малки парчета със съдействието на районната администрация и правят окрупняване, като получават и общински терени. Така се оказа, че новите собственици имат право да направят подземни паркинги точно под градинки, на които има дървета или детски катерушки. Новите съоръжения неизбежно ще унищожат растителността. Хората искат да се запази зелената площ, а освен това знаят, че паркингите ще са платени и няма да могат да се ползват от всички. Затова и жителите на района негодуват. \n- В последно време столичани са активни и в изразяване на възмущението си от високото строителство. Управляващите претендират, че предвиждат значителни промени в тази област чрез  Закона за устройството и застрояването на Столичната община (ЗУЗСО). Смятате ли, че те ще ограничат строителството на небостъргачи на неподходящи места в София? \n- Обсъждането на предложенията на ГЕРБ в закона най-напред трябваше на стане на ниво квартал и район, после - в Столичната община. А вместо това управляващите ги внесоха директно в парламента. Като група общински съветници от БСП настояхме промените да бъдат обсъдени в комисиите на Столичния общински съвет, за да може всяка да ги разгледа в различен аспект. \nЛично аз не съм съгласен с предложената  зона за високо строителство, която 80 на сто е в \"Младост\" и 20 на сто в район \"Искър\", около бул. \"Цариградско шосе\". \"Дружба\" е специфичен квартал, защото е на ниско място, наблизо минава река, подпочвените води са високи. Когато се спре естественият приток на въздух от Витоша, положението ще стане още по-драматично, защото няма да има какво да измести наслоения лош въздух. А това неизбежно ще стане, ако се позволи изграждането на стена от небостъргачи. В същото време се знае, че сега в \"Младост\" се предвижда да се издигнат три кули на фирма \"Гаранти Коза\" - на мястото на бившия магазин \"Аско Деница\". Те също ще спрат достъпа на свеж въздух. Там възниква и проблем с транспортното обслужване. Никой като че ли не е предвидил, че в новите кули ще се съберат хиляди хора, които ще работят и живеят в тях, а достъпът им не е осигурен. В района и сега има задръствания, но с новото строителство блокадата ще е пълна. \nС хора от \"Дружба\" и с експерти на БСП готвим конкретни предложения в закона между първо и второ четене. Настояваме да се премахнат всички вратички, от които сега се възползват строителите, за да правят по-високи сгради. Дори се опасяваме, че част от предложенията на главния арх. Здравко Здравков предвиждат нови такива вратички. Не сме против да има зони за високо строителство, но да се определят по ясни правила. \n- Когато се говори за нередности в работата на Столичната община, не може да се пропусне и липсата на контрол, която все по-често се появява в изпълнението на ремонтите в София, особено на уличните настилки. Защо се стига толкова често до ситуацията да се прави ремонт на ремонта? \n- Първо, погрешна е цялата процедура, тъй като не се ремонтират и изграждат исканите от мнозинството от гражданите обекти, които са основно извън центъра - вътрешни квартални улици, тротоари, осветление, детски и спортни площадки. В същото време поръчките са монополизирани от няколко близки до управляващите фирми, които получават средствата, прибират печалба, а често възлагат реалната работа на подизпълнители. Те с намалени средства правят каквото могат, а ние виждаме резултата. Така при почти всички ремонти се налага ремонт. \nЗатова настоявам да бъдат допуснати гражданите до реален контрол на всеки ремонт, както и да бъде публикувана информация за цената му, наложените санкции, платените реално в общината глоби, гаранционния срок, в който да се изиска възстановяване на дефектите за сметка на строителя.     \n", "date": "2017.11.08", "title": " Не сме научили столичани как да се борят за правата си  "}
{"url": "http://duma.bg/node/155557", "text": "Юнкер е приятел на България - тези думи не спираха да се леят от устата на зам. главния говорител на председателя на ЕК Мина Андреева, която говори пред български журналисти, поканени на обучение в Брюксел от Министерството за българското председателство. Андреева, която явно има афинитет към образното говорене, не се умори в опитите си да убеди как по време на българското председателство на ЕС трябва да заключим вратата с националните интереси и да хвърлим ключа надалеч поне за шест месеца. Само че ние следването на националните интереси отдавна сме го закотвили надълбоко в морето, тъй че няма да е проблем и по време на председателството да го сторим - във времето, когато имаме шанс да направим точно обратното, защото има шанс гласът ни да се чуе. \nАндреева уверява как ние трябва да правим \"това и това\", а пък Юнкер ще се погрижи за нас, защото ни е приятел. Тъй че спете спокойно, над съня ни бди председателят на ЕК. Само че въпреки красивите му думи, с които ни приласка в Шенген, влизането ни в зоната без граничен контрол си остава мираж - върлите му противници като Германия и Холандия веднага възроптаха. А и Андреева не се ангажира с прогнози кога ще се случи, но важното е, че Юнкер ни е приятел. А и неотдавнашното решение за достъп до данните в Шенгенската система не е повод за фанфари, това си е формална процедура, с която всъщност страните във вътрешността на ЕС се застраховат, че няма да им пускаме \"вредни\" обекти. \nВидите ли, Юнкер бил посъветвал френския президент Еманюел Макрон да направи първите си европейски посещения в страните от Източна и Централна Европа - ами нали той национални цели и евентуално удържане на стремглаво сриващия му се рейтинг преследваше с тези визити, у нас и мнима подкрепа за Шенген декларира, само и само да му дадем рамо за промяна на директивата за командированите работници. Когато става въпрос за интересите на някои от \"началниците\", те са общоевропейски. В обратния случай - не. Двойните стандарти са ясни на всички, само че някои предпочитат да не ги виждат. А Андреева ни съветва да сложим \"европейската шапка\". Ясно е, тя няма какво друго да говори. Такава е работата й, същата като на еврократите в лъскавите сгради в Брюксел, които благоденстват в уютната обстановка на измисления си свят, придаващи си вид на вършещи жизненоважни дела. И най-важното - голямата честота на употреба на думичките компромис, консенсус, солидарност! \n\"Знайте, че България не е сама\", това пък ни уверява евродепутатът Сесилия Викстрьом, която е докладчик на ЕП за промените в Дъблинския регламент. Права е, че всяка страна членка трябва да поема своя дял от мигрантското бреме, само че ние виждаме точно обратното и навярно нейните предложения на практика ще останат само в сферата на добрите пожелания. Пример - договорената преди 2 години схема за релокация на 160 хил. бежанци и мигранти от Италия и Гърция завърши с тотален крах, бяха разпределени по-малко от 30 хил. Как ще заработи солидарността сега? При това положение как да вярваме, че ако България бъде изправена пред засилен мигрантски натиск, няма да бъде оставена сама, както ни успокоява Викстрьом? Със средства за мигрантски площадки, както ги определи миналата година почти по същото време тогавашният вътрешен министър Румяна Бъчварова? \nИзобщо в евросредите е тъй приятно. Всички те обичат и се грижат за теб! \n    \n", "date": "2017.11.08", "title": "Всички ни обичат"}
{"url": "http://duma.bg/node/155558", "text": "Лютви Местан, лидер на залязващата етническа партия ДОСТ, продължава да се подиграва с България и нейните граждани, а блокираната ни система на криворазбрана демокрация така и не е в състояние да му потърси сметка. Медиите, разбира се, носят немалка вина за този скандален спектакъл, на който всички ставаме неволни свидетели. Ето и вчера една от големите телевизии отново му даде ефир, за да словоблудства и да буни духовете с провокативните си тези за признаване на турско малцинство. \nФоруми и социални мрежи гъмжат от възмущение и гневни коментари. Призивите на хората за правосъдие обаче остават глас в пустиня. Не помагат и публичните декларации, и изявления на ВМРО и Каракачанов прокуратурата да се задейства и да го подведе под наказателна отговорност. Цацаров и обкръжението му са се покрили като мишки и пасивно съзерцават, вместо да приложат закона. Защото, ако имаше истинска прокуратура в България, Местан трябваше отдавна да е осъден на поне 20 години затвор за антибългарска дейност! И това трябваше да се случи още преди изборите, когато се разбра, че партията му е финансирана от съседна Турция.  \nОчевидно днес Анкара е врътнала \"кранчето\", след като се видя, че ДОСТ няма влияние сред българските мюсюлмани. Но това не пречи на Местан да прави опити за собствената си реанимация с нови провокации към националната ни сигурност. Нека господинът, който толкова претендира, че е етнически турчин с нарушени права, да обясни как така прави етническа партия в България, след като по Конституция такива са забранени. А има ли признато в Турция българско етническо малцинство? Въпросите обаче увисват, когато нямаме правораздаване. Защото не е достатъчно Цацаров да констатира как у нас имало \"почва за радикален ислям\" и как от чужбина финансирали духовни ислямистки училища. Това всички го виждаме. Проблемът явно е другаде. А поговорката, че не е луд този, който яде зелника, а който му го дава, си е болезнено вярна.     \n  \n    \n", "date": "2017.11.08", "title": " Цацаров, събуди се!"}
{"url": "http://duma.bg/node/155561", "text": "Учудени, объркани физиономии сред пътниците на софийското летище снощи. Поводът - апаратурата за електронен контрол на паспортите на Терминал 2. Четирите модерни устройства бяха официално открити през 2012-а с фойерверки и хвалби от тогавашните и сегашни управници, които гордо обясняваха как електронното чудо ще проверява паспортите на пристигащите у нас само за седем секунди. Би трябвало да става така: сканираш паспорта, отваря се стъклена вратичка, камера прави снимка на пътника, отваря се друга стъклена вратичка и \"Добре дошли в България\". И всичко това само за 7 секунди. Пести се време, персонал, заплати и каквото още се сетите. Умните машинки разчитали биометричните данни на пътуващите, извършвали лицево разпознаване и сравнявали пръстови отпечатъци. Модернизацията струваше 572 хил. лв. Разбира се, удобство е. Подобни устройства има в почти всички европейски летища и работят прекрасно. Сканирането на паспортите става бързо, удобно, а пристигащите не се редят на огромни опашки. И у нас трябваше да е така, ако обаче апаратурата работеше. Е, нашата, дето била от последено поколение, не работеше за пореден път снощи. А причината - изтекъл договор с фирмата за поддръжка, както обясниха на летището.  \nКато се развали, я позакрепвали с разни саморъчно направени чаркове, но само за ден-два тръгвала, после отново блокирала. И така вече няколко години. Междувременно пътниците продължават да висят по опашки за паспортен контрол и цъкат ли, цъкат. А зелени светлинки продължават да ги подканят да ползват електронните гишета, които обаче не работят. И вместо да минат за седем секунди, пътниците влизат, излизат, въртят се с неразбиращи погледи защо машината не ги пропуска. Че и никой не ги информира за проблема. Накрая сами се досещат, че нещо не е в ред и чинно се нареждат на опашката пред гишетата с намусени чиновници. Поне табела да бяха турили, ама са пропуснали. Зевзеци! Друго си е да гледаш сеира на хората... \nМай у нас нищо не работи както трябва. Дано покрай прословутото европредседателство да позатегнат устройството, та поне няколко месеца да поработи. Ама какво европредседателство, бе? Самият министър на вътрешните работи Валентин Радев вчера си призна, че системите ни за сигурност не са готови и не работят. Е, щом не работи тази на аерогарата, какво остава за другите?       \n", "date": "2017.11.08", "title": " Седем секунди смешки"}
{"url": "http://duma.bg/node/155489", "text": "Оставката на британския министър на отбраната е последният епизод от кампанията \"Издай свинята\" срещу сексуалния тормоз. Нито един лидер, нито една публична личност, министър или държавен глава, не е защитен от изобличение, основателно или не, целящо да го дискредитира и уволни. \nМедийната кампания срещу сексуалния тормоз, последвала аферата \"Уайнстийн\", придобива неочаквани размери в западния свят. Британският министър на отбраната Майкъл Фалън също обяви своята оставка. По каква причина? Обвиниха го, че сложил ръката си върху коляното на журналистка преди петнайсетина години. \n40 британски депутати и шестима министри също били заплашени от подобни разкрития. \nРазбира се, сексуалният тормоз е бич, който заслужава най-строги наказателни санкции. Медийното възпламеняване около този феномен обаче повдига много въпроси. \nПървият е въпросът за презумпцията за невинност, стар принцип, който е в самото сърце на демокрацията и човешките права. Достатъчно ли е един човек да бъде заподозрян или обвинен, за да стане идеалният виновен, който трябва да плати с доброто си име или да се откаже от кариерата си само заради едно изобличение, без друга форма на присъда? \nТова би означавало да се върнем към кралското писмо за затваряне без съд - наказание без справедлив процес - или към закона за заподозрените от 1793 г., който позволявал да се изпраща на гилотината всеки човек само заради едно изобличение. В нашите демокрации съществуват обаче полиция, натоварена с разследването, и правосъдие, което трябва да установи фактите, да ги квалифицира и санкционира. \nНикой не бива сам да раздава правосъдие: това е един от основните принципи на нашите демокрации. \nСъсипването на доброто име на един мъж или жена само заради едно изобличение, нарушава този принцип. \nВторият въпрос е за пропорционалността. Ръка, сложена на коляното - един, разбира се, скандален жест, 15 години по-рано - трябва ли да се постави на една и съща плоскост с акт на корупция, предателство, шпионаж или престъпление от общото право, убийство, изнасилване, които очевидно оправдават една оставка? Сегашната логика почива на нарушение на разсъдъка и на феномен на медийна истерия, улеснена от социалните мрежи, която, изглежда, обърква ориентирите на здравия разум. \nИ накрая, докъде ще стигне тази ситуация? Майкъл Фалън не е единственият. Много личности в момента са обвинени. Кампанията се разпространи в киното, с Дъстин Хофман, актьорът от прекрасния филм \"Маратонецът\", обвинен в \"неуместни забележки и неприлични искания\" преди 35 години, през 1985-а... \nПресата и медийната среда също са засегнати с пълна сила: американският главен редактор Майкъл Орескес, че е \"целунал жени без тяхно съгласие\", главният редактор на LCI Ерик Моние. \nИ така докъде? И кой, в бъдеще, няма враг, способен да си отмъсти, отправяйки публично обвинение в сексуален или психически тормоз, истинско или фалшиво, за което се предполага, че е извършено дори десетилетия по-рано? \nКакви доказателства, какви свидетелства и какви критерии за установяване на истината и тежестта на фактите? Трябва ли да смятаме, че понятието за предписание - като това за справедлив процес на базата на доказателства и свидетелства - е премахнато? \nЛогиката, че всяко публично обвинение е достатъчно за унищожаването на една личност и подтикването й да подаде оставка, улеснява процес на хаос в западните демокрации. \nНито един лидер, държавен мъж или жена, нито една публична личност, министър или държавен глава, не е защитен от изобличение, основателно или не, целящо да го дискредитира и уволни. \nТака че този феномен е част от общо движение на отслабване или отричане на властта. То произтича от логиката на дестабилизация. Оставката на британския министър на отбраната в един кипящ свят, докато заплахата от ислямисткия тероризъм тегне повече от всякога над сигурността на Великобритания и на всички демокрации, е най-очевидният знак за това. \nОще веднъж, въпросът не е да се отрича скандалния и непоносим характер на тормоза, особено сексуалния, а да се върнем към основните понятия на демокрацията: спазване на презумпцията за невинност, а не осъждане без доказателства, без зачитане на правото на защита и на свързаните с него предписания, без съдебна присъда и отказ от медийния линч и отмъщение - спонтанни наказания, които са извън съдебния процес. \nПринципът на медийния линч не прави услуга на каузата за борба срещу сексуалния тормоз, която е чудесна кауза. Трябва да се наказва възможно най-строго всеки акт, който засяга женското достойнство, и да се подтикват жертвите да подадат жалба, правосъдието да ги съди и наказва, но при зачитане на правовата държава и основните принципи на демокрацията. ---- \n*Максим Тандоне е бивш съветник на френския президент Никола Саркози. Той е автор на книгите Histoire des presidents de la Republique (История на президентите на Републиката) и на Parias de la Republique (Париите на републиката) \n    \n", "date": "2017.11.08", "title": " Медийният линч не е правосъдие"}
{"url": "http://duma.bg/node/155490", "text": "\n350 милиона британски паунда, около 400 милиона евро - толкова можела да си спестява на седмица Великобритания, твърдяха защитниците на \"Брекзит\"-а, за да накарат хората да повярват в предимствата на раздялата с Брюксел. Вместо да се дават за вноски в ЕС, въпросните пари можели да се харчат за здравеопазване, гласеше аргументът им. Британците повярваха на лъжливите им уверения и през 2016 гласуваха за излизане от ЕС. \nНо колкото повече се протакат преговорите между Лондон и Брюксел, толкова повече се топят обещанията на противниците на ЕС - и то само 17 месеца преди желаното излизане от ЕС през март 2019 година. \nНационалната статистическа служба представи оценки, според които нетните вноски на британците в ЕС през миналата година са възлизали на 9,4 милиарда паунда (11 млрд. евро). Това са 180 милиона паунда (205 млн. евро) седмично, т.е. половината от сумата, за която говореха защитниците на \"Брекзит\"-а преди референдума. \"Далеч от истината\" е била въпросната цифра, казаха с половин уста от статистическата служба. \nДалеч по-мрачни са оценките на британската емисионна банка. Тя очаква, че в периода след излизането от ЕС в сферата на финансите ще бъдат закрити 75 000 работни места. Това е твърде реална перспектива, особено ако не бъде постигнато специално споразумение с ЕС за финансовите услуги, заяви зам.-директорът на Централната банка Сам Уудс пред комисия в парламента. Сега в сектора на финансовите и застрахователни услуги работят общо около 1,1 милиона души. \nНякои компании вече изтеглят персонала си от Великобритания. Само че парите, които се стичаха досега към острова, все по-често поемат по други пътища. Това сочи изследване на \"Прайсуотърхаус Куупърс\" (PwC), според което след референдума за \"Брекзит\" Германия се е превърнала в най-важно средище на инвестиции в недвижими имоти, т.е. изтласкала е британците от първото им място в този бранш. За 1 година обемът на инвестициите в Германия е нараснал от 54 на 68 млрд. евро, като в същото време инвестициите във Великобритания са спаднали от 66 на 64 милиарда евро. Онова, което дълго време беше немислимо, може да се превърне в реалност: Лондон да стане единствената европейска столица, в която цените на наемите падат. \nОт \"Брекзит\" печели главно Франкфурт на Майн, сочи още изследването. Инвестиционни банки, като \"Голдмън Сакс\" и \"Джей Пи Морган\" разширяват присъствието си в германската финансова столица. \nВъз основа на тези данни и тенденции натискът върху британското правителство нараства от ден на ден. Че британците няма да се разделят \"по английски\", беше ясно от самото начало. Но че ЕС ще се покаже толкова труден на отстъпки изненада явно и песимистите на острова. \nОще преди месец министър-председателката Тереза Мей подготви обществеността за най-лошото: правителството било подготвено и за случай на хаотично излизане от ЕС, увери тя и допълни, че министерствата имали планове как да действат в случай, че не бъде постигнато споразумение с ЕС. \nСега и британският министър за \"Брекзит\" Дейвид Дейвис повтаря същото: било \"много, много невероятно\" двете страни да не постигнат формално споразумение за търговските отношения след излизането от ЕС. Но каквото и да се случело, Великобритания щяла на всяка цена да постигне \"базисна сделка\" със Съюза, ако трябва и \"без онези части, които наистина желаем\", казва Дейвис. Подобно базисно споразумение може да се постигне, например, в сектора на въздухоплаването, така че и след \"Брекзит\"-а между Великобритания и ЕС да могат да продължат да летят самолети. \nПонякога драматизмът на една ситуация си проличава по това, че изрично се споменава онова, което се разбира от само себе си. Седмица и половина измина, след като ЕС отложи следващата фаза от преговорите с Лондон евентуално за декември - тъй като засега не вижда достатъчен напредък в преговорния процес. Но до декември не остава много време. А от Лондон не пристигат никакви обнадеждаващи знаци.   \n", "date": "2017.11.08", "title": "Да се готвят ли на Острова за най-лошото?  "}
{"url": "http://duma.bg/node/155491", "text": "Две 8-годишни момчета загинаха, а други 3 момичета са в болница, след като кола се вряза в класната им стая в начално училище в австралийския град Сидни, съобщиха от местната полиция, цитирана от местните медии. \nЕдно от децата е в критично състояние. Останалите 19 деца са получили леки наранявания и са освободени за домашно лечение. \nШофьорът на колата, 52-годишна жена, е била арестувана. Засега полицията не смята, че катастрофата е умишлена, като най-вероятно жената е изгубила контрол върху колата. \nПарамедиците, пристигнали на мястото, са описали гледката като \"ад\". \n    \n", "date": "2017.11.08", "title": "Кола се вряза в училище в Сидни"}
{"url": "http://duma.bg/node/155492", "text": "В Гърция двама въоръжени мъже откриха огън срещу силите за борба с безредици, които охраняват централата на гръцката опозиционна партия ПАСОК в центъра на Атина, предаде Ройтерс, като цитира полицейски източник. Няма ранени от стрелбата.   \n", "date": "2017.11.08", "title": " Стрелба в Атина"}
{"url": "http://duma.bg/node/155493", "text": "Уволниха велосипедистка, показала среден пръст на кортежа на Доналд Тръмп. Снимка на Джули Брискман в гръб, на която тя кара колело и показва среден пръст на конвоя на президента на САЩ обиколи интернет и предизвика множество разнопосочни реакции. Тя самата сподели кадъра, но загуби работата си, предаде Франс прес. \n\"Той минаваше край мен и кръвта нахлу в главата ми - спомня си 50-годишната самотна майка пред сайта \"Хъфингтън пост\". -  Казах си: пак е тръгнал за проклетото си голф игрище\". \nАмериканският президент наистина пътувал за \"Тръмп Нешънъл голф клъб\", разположен на около 40 км от Белия дом, когато черните лимузини от конвоя му задминали велосипедистката, излязла на разходка в събота, 28 октомври. Брендан Смяловски, фотограф от АФП към Белия дом, заснел жеста й. \nСнимката не давала възможност жената с колелото да бъде разпозната, но тя с гордост я  разпространила в социалните мрежи и така си навлякла гнева на работодателите си. Строителната компания \"Акима\", изпълняваща поръчки за американското правителство и въоръжени сили, я уволнили от поста й маркетинг мениджър.     \n", "date": "2017.11.08", "title": "Уволниха жената, показала на Тръмп среден пръст"}
{"url": "http://duma.bg/node/155494", "text": "Български ТИР, превозвал нелегални мигранти, е заловен на сръбската граница. Сръбските митничари откриха четирима нелегални мигранти от Афганистан. Те се криели в български ТИР. На Граничния пункт с Хърватия \"Батровци\" сръбските власти използват скенер и така откриват четиримата афганистанци, укрити в автомобила. Администрацията на митниците уточнява, че товарът на българския ТИР бил алуминиеви профили. \nНа същия граничен пункт, часове по-късно, митничарите отново заловили наш гражданин. Властите открили боен пистолет с калибър 9 мм, укрит в кола на български шофьор. Българинът скрил оръжието под шофьорската седалка на лекия автомобил. \nЗадържаните са предадени на следствени органи. Води се разследване срещу тях - за нелегален трафик на хора и незаконно притежаване на огнестрелно оръжие. \n    \n", "date": "2017.11.08", "title": "В Сърбия арестуваха нашенски нарушители"}
{"url": "http://duma.bg/node/155495", "text": "Унгария ще вземе заем от Русия, за да финансира първоначалните разходи на стойност от около 98 млн. евро, свързани с разширяването на атомната електроцентрала в град Пакш. Това обяви държавният секретар Атила Ашоди, цитиран от Ройтерс. \n\"Все още не сме привлекли руския заем, но това ще се промени в следващите часове\", разкри Ашоди по време на енергийна конференция в Будапеща. \nРуската държавна корпорация \"Росатом\" ще построи два ядрени реактора в Унгария, като проектът е на обща стойност 12,5 млрд. евро, който беше забавен най-малко с година, докато Унгария разреши регулаторни и финансови проблеми с европейските регулатори. \nАшоди посочи, че Унгария ще използва средствата от заема от Русия, за да изплати 10 фактури на основните контрагенти по проекта, като заемът покрива 80% от разходите, а Унгария финансира останалото със собствени средства. \n    \n", "date": "2017.11.08", "title": "Унгария ще разширява АЕЦ със заем от Москва"}
{"url": "http://duma.bg/node/155496", "text": "Американски вертолети изведоха чуждестранни командири на „Ислямска държава“ (ИД) две седмици преди операцията на сирийската армия за освобождаването на града. \nТова разкриха местни жители пред руската агенция РИА \"Новости\". \nОперацията на правителствените сили започна в началото на октомври, градът бе освободен за две седмици. \n„Отначало американската военна авиация извърши маневра в района Ар Рахба недалеч от Меядина, в съседството с фермата Хайдар. След това нанесе удар, ние се опитахме да се скрием и видяхме няколко американски вертолета. На земята, в градините на Хайдар, бяха чуждестранни командири на ИД заедно с техния щаб. Вертолетите ги изведоха извън пределите на Меядина\", разказа местният овчар Мохаммад Авад ал Хусейн. Той добави, че е виждал вертолети и в селището Умм ал Айн. \n„Американска авиация... отначало шум от нея, след това мощен авиоудар в Бакрас и съседни села. След това дойдоха вертолети и взеха главатарите на ИД, след това авиоударите спряха“, сподели 79-годишният овчар. Той каза, че е служил в сирийската армия и може да разпознае американската авиация. \nДруги жители разказаха пред РИА \"Новости\", че са видели как автомобили са превозвали отначало двама чуждестранни главатари на ИД от Меядина с техните семейства в щаба на групировката в Градините на Хайдар в Ар Рахбе. След това дошли вертолети и ги отвели в неизвестна посока. \nПрез септември военно-дипломатически източник посочи пред РИА \"Новости\", че през август американската авиация евакуира над 20 главатари и техни приближени от ИД от района на Дейр ез Зор в северната част на Сирия. Тогава антитерористичната коалиция отрече тези съобщения. \nВ същото време президентът на Русия Владимир Путин осъди \"имитацията на борба с тероризма\". На заседание на комисията за военнотехническо сътрудничество с чужди държави Путин заяви, че \"днес оръжието попада в т.нар. умерени опозиционери или на друго място, а утре се оказва в ръцете на радикали или терористи\".\"Създава се впечатление, че самите \"горещи точки\" или зони на конфликт са се превърнали в изгоден бизнес за някои, начин за разгръщане на сиви схеми за доставка на оръжия в държави и региони с нестабилна военно-политическа обстановка\", допълни руският държавен глава. Външният министър Сергей Лавров от своя страна съобщи на пресконференция в Москва, че каналите за връзка между руските Въздушнокосмически сили (ВКС) и международната коалиция, оглавявана от САЩ, по отношение на Сирия са възстановени.     \n", "date": "2017.11.08", "title": "САЩ спасяват ислямисти в Сирия "}
{"url": "http://duma.bg/node/155498", "text": "Предотвратиха атака в Ница \nДесет души на възраст от 18 до 65 г., включително и двама братя, са арестувани по време на антитерористична операция във Франция. Операцията е извършена съвместно с швейцарските власти. Според информацията към момента задържаните имали план за атака срещу Ница. \nСъюзник на Берлускони печели в Сицилия \nСъюзник на бившия италиански премиер Силвио Берлускони печели регионалните избори в Силиция с малка преднина пред кандидата на Движение \"5 звезди\". При преброени почти 99% от бюлетините кандидатът на Берлускони Нело Музумечи води с 40% пред Джанкарло Канчелери, за когото в неделя са гласували 34,6 на сто. \nЩе разпитват и Сешънс за \"руската следа\"  \nМинистърът на правосъдието и главен прокурор на САЩ Джеф Сешънс ще даде показания идната седмица пред комисията по правосъдието към Камарата на представителите, разследваща руска намеса в изборите в САЩ. Според източници, запознати с разследването, това ще даде възможност министърът да бъде разпитан за досегашните си изявления за контактите на членове на предизборния екип на президента Тръмп с руски представители. Гъста мъгла затвори Босфора \nПроливът Босфор вчера бе затворен за движение заради наличието на гъста мъгла. Движението на кораби и фериботи през пролива в двете посоки бе преустановено. Анулирани бяха и курсовете на т.нар. \"морски автобуси\" - плавателни съдове, които осъществяват връзката между азиатската и европейската част на Истанбул. В ДНР осъдиха на смърт педофил \nВърховният съд на ДНР осъди на смърт мъж, който изнасилил и убил 9-годишно момиченце. От пресслужбата на съда са пояснили, че злодеят е убил детето, опитвайки се да скрие следите си. Във връзка със съвкупността на престъпленията мъжът е получил смъртно наказание плюс конфискация на цялото му имущество. \n \n     \n", "date": "2017.11.08", "title": "Кратки новини"}
{"url": "http://duma.bg/node/155499", "text": "Заради нарасналите заплахи от руския флот НАТО ще създаде нова регионална база за отбрана в Северния Атлантик. Това обяви председателят на Военния комитет на пакта чешкият генерал Петр Павел. \nТой ще представи проекта на заседанието на комитета на военните министри на Алианса, което ще се проведе в Брюксел тази седмица. На него ще се обсъжда в коя държава да бъде разположена базата. Страните членки на НАТО в този регион са Канада, САЩ, Исландия, Норвегия, Дания, която притежава острова гигант Гренландия, и Великобритания. \n\"Като отчетем нарасналите способности на държави като Русия и Китай, ясно е, че трябва да защитим морските комуникации\", каза генералът, според когото засилената активност на Русия в Арктика и Северната част на Атлантическия океан е значителна. Атлантическото командване на Алианса бе разформировано през 2002 година.   \n", "date": "2017.11.08", "title": "НАТО прави база в Северния Атлантик"}
{"url": "http://duma.bg/node/155500", "text": "Единствено Македония е в състояние да изпълни всички критерии за членство в ЕС преди 2023 година. Това показва проучване за еврошансовете на страни от Западните Балкани, извършено от проф. Тина Фрайбург от университета в Санкт Гален в Швейцария. Целта на изследването бе да се определят шансовете на Албания, Македония, Черна гора, Сърбия, а също на Турция да се присъединят към ЕС преди 2050 година. Това би било възможно, само след като се изпълни изчерпателен списък от критерии и законодателството на ЕС се прилага в националното законодателство. Списъкът обхваща всички сектори - от съдебните реформи до транспортната и енергийната политика. \nСпоред проучването Македония е единствената страна, която може да изпълни критериите преди 2023 г., докато Сърбия и Турция могат да го направят в средата на 30-те години. Що се отнася до Албания и Босна и Херцеговина, те биха могли да се надяват да изпълнят всички критерии преди 2050 година. \nТина Фрайбург сподели, че нейната работа изключва политическия аспект на проблематиката - мораториума на ЕК върху разширяването, нестабилността в Турция, политическите проблеми в страни като Босна или блокирането на напредъка на Македония от Гърция заради спора за името.   \n", "date": "2017.11.08", "title": "Добра новина за Скопие"}
{"url": "http://duma.bg/node/155501", "text": "Повече от половината страни от Европейския съюз се очаква да се присъединят до няколко дни към епохалните усилия за обща отбрана в отговор на натиска върху европейските армии, пише британският в. \"Файненшъл таймс\". \nГермания и Франция са начело на преговорите за обединяване на военната логистика и войски за реагиране на кризи, като същевременно си сътрудничат за разработване на ново поколение танкове. \nПоддръжниците на т.нар. постоянно структурирано сътрудничество в отбраната (ПЕСКО) смятат, че то е начин за справяне с ограниченията върху разходите за отбраната и призивите на САЩ европейските страни да поемат по-голям дял от грижата за сигурността на Европа. \nОпитите за постигане на споразумение по инициативата обаче показват, че има напрежение между Париж и Берлин. Франция иска ПЕСКО да бъде колкото се може по-амбициозно от гледна точка на проектите, с които се занимава, а Германия - то да включва максимален брой страни. \nОсновна цел на ПЕСКО е да намали проблемите на оперативната съвместимост, които произтичат от различните оръжейни системи, използвани в Европа. То също така ще съдейства за стремежа на страните да спестяват пари, като комбинират ресурси за проекти, подобни на обявения през юли френско-германски план за построяване на нов европейски изтребител. \nСпоред дипломати, цитирани от \"Файненшъл таймс\", държавите от ЕС, които искат да се присъединят към ПЕСКО, очакват официално да съобщят за плановете си на среща на министрите на външните работи и отбраната на 13 ноември. Към Франция и Германия ще се присъединят други големи страни, сред които Италия и Испания, така че официалното начало на проекта да бъде поставено на среща на лидерите от ЕС през декември. \nСлужители заявиха, че първоначално към ПЕСКО може да се присъединят две трети от страните от ЕС или повече. Те обаче предупредиха, че бройката все още варира. \nПЕСКО също така се разглежда като \"чадър\" за регионални операции в областта на отбраната, подобни на сътрудничеството между военноморските сили на Белгия и Холандия или Европейското командване на въздушния транспорт, което включва Холандия, Белгия, Франция и Германия. \nСред другите обсъждани идеи са съвместни медицински операции и европейски сили за реагиране на кризи. \nПоддръжниците на ПЕСКО настояват, че инициативата има допълваща роля към операциите на НАТО и алиансът ще продължи да има водещо значение за териториалната отбрана на Европа, отбелязва \"Файненшъл таймс\".   \n", "date": "2017.11.08", "title": "ЕС близо до обща отбрана  "}
{"url": "http://duma.bg/node/155529", "text": "Агенция \"Пътна инфраструктура\" (АПИ) публикува още една обществена поръчка с индикативен бюджет над 44,36 млн. лева без ДДС за ремонт на три третокласни пътни отсечки в Южна България, съобщават от ведомството. Проектите ще се финансират със средства от Оперативната програма \"Региони в растеж\" 2014-2020 г. \nПредвижда се да се направи основен ремонт на 27 км от пътя Смолян-Стойките-Широка лъка. Очакваният бюджет за отсечката е над 23,272 млн. лв. Ще се ремонтира и малко над 12-км отсечка от пътя за Мелник с индикативен бюджет 7,368 млн. лв. без ДДС. Участъкът е от кръстовището на първокласния път I-1 София-Перник до самия град. Предвижда се ремонт на три моста и изграждане на ново съоръжение на мястото на съществуващия мост над река Мелнишка в отсечката Лозеница-Мелник. \nЩе се ремонтират и 26 км от пътя Кърджали- Мост-Манастир с индикативен бюджет 13,723 млн. лв. Пътят е основна връзка в областта Кърждали.  \nСрокът за кандидатстване е 4 януари 2018 г., а срокът за изпълнение на строително-монтажните дейности е 15 месеца. \n    \n", "date": "2017.11.08", "title": " АПИ пусна търг за над 44 млн. лева за ремонт на малки пътища"}
{"url": "http://duma.bg/node/155530", "text": "Правителството даде съгласието си Управляващият орган на Оперативна програма \"Транспорт и транспортна инфраструктура\" 2014-2020 г. да подпише договор с Националната компания \"Железопътна инфраструктура\" за рехабилитация на жп линията Пловдив - Бургас, фаза 2, преди решението за неговото одобрение от Европейската комисия. Общата стойност на проекта е малко над 800 млн. лева, а отпуснатите европейски средства са приблизително 500 млн. лева. Целта на проекта е повишаване на безопасността на жп транспорта и скоростта за движение на влаковете до 160 км/ч, с което ще се намали времето за пътуване с влак от Пловдив до Бургас с 40 минути.     \n", "date": "2017.11.08", "title": "Ремонтът на жп линията Пловдив-Бургас ще струва 800 млн. лв."}
{"url": "http://duma.bg/node/155531", "text": "С 15,2%, или с 361 са намалели жилищата в новопостроените сгради през третото тримесечие на годината спрямо същия период на 2016 г., въпреки че строителството на жилищни сгради за юли - септември бележи ръст от 6,3%. По предварителни данни на Националния статистически институт (НСИ) въведените в експлоатация жилищни сгради за периода са 506, като в тях има общо 2018 жилища.  \nНай-голям е броят им в областите Варна - 82 сгради с 606 жилища, Пловдив - 74 сгради с 214 жилища, и Бургас - 68 сгради с 559 жилища. \nНай-много са новопостроените жилища с две стаи - 44,7%, следват тристайните апартаменти - 29,6 на сто, а най-нисък е делът на тези с шест и повече стаи - 2,8%. Общата полезна площ на всички новопостроени жилища е 170,3 хил. кв. м, или с 11,8% по-малко в сравнение със същото тримесечие на 2016 г., а жилищната площ намалява с 14,2% до 104,1 хил. кв. м.  \nОт въведените в експлоатация сгради със стоманобетонна конструкция са 75,5%, с тухлена - 20,7%, с друга - 2,6%, и с панелна - 1,2%. Най-голям е относителният дял на новопостроените къщи -72,5%, следвани от жилищните кооперации - 15,4%.     \n", "date": "2017.11.08", "title": "15,2% по-малко са новопостроените жилищата"}
{"url": "http://duma.bg/node/155532", "text": "Половин милион българи ще пътуват за Коледа и Нова година, съобщава БТВ. Три дни в България средно струват около 300 лева на човек. Ако пътуването е в чужбина, сумата скача близо два пъти. Oчакванията са около 120 хил. българи да посрещнат Нова година извън страната. \nЦентрална Европа и съседните ни държави Сърбия, Македония и Гърция са сред популярните дестинации. Екзотичните пътувания са по-скоро изключение. Очакванията са, освен зимните курорти, и спа хотелите да са пълни. Две нощувки с празнична вечеря в един от спа комплексите излизат до 370 лв. Организацията \"Активни потребители\" получава много сигнали за студени хотели, които отварят само за празниците. \"Оказва се, че хората отиват на място и хотелът започва да се затопля чак на третия - четвъртия ден, коментира Богомил Николов от \"Активни потребители\". Според него в такива случаи обезщетения за потребителите няма. Още по-неприятна е отмяната на пътуването или полета. Затова е нужна застраховка, каза Богомил Николов и посъветва да се внимава какъв риск покрива застраховката. Ако е включена само опцията сам да се откажеш от пътуването, при отмяна на полета парите за нощувки се губят. Ако се стигне до отмяна на полет, правото на обезщетение е между 250 и 600 евро в зависимост от разстоянието.     \n", "date": "2017.11.08", "title": "Половин милион българи щели да пътуват за Коледа и Нова година"}
{"url": "http://duma.bg/node/155533", "text": "Антибиотиците в животинските продукти са опасни най-вече заради риска бактериите да развият резистентност и след това с тези щамове да бъдат заразени хора, обясни вчера националният консултант по микробиология в Националния център по заразни и паразитни болести (НЦЗПБ) проф. Тодор Кaнтарджиев пред БНТ. Поводът за обяснението на Кантарджиев бяха данните от годишния доклад на Европейската агенция по лекарствата за продажбите на антимикробни препарати за ветеринарни цели за период от пет години, в който България е на осмо място от общо 30 държави. От него стана ясно, в България расте употребата на тези препарати. \nВ отговор Българската агенция по безопасност на храните (БАБХ) разпространи позиция, в която се казва, че ежегодните доклади не дават информация за реално употребените препарати при животните. Предвид данните за общите обеми и чрез математически модел се представя информация за количествата антимикробни субстанции, с които потенциално могат да бъдат третирани всички животни. БАБХ съобщи, че данните за България по проекта \"Европейско наблюдение на консумацията на ветеринарни антимикробни продукти\" (ESVAC) се предоставят доброволно от търговците на едро с ветеринарни препарати и трябва да се интерпретират внимателно. Данните за 2014 г. за България са непълни. \"Твърдението, че фермерите \"тъпчат\" животните с лекарства \"за всеки случай\", е невярно\", заявиха от агенцията. \nОт над 500 проби за препарати в животински продукти през 2015 г. е открит един случай на несъответстващ пчелен мед. Пак при над 500 проби през 2016 г. са хванати три несъответстващи проби патешко месо с тетрациклин. През 2017 г. до 30 септември са изпитани общо 290 проби за антибактериални субстанции и такива не са открити в храни и суровини от животински произход. \nСпоред Кантарджиев не се знае колко от купените във ветеринарните аптеки препарати са употребени. \"Докладът на Европейската агенция по лекарствата не казва, че в месото има антибиотик, а казва, че животните по време на своето развитие са били третирани. Проблемът е, че антибиотиците в храните селектират резистентни микроби, а не, че антибиотикът е толкова вреден за човека\", заяви той.  В нашата страна ветеринарите спазват правилата лечението с антибиотик да не предхожда клането за месо. В България не се дават антибиотици във фуражите с цел увеличаване на биомасата, нещо, което се правеше в западните държави през 60-те и 70-те години, каза Кантарджиев. Д-р Диляна Попова, експерт в Асоциацията на месопреработвателите, отхвърли да се дават превантивно антибиотици на животните, тъй като това било много скъпо. \"Когато животните са болни и се налага да приемат антибиотици, има карантинен срок. През това време нито млякото се използва, защото антибиотикът потиска развитието на млечно-киселите организми и не може да се произведат кисело мляко и млечни продукти, нито се колят животни\", обясни тя. Според Попова месото е най-контролираната суровина - \"веднъж кланицата си има собствен контрол и веднъж държавата ни контролира\". \n    \n", "date": "2017.11.08", "title": "Нямало засечени храни с антибиотик през тази година "}
{"url": "http://duma.bg/node/155534", "text": "През третото тримесечие на тази година в Националния център за анализ на БНБ са задържани общо 197 броя фалшиви български банкноти, циркулирали в паричното обращение. Данните са на БНБ. Спрямо второто тримесечие броят на фалшивите банкноти е с 49 по-малко. Най-голям дял - 55,84%, от задържаните подправени левове имат купюрите от 20 лв., а тези от 50 лв. и 10 лв. заемат съответно дял от 23,86% и 16,24 на сто. От юли до септември са задържани 151 броя фалшиви монети, от които пет броя от 2 лв., 57 от 1 лев и 89 монети от 50 ст. \nСред задържаната у нас фалшива валута през третото тримесечие са 1837 броя евро, 100 броя щатски долари и 54 броя банкноти от други чужди валути. \nВ края на септември парите в обращение в България са били 15,079 млрд. лв., което е ръст от 12,69% на годишна база. Нарастването на парите в обращение през третото тримесечие на 2017 г. е с 0,36 на сто по-голямо в сравнение със същия период на предходната 2016 г. \nС най-голям дял от 29,89% в общия брой на банкнотите в обращение в края на третото тримесечие на годината е купюрата от 20 лева, като към 30 септември в обращение са 130,6 млн. броя банкноти с този номинал. С най-малък дял от 5,79% е броят в обращение на банкнотите от 5 лева. За едногодишен период (септември 2016 г. - септември 2017 г.) банкнотите в обращение са се увеличили с 26 млн. - 6,32% по брой и с над 1,632 млрд. лева - 12,47% по стойност. \nВ БНБ изчисляват, че с най-голям дял от 29,79% в общия брой на разменните монети в обращение имат металните пари от 1 ст., които към 30 септември са 669,1 млн. броя. С най-малък дял от 1,27% в края на третото тримесечие са монетите от 2 лв. \nПрез периода юли - септември 2017 г. централната банка е извадила от обращение като негодни 16,9 млн. броя банкноти, като най-много - 35,76% са 10-левовите. \n    \n", "date": "2017.11.08", "title": "Близо 200 фалшиви левове са засечени за три месеца"}
{"url": "http://duma.bg/node/155535", "text": "Двойно нарастване на застраховките \"Живот\" през последните години отчитат застрахователните  брокери, предаде БНР. Въпреки това българите се нареждат на последно място в Европа по заделяните средства за застрахователни услуги.  \nСлед задължителната \"Гражданска отговорност\", втора се нарежа отново застраховката за автомобили \"Автокаско\". Това говори за приоритетите на българите, коментира представителят на бранша Георги Поповянски. \"Това е обърната пирамида. Очевидно за повечето от нас не е важно здравето, не е важно имуществото, важна е колата\", заявява той. Като положителна тенденция застрахователните брокери отчитат отговорността към живота и здравето. Тук влиза и здравното застраховане, което е показател, че се работи в положителна насока, казва Поповянски. Експерти са изчислили, че българинът заделя 177 лева за застраховане годишно, при 1780 евро от страна на  европейците.   \n", "date": "2017.11.08", "title": " Отчитат двойно нарастване на застраховките \"Живот\""}
{"url": "http://duma.bg/node/155536", "text": "Националната агенция за приходите (НАП) прилага нов подход при събиране на просрочените задължения към бюджета. От понеделник агенцията е започнала да изпраща автоматични електронни съобщения до длъжниците си. От приходната агенция твърдят, че така стимулират доброволното изпълнение на задълженията от длъжниците, като им напомнят за задълженията, преди да предприеме мерки за тяхното принудително събиране. Това съобщиха вчера от НАП. \nЧаст от електронните съобщения са с информативен характер и съдържат данни за нововъзникналите данъци, осигурителни вноски или други такси и глоби, чиито срок за плащане вече е изтекъл, без да са упоменати изрично конкретните размери на дълговете. Съдържанието им е различно в зависимост от това дали има образувано изпълнително дело за дълговете или не. В имейлите се посочва също, че длъжниците могат да направят справка за всички свои просрочени задължения чрез електронната услуга на портала за електронни услуги на НАП, ако притежават електронен подпис или персонален идентификационен код. \nДруга част от електронните писма се изпращат на длъжници, за които предстои образуване на изпълнително дело, като им се предоставя едномесечен срок за заплащане на дължимите суми, преди НАП да пристъпи към изпълнение. \n    \n", "date": "2017.11.08", "title": "Данъчните започнаха да пращат имейли на длъжниците"}
{"url": "http://duma.bg/node/155537", "text": "Асоциацията на търговците на електроенергия разкритикува по време на обществено обсъждане вчера в Комисията за енергийно и водно регулиране (КЕВР) идеята всички сделки с електроенергия извън регулирания пазар да минават през енергийната борса, предаде investor.bg. Предложението беше направено от председателя на регулаторната комисия Иван Иванов по време на дискусия миналата седмица. Според него това ще повиши прозрачността на енергийния пазар и ликвидността на борсата. \n\"Свободният пазар означава свобода на търгуването\", коментира вчера председателят на асоциацията на търговците на ток Мартин Георгиев. Той каза, че с тази идея се връща моделът на единствен продавач, а това няма да повиши количествата електроенергия на енергийната борса. В Европа подобна система работи само в Румъния и моделът показва редица слабости, каза още той. Георгиев беше категоричен, че дори трябва да бъде увеличена свободата на пазара, но трябва да се изготвят правила и да има контрол срещу пазарни злоупотреби. \nВасил Петев от Националния съюз екоенергия каза, че търговията единствено през борсата само ще засили централизацията и ще оскъпи електроенергията, особено за малките потребители. Според него европейските регламенти са ясни и ако се спазват, и в момента трябва да има прозрачна търговия с електроенергия. Той припомни случаи, при които на енергийната борса бяха направени манипулации при търговията с електроенергия. Експертът от КЕВР Пламен Младеновски обаче отбеляза, че ако тези манипулации не бяха през борсата, а в платформите за търговия на компаниите, никой не би разбрал за тях. Именно търговията през борсата ще изсветли търговията с електроенергия, смята той. \nПредложението всички сделки с електроенергия да минават през Българската независима енергийна борса (БНЕБ) към момента се дискутира от КЕВР и енергийната комисия в Народното събрание. Иван Иванов очаква, че текстове за промени в Закона за енергетиката в тази насока могат да бъдат подготвени и внесени за обсъждане до края на годината.     \n", "date": "2017.11.08", "title": "Бизнесът скочи срещу идеята сделките с ток да стават на борсата "}
{"url": "http://duma.bg/node/155552", "text": "БСП категорично възразява срещу начина, по който се отваря трудовият пазар и за облекчаване на условията за издаване на т.нар. синя карта. Това стана ясно на вчерашното изнесено заседание на парламентарната комисия по вътрешна сигурност и обществен ред в Русе. Депутатите разгледаха промените между първо и второ четене в проектозакона за МВР, които управляващите са внесли. Текстовете предвиждат улесняване на наемането на работна ръка от трети страни. Няма списък с професии, по който да се внасят висококвалифицирани специалисти от трети страни, а валидността на синята карта да бъде четири години, опонираха от БСП. Според левицата предприемането на подобна стъпка не може да се прави без одобрението на синдикатите. \n\"Предложението на г-н Цветан Цветанов и негови колеги е подкрепено единствено от работодателските организации. Възразихме, казахме, че на Съвета за тристранно сътрудничество не е изразил положително становище. И това, което аз изразих на комисията, беше, че възможността пред работодателите не е само да искат от правителството отваряне на трудовия пазар за граждани извън ЕС, но и повишаване на възнагражденията на служителите, които са българи и от България\", заяви Пенчо Милков от БСП. \nСпоред председателя на комисията и лидер на ПГ на ГЕРБ Цветан Цветанов текстовете нямало да породят напрежение между работодатели и синдикални организации. Той подчерта, че става въпрос най-вече за висококвалифицирани кадри, които да осигурят на страната високотехнологично развитие. \"БСП имат възражения, че всъщност работодателите са тези, които трябва да увеличават заплатите, а не да се търси възможност да идва друга по-евтина работна ръка\", коментира Цветанов. По думите му макар към настоящия момент възнаграждението за квалифицирана работна ръка да е добро, имало недостиг на такива служители. \"Точно за това създаваме правна възможност, защото искаме страната ни да има високотехнологично развитие, а не само да се стремим да поемаме някакъв ресурс, който да бъде граден само за нискоквалифицирана работна ръка\", каза Цветанов. Управляващите смятат, че законопроектът ще даде възможност на професионалисти от българските общности, които са в Молдова, Украйна, Албания, да могат да се реализират у нас по висококвалифицирани специалности. \n    \n", "date": "2017.11.08", "title": "БСП и управляващи се скараха за \"синята карта\"  "}
{"url": "http://duma.bg/node/155553", "text": "Жителите на шест смолянски села по пътя през прохода Рожен - Смолян - Мадан организират подписка срещу високите скорости на автомобилите, преминаващи по маршрута. \nХората в селата са притеснени, защото масово шофьорите минават с висока скорост и настояват експерти на място да решат за всяко от селищата какъв подход да се приложи, за да се намали скоростта. В село Подвис има прав участък от 400 метра и там шофьорите карат с 80-120 км в час, въпреки че има постоянна светлинна сигнализация и осветена пешеходна пътека. Преди дни в селото излязоха на мирен граждански протест срещу високите скорости. \nВ съседното село Търън вече 360 души са се подписали в искането да се направят повдигнати пешеходни пътеки срещу високи скорости на главния път. Хората се тревожат, защото трафикът е голям и с отварянето на пътя през ГКПП \"Рудозем\" и пътникопотокът ще се увеличи. Родопчани ще събират подписките до края на тази седмица и ще ги внесат заедно в община Смолян, с копие до КАТ и Агенция \"Пътна инфраструктура\".   \n", "date": "2017.11.08", "title": "Шест села в Смолянско събират подписки срещу високата скорост"}
{"url": "http://duma.bg/node/155554", "text": "Държавният глава Румен Радев заедно с предшествениците си Петър Стоянов, Георги Първанов и Росен Плевнелиев откриха вчера в село Веселиново възпоменателна плоча пред родната къща на първия демократично избран президент на България д-р Желю Желев. \nЗнаменателен знак е, че се събрахме четирима държавни глави, за да съхраним паметта за първия президент на нова България, който ни напусна, заяви Радев. Той припомни, че наближава 10 ноември, дата неизменно свързана с д-р Желев. \"Желю Желев прояви куража на инакомислието, когато други мълчаха. Пое отговорност за страната, когато всички спореха и се надвикваха. Понесе упреците на опонентите и предателствата на своите. Но Желев остана народен човек, когато мнозина се срамуваха и клеймяха думата \"народен\", подчерта Радев. Според него епохата е натоварила политиците на прехода с бремето на много грешки, и техни, и чужди. Огромните надежди са се сблъскали със суровата действителност, а идеалистите са били изместени от циниците. \"Желев се водеше от идеи, не от корист. Остана безсребреник, когато други осребряваха куража на инакомислещите и надеждите на всички българи. Остана демократ, когато всички се сочеха с пръст\", коментира държавният глава. \n\"От години спорим дали преходът е свършил. Мисля, че ще можем да го твърдим, когато престанем да употребяваме историята за злободневен политически бизнес, когато разномислието ражда дискусии, а не подхранва омразата. Когато аргументите изместят дамгите. Когато се проникнем с уважение към всички жертви, от всички епохи и се отнасяме с респект към градивните, прогресивните и родолюбците. Без прошка за престъпленията, но с разбиране за общата драма, в която всеки от нас носи своята отговорност и никой не е безгрешен\", обясни Румен Радев. \nснимка БГНЕС    \n", "date": "2017.11.08", "title": "Четирима президенти откриха паметна плоча на Желю Желев"}
{"url": "http://duma.bg/node/155555", "text": "Банковите сметки и служебните автомобили на община Сливен са запорирани от частен съдебен изпълнител. Запориран е дори служебният автомобил на кмета. Причината е претенция на Министерството на околната среда и водите в размер на 4,5 млн. лева за първия воден цикъл в града по времето на кмета Йордан Лечков. Според екоминистерството дейности по време на водния цикъл не са били извършени по европейските и български правила. \nКметът Стефан Радев и юристите на общината обсъждат какви действия да предприемат, за да не плащат гражданите. На общината е даден срок от 14 дни, за да плати, но тя ще обжалва решението и ще оспори исканата от МОСВ сума. Кметът бе категоричен, че не може да плати сумата. \nНаскоро община Сливен загуби арбитражно дело за 1 млн. лева, които трябва да плати на фирма \" Бул-гейт\". Делото също датира от времето на първия воден цикъл.   \n", "date": "2017.11.08", "title": "Запорираха сметките на Сливен "}
{"url": "http://duma.bg/node/155556", "text": "Системите за сигурност, свързани с предстоящото ни европредседателство все още не работят. Тепърва ще се провеждат допълнителни обществени поръчки, а вътрешният министър все още разпитва колегите си как те са се справяли със задачата. Тези признания направи вчера МВР министърът Валентин Радев. Правим всичко възможно системите за сигурност за председателството да работят преди Нова година, защото ни трябва поне месец да ги тестваме, заяви той вчера. \n\"Тестването на част от системите за председателството е започнало, но има някои поръчки, които не са довършени. Има си правила за обществените поръчки, които ние спазваме, и това леко ни отдалечава в сроковете, но само за една или две обществени поръчки. Всичко останало вече работи\", опита да се оправдае вътрешният министър. Една от системите за сигурност ще остане за довършване чак за януари - обяснението отново са срокове в Закона за обществените поръчки. Ако е забавено нещо, ще търсим някой виновен, отбеляза Радев. Той добави, че Центърът за видеонаблюдение, който МВР изгражда, е обединен с този на Столичната община. \"Всички камери на общината са вързани в тази система с камерите, които ние разполагаме. Така ще остане и за след председателството\", посочи Радев. \nМинистърът дори \"подробно разпитал\" словашкия си колега как вижда сигурността в България и получил много ценни съвети. \"Всичко, каквото знаем, ще го направим. Неговите думи бяха - познавам системата ви и ще се справите добре. Изяснихме маршрутите, казах му къде какво трябва да осигуряваме, например НДК, Технопарка, хотел \"Маринела\" и пътя до летището. Говорихме как те са правили нещата. Приемаме всички съвети и подобряваме организацията, която сме заложили сами още лятото\", заяви Радев, явно невиждайки проблем в издаването на българските охранителни планове пред Словакия. \nРадев призна, че заради мерките за сигурност по време на председателството ще има затруднения за гражданите. Те обаче щели да бъдат съобщени предварително. \"Гражданите трябва да свикнат, че ще има ограничения. Те няма да бъдат много големи, но трябва да им обясним по-отрано\", категоричен бе министърът. Гражданите щели да бъдат информирани как да се движат при засилени мерки за сигурност. Основно затруднения щели да усетят хората, които работят в зоните за сигурност, но за останалите граждани на София неудобство нямало да има.   \n", "date": "2017.11.08", "title": "Валентин Радев призна, че властта не е готова за европредседателството "}
