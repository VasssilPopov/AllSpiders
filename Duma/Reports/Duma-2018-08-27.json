{"url": "http://www.duma.bg/node/173857", "text": "Известната Софийската пожарна ще се превърне в огромно художествено платно и ще добие нов артистичен облик. Сградата на Столичната дирекция ПБЗН на ул. \"Екзарх Йосиф\" 46 става част от програмата на квАРТал фестивал 2018: РЕстарт, който ще се случи на 14-16 септември и в познатото каре на булевардите \"Дондуков\", \"Васил Левски\", \"Мария Луиза\" и \"Сливница\". Във връзка с професионалния празник на пожарникарите (14 септември) и като част от квАРТал фестивал 2018 една от фасадите на постройката ще се трансформира в платно за мащабно графити произведение, чиято концепция ще бъде изненада за посетителите и жителите на столицата. Подобна колаборация между държавна институция от такъв ранг и артистична акция е прецедент в България и отличен пример за добра практика с общата цел да се облагороди градското пространство. Така София ще се сдобие с нов модерен символ, убедени са идеолозите на проявата. С атрактивния проект ще се заемат графити майсторите от 140 ideas, организатори и на мащабния графити фест We All Write, преобразил Ахтопол през 2017 г. \nЦърквата \"Св. Параскева\" на ул. \"Г.С. Раковски\" 58 - традиционна спирка в архитектурно-историческите разходки из квАРТал, отваря двора си в неделя, 16 септември, като ще приюти литературно-театралния спектакъл на познатите герои \"Актьори срещу поети\", които ще заложат на представление, посветено на мястото и на тазгодишната концепция на фестивала - \"Запазване на европейското културно наследство\". \nИ още: Park(ing) Day Sofia влиза квАРТал-а. Глобалната платформа се включва във фестивала на 14 септември, като ще преобрази участващите в събитието паркоместа в прекрасни зони за почивка и забавления. Темата на инициативата т.г. е \"Скритите публични пространства в квАРТала\". \nПознатите квАРТални улици, които са традиционното ядро на фестивала, в рамките на събитието ще се сдобият с нови артистични имена, решени в тазгодишната \"РЕстарт\" концепция. В дните 14-16 септември ул. \"Искър\" става РЕинкарнация; ул. \"Будапеща\" - РЕтроспекция, ул. \"Св. Св. Кирил и Методий\" - РЕгенерация; ул. \"Цар Симеон\" - РЕнесанс; ул. \"Екзарх Йосиф\" - РЕакция; ул. \"Сердика\" - РЕволюция. \nДесетките локализирани ателиета, галерии, студия, магазини, коуъркинг пространства, кино и заведения ще отворят вратите си с концептуални програми, вдъхновени от имената си, и ще пречупят личното си виждане за пресечната точка между миналото, настоящето и бъдещето на квАРТал на езика на изкуството и занаятите. Събитието ще включва и традиционните историко-архитектурни разходки, гурме и бар турове, алтернативни градски графити обиколки, богата детска програма и мащабна открита дискусия, посветена на бъдещето на квАРТал.   \nИ следи за всичко ново:    \n \t\n", "date": "2018.08.27", "title": "Пожарната в София става графити сцена  "}
{"url": "http://www.duma.bg/node/173880", "text": "Сливенска област е една от най-развитите в земеделско отношение в страната, но Долината на прасковите тази година е без праскови, предаде БНР. Ако пътувате, трудно ще откриете бабите, които някога продаваха по пътищата, а големите производители трудно намират останали 20-30 килограма за продан. Част от овошките са пострадали заради големите температурни разлики. Такава реколта не е имало от 30 години, казват земеделските стопани, и изчисляват загуби за стотици хиляди левове.  \n\"Община Сливен е общината в България с най-много на брой земеделски производители, които се занимават с производство на плодове, зеленчуци и животни. Тази година поради метеорологичните условия голяма част от стопаните пострадаха напълно и нямат реколта. Единственият инструмент за подкрепа на държавата е механизмът на държавната помощ \"де минимис“. Дали тази помощ ще бъде дадена от държавата, ще зависи от бюджета в края на тази година. Системата на Министерството на земеделието, храните и горите е обследвало площите, които са пропаднали, така че цялата информационна база я има\", заявява председателят на парламентарната земеделска комисия Десислава Танева. \nЗаради рекордните горещини реколтата на плодове и зеленчуци в Европа ще бъде най-слабата от 40 години насам, съобщава Европейската асоциация на производителите на плодове (PROFEL), цитирана от \"Европулс\". Най-много от сушата са пострадали земеделците във Франция, Холандия, Германия, Великобритания, Унгария и Полша. \nЖегата се е отразила тежко на граховите и бобовите насаждения, където се очаква реколтата да бъде по-слаба спрямо миналата година с между 20 и 50%, лоша е и ситуацията при лука и спанака, както и при цветното зеле. Според асоциацията обаче въпреки по-слабата реколта драстично повишаване на цените не може да се очаква.     \n \t\n", "date": "2018.08.27", "title": "Овощарите в Сливенско останаха без реколта от праскови  "}
{"url": "http://www.duma.bg/node/173855", "text": "Южнокорейски учени установиха, че жените могат да определят дали един мъж е заможен, само като погледнат лицето му - за около 3 секунди, съобщи Фимейл фърст. Причината вероятно е, че богатите представители на силния пол се хранят по-добре и водят по-здравословен начин на живот. Това се отразява на кожата и погледа им. Жените имат по-голяма дарба за такава преценка от мъжете. Изследването подкрепя теорията за \"премията за красота\", според която по-привлекателните хора получават по-високи заплати. \nЕкспертите от Сеулския национален университет и университета Йонсей са дали на доброволките 152 снимки на мъже и са поискали от тях да ги оценят за красота и богатство. \"При господата привлекателността на лицето значително предсказва какъв доход получават\", заявиха специалистите.   \n \t\n", "date": "2018.08.27", "title": "Богатството на мъжете се разбира за 3 секунди"}
{"url": "http://www.duma.bg/node/173878", "text": "За по-малко от два месеца Националната агенция по приходите (НАП) е проверила над 8900 обекта по Черноморието, като данъчните са запечатали 210 oт тях заради груби нарушения. От приходната администрация съобщиха, че към края на юни се наблюдава ръст на оборотите на обектите по цялото Черноморие. Отчетеното на касовите апарати от търговците по морето през шестия месец от годината е в размер на 1,127 млрд. лв. \nОт НАП уточняват също, че по-високи приходи са регистрирани от заведения и магазини както на юг, така и на север. Така например в Приморско през юни тази година, в сравнение с юни 2017 г., е отчетен 75% ръст, а в Кранево - 57 на сто. Повишаване на регистрираните обороти има и в Обзор - 21%, Варвара - 41 на сто, Синеморец - 23%. \nСпоред приходната администрация чувствителното подобряване на фискалната дисциплина се дължи на засиленото присъствие на служителите от звеното за фискален контрол на НАП по българското Черноморие. И тази година стотици данъчни инспектори, съвместно с органите на МВР и Агенция \"Митници\", извършват лятна контролна кампания по Черноморието. \nОт НАП припомнят, че неиздаването на касова бележка се санкционира незабавно със запечатване на търговския обект, освен обичайната глоба, но основната цел на проверяващите е да насърчат доброволното спазване на данъчните изисквания. От приходното ведомство използват също и дистанционната връзка на всеки касов апарат със сървърите си, за да откриват рискови търговци, чиито продажби значително се различават от обичайните. Освен хотели, ресторанти, барове, магазини, паркинги и други търговски обекти, на мониторинг са подложени борси и тържища, които снабдяват хотелите с храни и напитки.   \n \t\n", "date": "2018.08.27", "title": "НАП затвори над 200 обекта по морето"}
{"url": "http://www.duma.bg/node/173858", "text": "За пети пореден път екипът на БГ Радио, много изпълнители, приятели и слушатели ще изразят своето уважение и признателност към дългогодишния музикален директор и един от създателите на медията, която пуска само българска музика - Ана Мария Тонкова, като символично й посветят песен в ефир в деня, когато се навършват пет години от раздялата им с нея. \nНа живо в ефира и чрез онлайн излъчване на сайта на радиото на 30 август (четвъртък) в 18 ч. в емоционален и подготвен с много обич концерт Любо Киров ще изпълни свои любими български композиции в чест на Ана Мария Тонкова. Неочаквани акустични версии на любими песни със сигурност ще изненадат и развълнуват не само тези, които познаваха и я обичаха, но и всички почитатели на хубавата българска музика. Заедно с Любо Киров на импровизираната сцена в радиото ще бъде и китаристът Ангел Дюлгеров. \nМного близки приятели, музиканти и екипът на медията ще споделят в ефир трогателни спомени от знаменателните си срещи с Ана Мария Тонкова.   \n \t\n", "date": "2018.08.27", "title": "Песен за Ани с Любо Киров"}
{"url": "http://www.duma.bg/node/173854", "text": "Сръбска банда \"S.A.R.S.\" гостува за първи път в Пловдив на 29 август от 21 ч. на сцената на Летния театър. Спечелили сериозна популярност с редовните си гостувания у нас, свежите музиканти определено имат славата на любимци на публиката. И то съвсем заслужено. Те са сред най-актуалните групи на Балканите и не само, които събират и радват хиляди фенове на концертите си на живо. \nБилетите за събитието вече са в продажба в мрежата на Eventim.bg и са с цена 20 лв. на предварителна продажба и 25 лв. на самата дата и на място. \nДен преди изявата в Пловдив, гостите ще купонясват в столичния клуб \"Маймунарника\", а това ще бъде поредното лятно и вече традиционно гостуване на бандата в София. Участвали са и на Каваци бийч фестивал през 2016 г. Всичките им концерти у нас се радват на голям интерес от страна на публиката, а залите са напълно разпродадени. \nНастоящи членове на \"S.A.R.S.\" са Александър Лукович, Борис Тасев, Ненад Джордевич, Петър Миланович, Саня Лалич, Тихомир Хинич, Зарко Ковачевич. Стилово музиката им се определя като алтернативен рок, реге, блус, джаз, хип-хоп и етно. Концертите им пък са характерни с голям купон и веселие, страхотни емоции и неповторимо изживяване за публиката. Досега групата има издадени 6 студийни албума, а клиповете и концертните изпълнения в YouTube се радват на десетки милиони гледания, уточниха организаторите от Stroeja.   \n \t\n", "date": "2018.08.27", "title": "Сръбската банда \"S.A.R.S.\" свири за сефте в Пловдив"}
{"url": "http://www.duma.bg/node/173856", "text": "Според данните от изследване на учени от Вашингтонския университет класацията на най-пиещата нация в света се оглавява от датчаните. Редовната употреба на алкохол в страната от жените е 95,3%, а от мъжете е 97,1 на сто. Близо до датчаните са норвежците, германците, поляците и французите. \nПо отношение на изпитото количество лидер при мъжете е Румъния с 8,2 алкохолни единици средно потребление, а при жените - с 4,2, е Украйна. \nНай-малко пият представителите на силния пол в Пакистан и дамите в Бангладеш. Най-ниска смъртност вследствие на употреба на алкохол е регистрирана в Кувейт, Иран и Палестина. \nМащабното изследване е обхванало 28 млн. души от 195 страни и е продължило от 1990 до 2016 г.   \n \t\n", "date": "2018.08.27", "title": "Най-много алкохол употребяват в Дания"}
{"url": "http://www.duma.bg/node/173879", "text": "Производствените цени в селското стопанство са намалели през второто тримесечие на 2018 г. с 5,8% на годишна база, съобщи Националният статистически институт. Продукцията от растениевъдството поевтинява с 8,5%, а продукцията от животновъдството - с 2,3%. Спрямо предходната година цените в земеделието спадат с 2,9%, като в растениевъдството намалението е с 1,9%, а в животновъдството - с 4,2%. \nПрез второто тримесечие на 2018 г. спрямо същото тримесечие на 2017 г. най-голямо намаление се наблюдава в цените на пресните плодове - с 20%. По-ниски са цените на техническите култури - с 13,1%, на пресните зеленчуци - с 13,2%, картофите - със 7,8%, и на фуражните култури - с 5,8%. \nПри животинските продукти са нараснали цените на кокошите яйца за консумация - с 24,1%, биволското мляко - с 20,1%, и пчелния мед - с 10%. Намаление е отчетено в цените на овчето мляко - с 5,2%. \nИндексът на цените на продуктите и услугите за текущо потребление в селското стопанство за второто тримесечие на 2018 г. е по-висок с 1,9% спрямо същото тримесечие на предходната година и с 2,3% спрямо 2017 година.   \n \t\n", "date": "2018.08.27", "title": "С 5,8% са намалели производствените цени в земеделието"}
{"url": "http://www.duma.bg/node/173877", "text": "От първи ноември тази година самолетната компания \"Райънеър\" прекратява полетите от летище Пловдив до Брюксел (Шарлероа) и Милано (Бергамо), които извършва в понеделник и петък. Остава редовната линия до Лондон (Станстед) с четири полета седмично - в понеделник, сряда, петък и неделя. Причините за спирането на другите две дестинации са търговски. \nСтана известно, че \"Райънеър\" слага край на практиката, която позволява на пътниците да качат на борда до 10 килограма ръчен багаж. От ноември таксата за услугата ще бъде между 6 и 10 евро. Според новите правила пътниците ще имат право да носят само \"малка чанта за лични нужди\", която да се поставя под седалката. За багажите до 10 кг ще трябва се плащат 6 до 8 евро, за да бъдат качени на борда и превозени в багажното отделение, над седалките или между 8 до 10 евро, за да бъдат бъдат чекирани. От авиокомпанията обясняват промяната с това, че полетите й често се бавят, защото пътниците носят твърде много ръчен багаж.  \nОт \"Райънеър\" коментираха, че не очакват промяната да донесе допълнителни приходи, тъй като чекирането на 10-килограмов багаж според новата система е значително по-евтино от сегашната цена за проверки на ръчен багаж. Авиопревозвачът увеличава и допустимия размер за всички видове куфари и чанти, които могат да бъдат качвани на борба на самолетите.  \n    \n \t\n", "date": "2018.08.27", "title": "\"Райънеър\" спира две дестинации от летище Пловдив"}
{"url": "http://www.duma.bg/node/173876", "text": "Oт 1 септември халогенните крушки ще бъдат забранени в страните от Европейския съюз, става ясно от регламент на Европейската комисия. Целта е да се направи преход към използването на светодиоди - така наречените LED крушки, което ще намали вредните емисии, както и разходите за електроенергия. Такова е мнението както на експерти и активисти, така и на индустрията. LED крушките консумират едва една пета от енергията на халогенните, така че тяхното поетапно спиране ще предотврати повече от 15 млн. тона въглеродни емисии до 2025 г., твърди говорителят на ЕК в областта климат и енергия Ана-Кайсен Итконен.  Според Итконен мярката ще намали и вноса на петрол в ЕС с почти 75 млн. барела на година. Лидерът в производството им изчислява, че потребителите ще спестяват по около 125 евро на година от промяната. Негативен ефект ще е обаче загубата на около 6,8 хил. работни места в производството на халогенни елементи в Европейския съюз. Според ЕК обаче това е неизбежно. \nЗамяната няма да стане отведнъж - пазарът няма да се снабдява повече с халогенни крушки, но магазините ще могат да продават вече наличните. Европейската комисия отдавна прави опити за въвеждане на тази забрана. Решението за нея се взима още през 2009 г. въз основа на класифицирането на хологенните лампи с клас D по отношение на енергийната им ефективност. Според насоките на ЕС това е най-ниската възможна оценка. Първоначално определеният срок за промяната беше 1 септември 2016 г. Година по-рано обаче ЕК решава, че “не е икономически изгодно за производителите да разработват и пускат на пазара от 1 септември 2016 г. нататък халогенни лампи за мрежово напрежение”, и определя 2018 г. като “по-подходящ момент за въвеждането на това ограничение”.  \n    \n \t\n", "date": "2018.08.27", "title": "От септември забраняват халогенните крушки в ЕС "}
{"url": "http://www.duma.bg/node/173860", "text": "Второ голямо дарение за тази година от книги е получила библиотеката в читалище \"Проф. д-р Асен Златаров\" в смолянското село Смилян. Над 140 са дарените книги, казва пред БНР секретарят на читалището Илия Годев. \"Добрата новина е, че заглавията са над 120. Основно са свързани с най-младите ни читатели, т.е. като предложение за дообогатяване на детския фонд. Разбира се, има енциклопедични издания, има и няколко заглавия, свързани с личностното развитие и развитие на предприемачеството. Използвам възможността да благодаря на дарителите, които организираха събирането на тези книги. Те са в изключително добро състояние и смятам, че ще бъдат много често заемани от нашите читатели\", казва Годев. Около 600 са читателите на възраст от 8 до 72 години. По неговите думи, има редица инициативи, които са с по-игрови характер - като щафетно четене, така че комбинират движение плюс четене, има читателска география - децата заемат книги, след което съставят карта на авторите по държави, тъй като те не са само български автори.   \n \t\n", "date": "2018.08.27", "title": "Второ голямо дарение от книги получи читалището в Смилян"}
{"url": "http://www.duma.bg/node/173861", "text": "Късометражната версия на лентата \"Bullets of justice\" на режисьора Валери Милев спечели статуетка за най-добра поддържаща женска роля на Международния филмов фестивал в Мадрид. Призът е за младата актриса Доротея Толева, която бе най-високо оценена сред общо 9 номинирани в късометражния жанр, научи ДУМА от Христина Христова.  \n\"Ролята на Ракша в \"Bullets of justice\" ми е любима. Образи като този дават на актьора възможност да се развива като артист, да пренебрегва суетата и схващанията си. Това е  андрогенен персонаж, който беше предизвикателство за мен. Благодарна съм на продуцента и режисьора, че ме избраха да изиграя Ракша. Номинацията, както и наградата, истински ме зарадваха\", коментира Толева.  \n\"Bullets of justice\" е българо-казахстанска продукция с продуцент Тимур Турисбеков и режисьор Валери Милев. Кастът включва български и международни актьори, а снимките приключиха в началото на т. г. Късометражната му версия бе номинирана в категориите \"Най-добра комедия\", \"Най-добър грим и костюми\", \"Най-добра поддържаща мъжка роля\" (Дани Трехо) и \"Най-добра поддържаща женска роля (Доротея Толева). Другият номиниран актьор - Дани Трехо, който изгрява с ролята си в емблематичната холивудска лента \"Жега\" и е едно от най-известните \"лоши момчета\" в световното кино, влиза в образа на баща на героинята на Доротея - Ракша. \nВъпреки номинацията за най-добра комедия, филмът е мултижанров. Действието се развива в бъдещето, след Третата световна война, когато американското правителство създава елитна армия от хибриди между хора и прасета. 25 години по-късно хибридите вече са на върха на хранителната верига, отглеждайки и хранейки се с хора, които третират като животни. Героинята на Доротея - Ракша, е ловец на глави от оцелелите представители на човешката раса, която има мисия да открие лидера на хибридите и да го унищожи. \nАктьорската кариера на Доротея Толева започва първо в международни продукции, след като завършва кино и телевизия в Ню Йорк филм академи,  Antony Meindl Acting Work Shop, Auditioning by heart by Crystal Carson. В момента тя прекарва половината от времето си в Лондон, тъй като агенцията, която я представлява, е ситуирана там.  Доротея вече снима и за български продукции.    \n \t\n", "date": "2018.08.27", "title": " Филм на Валери Милев с награда за женска роля в Мадрид"}
{"url": "http://www.duma.bg/node/173870", "text": "Броят на пострадалите при мощното земетресение с магнитуд 6 по Рихтер, което разтърси Западен Иран в ранните часове на неделя, е вече е над 255 души, съобщава АФП. Потвърдените жертви на труса към момента са само две. \nМохамад Реза Амириан от местната организация на Червения полумесец твърди, че са усетени най-малко 21 вторични труса. Според него е възможно да възникнат проблеми с достъпа до питейна вода, тъй като водопроводните мрежи в редица населени места са повредени. Засега не е създадена необходимата организация за раздаване на храна и палатки. \nГубернаторът на провинция Керманшах Хушанг Базванд съобщи за медиите, че в някои села в района е прекъснато електричеството, но като цяло ситуацията е под контрол и не е искано съдействие от съседни провинции. \nБГНЕС припомня, че епицентърът на труса е бил на дълбочина 8,3 км и на разстояние 87,8 км северозападно от град Керманшах, който е обитаван от около 621 хил. души. \nМедиите в Ирак съобщават, че жителите на Багдад, провинция Киркук, Сулеймания, Дияла, Дахук, Ербил и други райони на страната също са усетили труса. През ноември 2017 година опустошително земетресение от 7,3 по скалата на Рихтер отне живота на 620 души в иранската провинция Керманшах и осем в съседен Ирак.   \n \t\n", "date": "2018.08.27", "title": "Ново тежко земетресение в Иран"}
{"url": "http://www.duma.bg/node/173859", "text": "Именитият художник Никола Манев почина в Париж след боледуване, предаде БНР. В четвъртък 77-годишният художник не се почувствал добре и тръгнал без придружител към болницата. На входа на здравното заведение той припаднал пред лекарите, с мозъчен инсулт. Манев е роден в Пазарджик, отраснал е в Чирпан. Завършва художествената гимназия в София, а през 1962 г. е приет във френската Академия по изящни изкуства, където завършва живопис в класа на проф. Морис Брианшон. Тогава се установява в Париж, в ателие в Ил Сен Луи, но през целия си живот обикаля света и трупа впечатления за своите платна. Манев има зад гърба си 137 самостоятелни изложби в цял свят и множество участия в групови експозиции и биеналета. Над 3000 негови творби са притежание на държавни и частни колекции и музеи в повече от 30 страни. Никола Манев ще бъде погребан в България, съобщиха от семейството му.  \nсн. 1205 \n    \n \t\n", "date": "2018.08.27", "title": "Отиде си Никола Манев"}
{"url": "http://www.duma.bg/node/173862", "text": "\nКнигата \"Когато времето беше безсмъртно\" е своеобразна поетична автобиография на Роза Николова, изявената актриса с международно признание, носителка на множество награди от театрални форуми на 4 континента, а картините са дело на нейната сестра - известната художничка Диляна Николова. Премиерата, която се състоя в Националната библиотека \"Св. св. Кирил и Методий\", събра журналисти, художници, писатели и почитатели на литературата и театъра.  \n\"Когато времето беше безсмъртно\" е поетически роман, възхвала на безсмъртната красота и доброта в лирическата честота на помислите и вяра в иманентната красота на всеобщото, написана с изключително поетическо майсторство. Актрисата предлага уникален текст - своеобразна изповед, в която вечното е основна тема. Книгата е абсолютно откритие за мен - построена като театрален спектакъл в седем действия, напомнящи седемте дни на Сътворението, антракт, епилог и интермедии, впечатлява с изключителния си поетичен език, очарова с тази поезия в проза, и то поезия, искряща от човечност и топлота. \nКнигата грабва и увлича, усещането е за две сюжетни линии - течащи успоредно. Прочетеното поражда лични спомени у читателя - в неразделна връзка и дълбоко емоционален отзвук. Оживява цял един свят, напомнящ катарзиса, когато следим театрално представление. Текстът, толкова личен, надхвърля границите на личното и става личен за всеки, отворил тази книга. \n\"Когато времето беше безсмъртно\" е своеобразна възхвала на безсмъртния дух във всичките му измерения, този, който прави времето безсмъртно. \nПрави впечатление неповторимата поетическа индивидуалност на Роза Николова. Нейната проза, в която има и толкова много от езика на театъра, дори на класическата музика, е дълбоко индивидуална, искрена, изповедна, вълнува читателя, докосвайки струните на чистите човешки радости, мъки, надежди и мечти с красотата на изключително искреното и богато поетическо слово. \nФрагментите, от които са изградени действията, са наситени с чувствителност и красота, и силата на богатата езикова култура на авторката. Всеки от тях представлява блестящо завършено самостоятелно произведение, едновременно с това изящна брънка в целия необичаен роман, който започва и завършва със театрална завеса, точка и многоточие, едно неспокойно перпетуум мобиле - безсмъртно като доброто и човешкия дух. \n\"Когато времето беше безсмъртно\" е щастливо събитие за изкушения читател и българската литература като цяло. Вярвам, че времето ще докаже правотата ми. Изданието може да се намери във всички големи книжарници в столицата и страната.   \n \t\n", "date": "2018.08.27", "title": " Поетическият приказен свят на актрисата Роза Николова "}
{"url": "http://www.duma.bg/node/173873", "text": "САЩ предупредиха Русия, че ще са готови за нов военен удар срещу Сирия, ако правителството на Башар Асад използва химическо оръжие, съобщи агенция Блумбърг. \nСпоред агенцията САЩ имат информация, че сирийските власти могат да използват химическо оръжие, за да освободят последния район, държан от опозиционните сили – провинция Идлиб. \nПрезидентският помощник по сигурността Джон Болтън заявил, че ако това се случи, САЩ ще бъдат готови за по-сериозен военен отговор срещу Сирия в сравнение с досегашните два удара през миналата и по-миналата години. \nРуското министерство на отбраната коментира, че САЩ, Великобритания и Франция се готвят да извършат въздушно нападение срещу Сирия под предлог, че правителството в Дамаск употребява химически оръжия, съобщава PressTV. \nГоворителят на министерството Игор Конашенков обяснява, че група екстремисти, обучени от частна британска военна компания за работа с отровни материали, вече са пристигнали в северозападната провинция Идлиб в Сирия. \nРуският генерал предупреждава още, че евентуална атака с газ в Сирия ще бъде последвана от Западна атака срещу арабската държава. \n\"Тази провокация с активното участие на британските специални служби ще послужи като друг претекст за САЩ, Великобритания и Франция да извършат ракетна атака срещу сирийското правителство и икономически съоръжения\", добавя той.     \n \t\n", "date": "2018.08.27", "title": "САЩ заплашиха с нови удари в Сирия"}
{"url": "http://www.duma.bg/node/173871", "text": "Косовският и сръбският президенти Хашим Тачи и Александър Вучич търсят подкрепа от международните фактори за разрешаването на косовския въпрос чрез размяна на територии. На европейския форум в Австрия двамата призоваха за подкрепа за подобно споразумение, подчертавайки, че това би било от решаващо значение за перспективите пред региона, предава скопското електронно издание \"НОВА\". \nДвамата президенти участваха в дискусия на тема \"Нови перспективи за разширяването на ЕС\", проведена в рамите на срещата \"Политически разговори\" на Европейския форум. \n\"Време е да постигнем споразумение и сега имаме възможност. Това не е лесно и се нуждаем от подкрепата на всички. Работим усилено по въпроса и решихме да проучим всички възможности за приключване на този въпрос. Сега решихме да проучим всяка възможност, включително тази за коригирането на границите\", заяви Тачи. Той призова страните в региона, държавите членки на ЕС и другите фактори да не се противопоставят на решение, което предвижда гранична корекция. Гарантирам, че потенциалният договор между Косово и Сърбия според този сценарий няма да се основава на етнически признак. Косово ще остане мултиетническа държава и ще продължи да спазва правата на общностите, а същото трябва да важи и за Сърбия, тъй като договорът за мир и взаимно признаване ще има положително влияние върху региона и извън него\", наблегна косовският президент. \nПо подобен начин на форума се обърна и сръбският президент Александър Вучич, който подчерта, че е важно да се постигне трайно решение. Той заяви, че ако се постигне споразумение между Сърбия и Косово, това ще бъде много важно за Балканите, и \"нещо, за което не сме могли дори да мечтаем\". По думите му сърбите и албанците \"трябва да живеем заедно\", но добави, че повече от тях за положението са загрижени други. \"Повече гласове идват от Великобритания, отколкото от нас. Чудя се къде са границите? Ние смятаме Косово като част от Сърбия, а те като независима държава. Къде са границите? Половината от света казва, че Косово е независимо, а другата половина не\" , каза Вучич. \nНо еврокомисарят Йоханес Хан, който също присъстваше на форума, предупреди че подобно решение на проблема няма да бъде разрешено. Неотдавна такова решение бе отхвърлено и от германската канцлерка Ангела Меркел. \nОчаква се Тачи и Вучич да обсъдят въпроса с корекцията на границите на следващия кръг от преговори, насрочен за 7 септември. \nИдеята за корекция на границите и размяна територии предвижда заселеното предимно със сърби Северно Косово да мине към Сърбия, а заселената с етнически албанци Прешевска долина в Южна Сърбия - към Косово. Според съобщенията Белград е склонен на тази идеята, но ситуацията в Прищина е коренно противоположна. Премиерът \"ястреб\" Рамуш Харадинай остро се противопоставя на тази идея. „Никой няма право да обсъжда границите на Косово и ако някой се опита да премести тези граници, той извършва национално предателство“, заяви наскоро войнстващият политик в телевизионно интервю. Според косовския премиер действията в посока на промяна на границите неминуемо водят към нова война. Президентът Тачи има доверието на косовските институции по отношение на диалога за взаимно признаване със Сърбия, но не и за обсъждане на предефиниране на границите, подчерта премиерът. Косовската опозицията и обществените нагласи също отхвърлят идеята за нови граници.      \n \t\n", "date": "2018.08.27", "title": "Тачи и Вучич готови  за размяна на територии "}
{"url": "http://www.duma.bg/node/173872", "text": "Водни оръдия и газ срещу протест в Истанбул \nПолицията в Истанбул разпръсна с водни оръдия и сълзотворен газ традиционната акция на т. нар. съботни майки, предаде Франс прес. 47 от жените, участващи в проявата, са били задържани. Акциите на \"съботните майки\" имат за цел да привлекат общественото внимание към съдбата на техните роднини, безследно изчезнали през 80-те и 90-те години на миналия век. Тези събития са свързани с противопоставянето между официалната власт и активистите на Кюрдската работническа партия. Абхазия и Южна Осетия - 10 години независимост \nСамопровъзгласилите се за независими кавказки републики Абхазия и Южна Осетия тържествено отбелязват десетата годишнина от признаването им от Русия. В Южна Осетия за отбелязване на юбилея е подготвена интерактивна културноисторическа реконструкция на събитията отпреди десет години, а в Абхазия са организирани празнични концерти, ще бъде открита и фотоизложба. Западните страни и досега смятат двете републики за част от Грузия. Демократическата партия ограничава „суперделегатите“  \nДемократическата партия на Съединените американски щати взе решение да ограничи правомощията на „суперделегатите“ при избора на кандидат за президент. „Суперделегатите“ са членове на висшето ръководство на партията, които имат право да номинират по собствено желание даден кандидат за президент. През 2016 година „суперделегатите“ бяха 18 процента от всички членове на конгреса, т.е. имаха 714 гласа от общо 4051. В огромната си част те подкрепяха Хилъри Клинтън срещу Бърни Сандърс.  Меркел помирява Армения и Азербайджан \nАнгела Меркел предлага Германия да помогне за дипломатическо решение на конфликта между Азербайджан и Армения. Азербайджан е последната спирка на Меркел в тридневна обиколка, включваща и Грузия, и Армения. Германският канцлер коментира, че Берлин може да посредничи за разрешаване на дългогодишния териториален спор за Нагорни Карабах и добави, че конфликтът е голяма тежест за региона. \n    \n \t\n", "date": "2018.08.27", "title": "Ново тежко земетресение в Иран"}
{"url": "http://www.duma.bg/node/173874", "text": "Телевизия ЕнБиСи съобщи, че след продължителна борба с рака, в събота е починал американският сенатор Джон Маккейн, несменяем сенатор през последните над 30 години. \nСлед новината президентът Доналд Тръмп изказа своите съболезнования, последваха го и много други членове на администрацията му и американския политически елит. \nМаккейн, който следващата седмица щеше да навърши 82 години, беше диагностициран през юли 2017 година с глиобластома - изключително агресивна форма на рак на мозъка. Преди това, през 2000 година, той претърпя операция за отстраняване на тумор от кожата на лицето. \nВ петък семейството на Маккейн обяви, че той е взел решение да прекрати лечението. \nМакар и смятан за герой в родината си, фигурата на Маккейн е доста спорна заради твърдата му позиция срещу подобряване на отношенията с Русия и безрезервната му подкрепа за американските военни интервенции в различни точки на света. У нас Маккейн ще се запомни с посещението си при тогавашния премиер Пламен Орешарски, след което беше обявено спирането на работата по проекта \"Южен поток\".   \n \t\n", "date": "2018.08.27", "title": "Почина видният \"ястреб\" Джон Маккейн"}
{"url": "http://www.duma.bg/node/173868", "text": "Испанското правителство прие постановление, което позволява ексхумирането останките на Франциско Франко от неговия мавзолей. Това решение раздели испанците и отвори доста стари рани. \nМинистър-председателят на страната Педро Санчес, който дойде на власт през юни месец, след като свали от власт своя предшественик, направи премахването на останките на диктатора от неговия мавзолеен комплекс в близост до Мадрид своя основна задача. \n„Като една установена европейска демократична страна Испания не може да си позволи символи, които да разделят испанците”, заяви Санчес по националната телевизия TVE, малко след като стъпи на власт. Той също така заяви, че подобен мавзолей би бил „неприемлив” в другите европейски страни, които също са имали диктатори, като Германия и Италия.  \nСемейството на Франсиско Франко заяви, че ще поиска останките на покойния испански диктатор да му бъдат предадени, след като бъдат ексхумирани, съобщава АФП. \n„Ще се погрижим за останките на моя дядо, няма да ги оставим в ръцете на правителството”, заяви Франсис Франко – един от седемте внуци на покойния генерал.    \n \t\n", "date": "2018.08.27", "title": "Франко отново раздели Испания"}
{"url": "http://www.duma.bg/node/173875", "text": "Австрийският външен министр г-жа Карин Кнайсъл отговори убедително на обвиненията, че извършила \"акт на подчинението\" с поклона си пред Владимир Путин след танца по време на сватбата й на 1 август. По думите й пръв се поклонил Путин, а тя след това. \nТези и други подробности 53-годишната първа дипломатка на Австрия разкри пред радио O1-\"Morgenjournal\". Тя сподели, че съвсем спонтанно е поканила Владимир Путин на сватбата си на 18 август в провинция Щирия. По думите й при посещението на руския президент във Виена на 5 юни тя го поканила на тържеството, за да му представи годеника си и бъдещ съпруг Волфганг Майлингер. Преди това Карин Кнайсъл вече била поканила колегите си от правителството и държавния глава, защото \"така се полага\", както се изрази тя. \nТя призна също, че \"изобщо не е очаквала\" Путин да се съгласи, но на 19 юли научила, че той приел нейното предложение. \nГоворейки за значението на собствената й сватба, Кнайсъл подчерта, че благодарение на медийното внимание този \"прекрасен празник\" може да окаже позитивно влияние върху австрийския туризъм. По думите й много медии \"показаха как в Австрия се правят сватби, красиви изгледи\". \nОсвен това ръководителката на австрийската дипломация отхвърли критиката заради поклона (книксена) пред Путин по време на танца, добавяйки, че някои коментатори неоснователно видяха в него \"акт на подчинение\". \"Тези, които ме познават, знаят, че аз не се подчинявам никому. Руският президент се поклони преди това и аз отвърнах с книксен\", изтъкна Кнайсъл. \nТя добави още, че не е свързана с близко приятелство с Путин, но е водила с него \"интересни разговори\", по-специално за положението в Близкия изток. Кнайсъл изтъкна още, че личният контакт е важен \"за създаване на основа на доверието в сложни ситуации, които несъмнено съществуват и в нашите отношения с Русия по най-различни причини\". \nНа сватбата Владимир Путин подари на младоженците картина със селски пейзаж, старинен уред за правене на масло и самовар от град Тула. С Путин дойде и казашки хор. \nРуският президент остана на сватбата един час, произнесе тост на немски език и благодари за възможността да посети Австрия. Освен танца с младоженката, Путин написа пожеланието си върху капака на семейната кола, върху която бяха изписани пожеланията и на други гости. Накрая той извика \"Горчиво\" и отлетя за среща в Германия с канцлерката Ангела Меркел. \nСватбеното тържество е било планирано като \"частно мероприятие\" и независимо от завишените мерки за сигурност, свързани с присъствието на Путин, то е успяло да запази частния си характер.     \n \t\n", "date": "2018.08.27", "title": " Кнайсъл: Пръв се поклони Путин, след това и аз "}
{"url": "http://www.duma.bg/node/173869", "text": "Срещу италианския вътрешен министър Матео Салвини е започнало разследване заради мигрантите, на които повече от седмица беше отказван достъп до страната, предаде Франс прес. \nТой може да бъде обвинен в незаконно лишаване от свобода и злоупотреба с власт. \nПовод за разследването е станала ситуацията с кораба \"Дичоти\" на италианската брегова охрана, на чийто борд остават над 100 бежанци, спасени от бреговата охрана в Средиземно море на 15 август. След като Малта отказа да приеме плавателния съд, той се отправи към бреговете на Италия, но Салвини не позволи бежанците да влязат в страната. \nНяколко десетки души все пак успяха да слязат на брега заради влошеното си здраве. Освен това местните власти приеха 27 непълнолетни бежанци от кораба, които нямат придружители. В събота вечерта беше взето решение Италия да приеме всички, а грижите за тях да се поемат от католическата църква. \nПо-рано Салвини заяви, че очаква помощ от ЕС и заплаши да върне мигрантите в Либия. В четвъртък вицепремиерът и министър на икономическото развитие, труда и социалната политика Луиджи Ди Майо заплаши, че страната му ще спре вноските в бюджета на Европейския съюз, ако не получи помощ за справяне с мигрантския натиск. Освен това Италия изрази възмущение от реакцията на малтийските власти, тъй като мигрантите са били спасени в акваторията на Малта.   \n \t\n", "date": "2018.08.27", "title": "Разследват Салвини заради кораба „Дичота“"}
{"url": "http://www.duma.bg/node/173886", "text": "- Всички институции -  , че пътят София-Своге, ремонтиран за 22 млн. евро, е опасен - Властта призна, че \"Трейс Своге\" е отказала да подмени некачествения асфалт - Въпреки многото сигнали никой не си е мръднал пръста, санкции не са последвали     \n \t\n", "date": "2018.08.27", "title": "Загинаха много хора. България скърби"}
{"url": "http://www.duma.bg/node/173881", "text": "При инцидент на летището в Балчик е загинал пилотът на двуместен самолет. Машината (Cirrus SR22) е излетяла от летище Лесново в 17,45 ч. в събота. Полетът е бил в неконтролирано въздушно пространство на височина 3100 метра, след което е преминал през въздушното пространство на летище Варна и в 18,54 ч. е започнал кацане на летище Балчик. Пилотът е потвърдил, че е осъществил контакт с летище Балчик. При кацането обаче се ударил силно в пистата, преобърнал се и се запалил. 52-годишният пилот е от Варна. Той е загинал на място. Мъжът е имал 60 летални часа опит, но на друг самолет. \nИнцидентът ще бъде разследван от прокуратурата в Добрич и от транспортното министерство. По първоначални данни при кацането е имало лек страничен вятър и разследващите ще проверят дали това е повлияло на преценката на пилота. \nПрипомняме, че миналата седмица малък самолет катастрофира край Шумен. Двамата пилоти - баща и син, са в болница в тежко състояние. \n    \n \t\n", "date": "2018.08.27", "title": " Малък самолет катастрофира в Балчик, пилотът загина"}
{"url": "http://www.duma.bg/node/173885", "text": "От месеци инситуциите са били информирани, че пътната настилка на прясно ремонтираното трасе близо до Своге не само е компроментирана, а е и причина за увеличения брой катастрофи. Това стана ясно след вчерашната спешна среща в Министерския съвет, където представители на МВР, транспортното и регионалното министерство и на прокуратурата обсъдиха причините и евентуалните последствия от инцидента с автобус, при който загинаха 16 души. \n\"Настилката на пътя е некачествена. С ниско сцепление е. Пътят е хлъзгав. Завали ли дъжд - става страшно\", гласи обобщението от коментарите на местните. Още в първите часове след инцидента се появиха информации, че асфалтът не е качествен, а настилката повече подхожда за покритие в парк или детска площадка. В потвърждение на тази теза говорят и доклади на специализирани неправителствени организации, а главният прокурор Сотир Цацаров де факто обяви, че ще се търси отговорност на изпълнителите на ремонта, както и на длъжностните лица, които са го приели и одобрили. \nЦацаров обяви, че от края на май до 27 ноември м.г. началникът на районното управление в Своге е изпратил 3 сигнала до областната полиция, АПИ и всички компетентни органи, в които настоява за обезопасяване на Искърското дефиле, включително и на отсечката, на която стана съботната катастрофа. Полицейският началник алармира, че от началото на 2017 г., малко след реконструкцията на пътя, има увеличение на катастрофите. Станали са 6 ПТП, има загинал и шестима ранени. В сигналите се подчертава, че дори ако спазват ограниченията на скоростта, водачите губят контрол над колата поради лошото сцепление. \nВъпреки искането за подмяна на асфалта и обезопасяване на трасето това така и не се е случило. Единствената промяна били знаци за ограничаване на скоростта до 40 км. \nОт думите на Цацаров стана ясно, че по трасето е правен и следствен експеримент при предишен инцидент заради съмнения при полагането на асфалтовата настилка. Имало сигнали, че тя въобще не отговаря на състоянието, описано в документите по изпълнението й. \n\"Ще проверим начина на ремонта на конкретния пътен участък. Ще проверим цялата документация и цялата процедура по паспортизацията на пътя след изпълнението му като такъв с \"отлично\" качество, както и всички сигнали с действия на АПИ и действия на конкретния изпълнител\", закани се Цацаров. \nПреди да се ограничат единствено в поставянето на знак за ограничение на скоростта, от АПИ са изпратили предписания до фирмата изпълнител с искане нередностите да се оправят. Срокът за подмяна на асфалта и другите корекции обаче е изтекъл на 15 август. След тази дата нищо обаче не е предприето. \n\"От март до юли от АПИ пет пъти са уведомявали фирмата изпълнител на обекта, във връзка с активизиране на гаранцията, да отстрани посочени дефекти. Те не са само в участъка на произшествието, говорим за компрометирани характеристики на износващия пътен слой и лошо сцепление с горния износващ слой на асфалта\", призна министърът на регионалното развитие и благоустройство Николай Нанков. В свой доклад от края на юли Институтът за пътища и мостове към АПИ констатира, че в други участъци по същото пътно трасе има обрушване на скална маса, пропадане на пътно платно, нарушени мантинели и др. Последното искане на АПИ за ремонт е от 26 юли. Подобен ремонт не е започнал въобще въпреки указания срок за приключване на тези дейности, който е 15 август, добави министърът. \nНанков заяви, че технически паспорт за съоръжението е издаден през февруари 2017 г. Всички експерти от административните структури, от институциите, от участниците в строителния процес са подписали протоколите без забележки. В края на 2017 г. от Областната дирекция на полицията сигнализират в Областното пътно управление за повишена честота на пътнотранспортни произшествия в някои от участъците и специално в участъка, в който се случи трагичният инцидент, отчете министърът. \nЦацаров обяви, че ще бъде изискана цялата документация от АПИ и МРРБ. Прокуратурата очаква договора за изпълнение на ремонтните дейности по трасето, документите по приемането на пътя и паспортизацията му, която според Цацаров \"очевидно не отговаря на действителното му състояние\". \nЩе се провери и техническото състояние на автобуса. Той е минал преглед през февруари, но е трябвало да се яви за втори и на 5 август, което не е се е случило. Превозвачът не е уведомил властите, че ще изпълнява \"Случаен превоз\", за което също ще понесе отговорност. \nПроверява се дали шофьорът, който е и съсобственик на фирмата за превоз, има вина за инцидента. За близо 40 години той е глобяван само за шофиране без колан и неправилно паркиране. Установено е, че преди катастрофата не е употребил алкохол или други упойващи вещества. Оказва се обаче, че е карал с 53 км/ч при разрешени 40 км/ч. \nВалентин Радев и Ивайло Московски се заканиха да ускорят промените в Закона за движение по пътищата. Освен задължителните колани в автобусите се предвиждат и видеорегистратори. Московски призна, че нововъведенията ще затруднят общини и населени райони, които не могат да си позволят тази услуга. \"Ние сме готови да преминем през това предизвикателство. Ще има някакъв гратисен период дори за тези общини, за които ще е тежко това решение\", заяви министърът. Пътят през Искърското дефиле II-16 е с обща дължина от 81,779 км и е алтернативното трасе Видин-София, когато европейският път Е-79 е в ремонт. Оказва се, че за ремонта му една от любимите фирми на ГЕРБ - \"Трейс Своге\", е прибрала близо 23 млн. евро. \nOт Института за пътна безопасност (ИПБ) цитират договор от 3 март 2011 г. на стойност 22 957 298,00 евро без ДДС за \"Рехабилитация и реконструкция на път II-16 от републиканската пътна мрежа\". Ремонтът е по проект Транзитни пътища V, Лот 17 за срок от 24 месеца. Срокът, в който могат да се съобщят дефекти, е 365 дни. Официално ремонтът на този път е завършен на 27 декември 2016 г. Отстраняването на дефектите в гаранционния срок е за сметка на фирмата изпълнител на обекта - ДЗЗД \"Трейс Своге\". \nОт ИПБ са изпратили запитване до АПИ общо колко са изхарчени за поддръжка на пътя - за почистването на крайпътните канавки от паднали камъни, подмяна на изпочупени пътни знаци и подрязването на храсти от началото на тази година. От АПИ са отговорили, че поддръжка прави фирмата, поддържаща републиканските пътища в област София, до момента конкретно за този пътен участък от началото на 2018 г. са похарчени 33 906 лв. с ДДС. \nСамо ден преди фаталния инцидент от ИПБ за пореден път сигнализираха за лошото състояние на въпросното трасе. \"Нашата проверка показа на много места компрометиран асфалт, нарушено пътно покритие и то само по-малко от две години, след като е приключен този ремонт. Липсващи знаци, на много места канавките са пълни с паднали камъни и не са почиствани от години. Има много храсти по пътя, които доста скриват видимостта и водата няма къде да отиде да се оттича. Тя съответно отива на платното. Едната от причините за този инцидент категорично е състоянието на пътя\", категорична бе Диана Русинова от ИПБ. \nВ съобщение до медиите и от организацията \"Българско обединение на шофьорите\" посочиха лошото състояние на пътя като вероятна причина за тежката катастрофа край Своге. Те напомнят, че в края на миналия месец са изпратили писмо до министъра на регионалното развитие, с което да обърнат внимание за лошото сцепление на асфалта при завоите, недостатъчните ограничителни съоръжения и растителността, която пречи на добрата видимост. Петима са с опасност за живота Петима от пътниците в автобуса остават с опасност за живота. За тях се грижат лекарите от \"Пирогов\". По последна информация 16 души са загинали. Официалната равносметка на здравното министерство сочи, че 21 души от злополучната екскурзия са били транспортирани до различни столични болници и част от тях остават в тежко състояние. \nОт загиналите 13 души са от село Световрачане, сред тях е момче на 13 години, посочи кметицата на селото Светла Николова. \nKъм \"Пирогов\" са били откарани осем пострадали, но един починал в линейката на път за здравното заведение, а втори - при приема в болницата. От шестимата настанени там пациенти 5 са в реанимация и се борят за живота си. \nС тежки гръдни травми и на белодробна вентилация са три жени на възраст между 64 и 74 години. 60-годишна жена е със счупен гръбнак и множество други фрактури. Още две жени на 52 и 71 години са съответно с тежка черепно-мозъчна травма и лицеви счупвания и с тежки фрактури на таза и краката. \nВ болница \"Св. Анна\" също са настанени шестима ранени - пет жени и мъж на възраст между 52 и 65 години. Една от жените е в тежко състояние, останалите са стабилни без опасност за живота. \nДвама от пострадалите са във Военномедицинската академия - 30-годишен мъж и 62-годишна жена, които са стабилни. В ИСУЛ е настанен един ранен с комоцио. \nПолиция охранява шофьора на автобуса, тъй като e искал да се самоубие. След инцидента мъжът бил неадекватен, след като бил изваден, повтарял \"Аз съм виновен, само аз съм виновен, виновен съм.\" Наложило се полицаи да го пазят, тъй като искал да се самоубие и поемал цялата вина за инцидента. При разпита казал, че за момент е изгубил контрол на автобуса, ударил няколко автомобила, след което се обърнал в дерето. Спешна помощ отрича линейките да са закъснели Говорителят на Спешната помощ Катя Сунгарска категорично отрече информацията, че линейките са закъснели. По думите й първият екип е пристигнал на мястото на катастрофата на 30-ата минута. Кога е дошла последната линейка говорителката не успя да уточни. Според нея са били изпратени общо 15 линейки, включително от Драгоман, Костенец и София. Това е огромен ресурс за нашия капацитет, заяви говорителката. \nПо-рано свидетелка на катастрофата заяви, че първата линейка е пристигнала след 55 минути, а диспечерката не е знаела къде е Искърското дефиле. Теодора Войнова, която е била на мястото на инцидента, съобщи, че първа е пристигнала пожарната - за около 15 минути, но автобусът не е горял, каквато е била първоначалната информация. \nПрокуратурата проверява трасето \nПрокуратурата е назначила експертизи на пътния участък, където стана тежката катастрофа. Проверката се извършва по разпореждане на главния прокурор Сотир Цацаров. \nЕксперти взимат проби от асфалта на мястото, където се преобърна автобусът. Проверки ще бъдат направени и на мантинелите край пътя, които така и не можаха да спрат автобуса и той полетя от 20 метра. \nЧрез видеозаснемане от дронове и външна консултация Институтът за пътна безопасност ще търси причините за тежкия инцидент на пътя край Своге, който само преди две години е ремонтиран за 23 млн. евро. Това съобщи за БНР Диана Русинова от института. Тя обясни, че в екипа ще има човек, който от дълги години работи в сферата на пътната безопасност в Австралия. \"В екипа ще бъде и господин Богдан Милчев, който е бивш шеф на КАТ и е бил един от водещите експерти по разследване на най-тежките пътнотранспортни произшествия. Ще заснемем и участъка с дрон, не само този участък. Ние ще заснемем и други, които потенциално представляват риск\", подчерта Русинова. Най-тежкият подобен инцидент бе край Ямбол Само за последните 10 години са станали шест тежки автобусни катастрофи, припомнят запознати. До инцидента край Своге най-тежкото произшествие бе от 29 май 2009 г. Тогава технически неизправен автобус излезе от пътя и помете пешеходци, докато се спускаше от връх Бакаджик край Ямбол. При инцидента загинаха 16 души, а други 20 бяха ранени. \n8 души изгубиха живота си на 15 юни 2011 г., след като автобус се блъсна в мантинела, превозното средство се преобърна и запали на  магистрала \"Тракия\" край Карлово. \nНа 17 ноември миналата година 9 души загинаха, а 17 бяха ранени, след като автобус се удари челно в камион край ловешкото с. Микре. \nПоследният тежък инцидент с автобус бе тази година на 13 април. Тогава загинаха шестима, а 26 бяха ранени, след като кола засече пътнически автобус на магистрала \"Тракия\". \n    \n \t\n", "date": "2018.08.27", "title": " Всички институции знаели, че пътят край Своге е опасен   "}
{"url": "http://www.duma.bg/node/173884", "text": "Истински вътрешнопартиен цирк разиграха управляващите от ГЕРБ в опит да заметат скандално решение, прокарано от гербаджийския кмет на Царево Георги Лапчев за застрояване на плажа \"Силистар\". След като скандална докладна от градоначалника придоби популярност и възмути местните и еколозите, премиерът в \"качеството си на партиен лидер\" разпореди на Лапчев да \"задържи реализацията на плана за строежи\". До опита Борисов да замаже скандала се стигна, след като в петък мнозинството на Общинския съвет в Царево, доминирано изцяло от ГЕРБ, одобри предложението на Лапчев да се изработи план за изграждането на двуетажни вили върху над 22 дка близо до \"Силистар\". Плажът пък е в Природен парк \"Странджа\", който е част от европейската екомрежа 2000. Сайтът \"Биволъ\" публикува и извадки от скандалното предложение и инвестиционните намерения на фирма, мераклийка за ваканционно селище. \nОт Коалицията \"За да остане природа в България\" предупредиха, че цялата схема за застрояване на терена, върху който е имало свинарници на бившо ТКЗС, е опит да се прокара прецедент, от който впоследствие да се възползват и други собственици на имоти и така \"Силистар\" да бъде напълно застроен. Природозащитниците призоваха екоминистъра Нено Димов и главния прокурор Сотир Цацаров да предприемат необходимото за спазване на българското и европейското законодателство и да обжалват решението на Общинския съвет. Реакция от страна на Министерството на околната среда и водите обаче все още няма. \nПресцентърът на ГЕРБ съобщи, че Борисов е разпоредил на Лапчев да задържи изпълнението на решението на Общински съвет в Царево по казуса \"Силистар\". \"Това ще е така до пълното убеждаване на обществеността в правотата на това решение на Общинския съвет в Царево\", пише в съобщението. В събота Борисов коментира, че по думите на кмета скандалът бил \"за един път, за който се карат и се бият непрекъснато\". \n\"Обадих се на Тома Белев, със Зелените аз имам, мисля, добра комуникация и никога не сме се лъгали с тях. Питах го, специално за този път, той каза: \"Ние за пътя сме \"за\", но за имоти около него - категорично \"против\". Обадих се на кмета и му казах: \"Като премиер не мога да ти разпоредя, но като партиен лидер забранявам този път да го правите, докато със Зелените не се уточните точно за какво става въпрос, но да получите и одобрението на обществеността\", опита Борисов да замаже скандалната си намеса в решенията на местната власт. На журналистическо напомняне, че решението е на Общинският съвет, Борисов каза: Тогава областният управител ще го спре. Там вече съм в силата си\". Припомняме, че при разпределението на властовите квоти, Бургско остана за НФСБ. За областен управител бе излъчен бившият седесар Вълчо Чолаков. Той обаче е доказал верността си към ГЕРБ и е заемал поста и във втория кабинет на Борисов. \nКметът на Царево обаче твърди, че в общината не е постъпвал инвестиционен проект за строеж на вили. По думите му това било фалшива новина и дори нямало намерение за строеж. Той оправда предложението си за изработване на ПУП за направата на до два жилищни етажа върху защитената територия до плажа \"с нуждата да се защити пътят към \"Силистар\", който минавал през частен имот от 22 декара. Така, ако някой евентуално поискал да строи там, \"да е сигурно, че ще го прави около пътя\". Лапчев обвини опозицията, че \"отдавна се опитва да създаде конфликт, а реално проблем няма\". Фалшива новина било и това, че теренът попада в ПП \"Странджа\". \nСпоред \"Биволъ\" обаче има предложение за застрояване от собственика на терена \"Ню Билдинг Естейтс\" ЕООД. Имотът е бил придобит на 30 юли от ОББ срещу 435 172 лв., или близо 10 евро на кв.м. Въпросният терен не е на първа линия, но ако проектът мине, това ще създаде прецедент, от който могат да се възползват и други собственици на имоти. За да започне строеж там, е необходимо и становище на Министерството на околната среда и водите, както и наредба на Министерството на регионалното развитие и благоустройството да не се одобряват подробни устройствени планове преди приемането на Общ устройствен план (ОУП) на община Царево. Съгласно последния предложен вариант на плана от 2018 г. в района на Силистар не се предвижда никакво вилно строителство. В специална позиция БСП осъди поведението на премиера, който си позволи да дава разпореждания на кмета на Царево Георги Лапчев. \"Разпореждането\" на Бойко Борисов да бъде спряно решението за строеж край плаж \"Силистар\" е поредният му опит да се измъкне от неудобните въпроси чии интереси обслужват представителите на ГЕРБ на всички нива във властта - на държавата и хората или на частни бизнес интереси, смятат социалистите. Те припомнят, че конкретната премиерска намеса няма юридическа стойност, защото решенията на общинските съвети могат да се блокират единствено от областните управители или от самите съветници. \n\"Това разпореждане е поредният удар по институциите и държавността в България. Неговото \"разпореждане\" няма и морална стойност, защото и кметът на Царево е от ГЕРБ, и общинските съветници, които са гласували \"за\" разрешаване на строеж, са представители на ГЕРБ. ГЕРБ изпадна до абсурдната ситуация председателят на ГЕРБ да нарежда на кмета на ГЕРБ да не изпълнява решение на общинските съветници на ГЕРБ\", обобщават от БСП. Левицата настоява за отмяната за застрояването на \"Силистар\" да стане по законен път. \nДвамата общински съветници от БСП в Царево Живко Жеков и Донка Атанасова са гласували против строежа. \"Има един въпрос, който трябва да бъде зададен и на който кметът на Царево Георги Лапчев трябва да даде отговор - какво го е подтикнало, какво го е мотивирало да прокара това решение през Общинския съвет, ясно осъзнавайки, че то е незаконно? Поне за нас тук мирише на корупция\", коментира народният представител от ПГ \"БСП за България\" Николай Тишев, които отиде на място, за да подкрепи общинарите от левицата.     \n \t\n", "date": "2018.08.27", "title": "Борисов опита да потули застрояването на \"Силистар\"  "}
{"url": "http://www.duma.bg/node/173882", "text": "Съюзът на архитектите в Пловдив се обяви срещу лошите практики в обществените поръчки при изграждане на сгради от голямо значение за облика на града, който ще бъде и Европейска столица на културата. Те са притеснени за бъдещето на новостроящата се Художествената галерия на ул. \"Гладстон\", реконструкцията на централния площад пред хотел \"Тримонциум\", пощата и Централна ж.п. гара, става ясно от отворено писмо на архитектите, адресирано до Общинския съвет на Пловдив и кмета Иван Тотев. \n\"За нас е неприемливо възлагането за изграждане чрез инженеринг на важни за града сгради, които чертаят облика на Пловдив за десетилетия напред\", коментира председателят на САБ в Пловдив арх. Илко Николов. Той посочи, че предложението на архитектите е било да се направи архитектурен конкурс за тези обекти. Гилдията изразила позицията си на среща с кмета още през май и предупредила, че резултатът от възлагане на инженеринг на значими обекти няма да бъде добър. Проблемът е, че не само не са правени конкурси, но всичко се прави \"на тъмно\", без обществени обсъждания, без никаква информация и криене на документите дори от професионалната гилдия. \nСградата на бившия Партиен дом в центъра на Пловдив също стана повод за сблъсък между между общинари и архитекти в края на юли. От кметството предложиха сградата да бъде съборена и там да се изгради новата модерна опера. Камарата на архитектите бе категорично против събарянето на Партийния дом. Според тях сградата не е политически субект, а историята не бива да се руши.      \n \t\n", "date": "2018.08.27", "title": "Архитектите в Пловдив възмутени от обществени поръчки за значими сгради"}
{"url": "http://www.duma.bg/node/173883", "text": "Пореден столичен квартал излиза на протест срещу презастрояването на междублоковите пространства. Днес в 18,30 часа на ъгъла на на ул. \"Монтевидео\" и ул. \"Братя Бартел\" в жк \"Овча купел-1\" жители на района ще изразят недоволството си срещу застрояването площите, отредени за детски градини, училища, улици, паркинги, зелени пространства. \nОт плановете на района става ясно, че на отредените преди повече от 30 години парцели за изграждане на шест детски градини към момента е построена само една. На останалите терени вече има изградени блокове, започнало е строителството на нови жилищни сгради или предстои да започне, съгласно издадените разрешителни за строеж от Столичната община. \nОбщинският съветник от групата на БСП Николай Николов също обяви, че ще подкрепи протеста. \"Гневът и бунтът на гражданите от \"Овча купел-1\" са напълно логични и обясними. Изграждането на  детска градина там е възпрепятствано от извършена реституция на терена\", коментира той. Николов припомни, че има опит с подобен, доста объркан и тежък за разрешаване случай от миналия август, когато гражданите от \"Стрелбище\" протестираха срещу изграждането на небостъргач в градинката при кръстовището на булевардите \"България\" и \"Петко Ю. Тодоров\". Проблемът с безразборното строителство на всяка възможна свободна площ в София е огромен и гражданите са напълно в правото си да защитават градинките и зелените площи около жилищата си, категоричен е общинският съветник.     \n \t\n", "date": "2018.08.27", "title": " Пореден столичен квартал излиза на протест"}
{"url": "http://www.duma.bg/node/173889", "text": "Сполетя ни смърт. Страшно много смърт. \nСмърт, предизвикана не от тежка прокоба. Не от анонимно проклятие, не от черна магия. \nСполетя ни смърт, предизвикана от страшно много крадене. Безнаказано, всемогъщо, недосегаемо. Узаконено. \nСега търсят причината за трагедията край Своге. Ще я търсят задълбочено, ще дават тежки брифинги с тежки физиономии. Ще демонстрират дълбока покруса, съпричастност, ще заливат близките на загиналите с \"искрени съболезнования\". \nИ ще замазват. Ще прикриват. Ще лъжат. \nЗащото всички много добре знаят защо загинаха толкова много хора. Знаят защо ни сполетя толкова много смърт. \nЗаради тяхното нагло крадене. Заради безскрупулното разпределяне кой какво ще строи, колко ще отчисли към политическата власт, колко ще прибере за себе си, колко ще открадне от материал, колко ще излъже в документацията, с колко кои чиновници ще подкупи, колко ще отпусне на подизпълнители, те пък колко ще му върнат обратно под масата. \nЧухте ли го вчера това невъобразимо нещо, което се прави на министър на благоустройството: \"От март до юли от АПИ пет пъти са уведомявали фирмата-изпълнител... да отстрани посочени дефекти. Те не са само в участъка на произшествието, където говорим за компрометирани характеристики на износващия пътен слой и лошо сцепление с горния износващ слой на асфалта\"... Подобен ремонт не е стартирал въпреки указания срок за приключване на тези дейности, който е 15 август. Всички експерти от административните структури, от институциите, от участниците в строителния процес са подписали протоколите без забележки.\" \nИ!?! Ти какво направи на 16 август, бе, сине майчин? Ти, лично ти, дето трябва да носиш цялата отговорност за... благоустройството?! Нищо. \nЧухте ли го главния прокурор, оня - нали помните \"Не ми се хили, ти сам си го избра!\": \"Получени са три сигнала, че на пътя край Своге, където катастрофира автобусът, трябва подмяна на асфалта, но мерки не са предприети\". \nИ? И после какво? Някой властнически задник помръдна ли се? Свърши ли нещо? Предупреди ли някого? Поиска ли затваряне на пътя? Арестува ли шефа на фирмата, която отказва да ремонтира некачествения си път? \nКой, по дяволите, ако говорим за функционираща държава, може и трябва да принуди нагла фирма да свърши работата, която й е разпоредена? Кой трябва да я накаже? КОЙ? \nВ нормално функционираща държава въпросът изглежда безсмислен. В държавата на мафията отговорът изглежда безсмислен. \nТук царува мълчанието. При мафията е така. \nИ ще има още много смърт. Съпроводена с мълчание. \nБог да прости жертвите... \n    \n \t\n", "date": "2018.08.27", "title": " Смърт в държавата на мафията"}
{"url": "http://www.duma.bg/node/173887", "text": "Държавата на далаверките за пореден път задвижи механизмите си. Този път жертва на поредните \"инвестиционни интереси\" може да падне един от малкото незастроени плажове у нас - Силистар. Кметът на Царево решил да пробута пред доминирания от гербаджийските му дружки Общински съвет план за вилно селище. Партийно дисциплинираната група гласува \"за\". Сещат се обаче еколозите, че има нещо гнило и вдигат пушилка. Опозицията също се обажда. Започва циркът. \nСлед като оправи проблемите на полицаи, лекари, учители, че даже и на радиохора в БНР, всемогъщият Бойко Борисов се впусна да спасява и Силистар. С риск да погази закона нареди на кмета да пренебрегне Общинския съвет, че почти иззе и функциите на областния управител. После се сети, че не е хубаво да го играе самодържец на властта, но пък бил във силата си да нарежда на въпросния областен... \nПрез това време кметът взе да се кълчи в опит да обясни, че инвестиционни намерения нямало, само се опитвал да спаси пътя до плажа... Виж ти! Колеги обаче извадиха едни документи, които казват друго. А и знаем как стават нещата в Държавата на далаверките - прокарва се малка наредбичка, уж невинна докладна или поправка и после... После започва голямото дерибейство на \"нашите\". Понякога за разнообразие печелят и някои от \"вашите\", които гласуват с \"нашите\", когато трябва. \nДалаверка до далаверка, това е мантрата на управляващите. И хич не им пука, че от това страдат природата, туризмът и всички ние като цяло.    \n \t\n", "date": "2018.08.27", "title": "Едни далаверки"}
{"url": "http://www.duma.bg/node/173888", "text": "Класическа постановка, съшита с бели конци. Това измайстори властта от един нищо и никакъв лек пътен инцидент, в който участник се оказа бащата на президента, а слугинският медиен антураж с пословичното си слагачество го раздуха до небесата. \"8 дни притеснително мълчание\", \"ударил инвалид\", \"клипът изтрит\", \"оказван натиск върху МВР да мълчи\" - трудно е наистина за човешкото въображение да обхване всички тези апокалиптични детайли. Между които, в крайна сметка се разбра, че дори потърпевшият не е подал жалба и се чуди защо го безпокоят. \nНо това не попречи на цялата държавна машина да се задейства като един, за да търси телето под вола. Защото важното в случая е да се окаля държавният глава. Да се удря по него е позволено. Сякаш в злощастната ни държава не ставаме свидетели всеки ден на далеч по-фрапантни нарушения и дори престъпления, за които властта избирателно си затваря очите и запушва ушите. \nКакво да кажем за \"независимата\" ни прокуратура например. Твърде спорно е дали при леко пътно произшествие като това тя въобще трябва да бъде информирана. Но Цацаров назначил проверка! Що за водевил е всичко, когато няма жалба, няма и пострадали... За кое по-точно се самосезира? Тепърва ще измисля престъпление ли? \nЗа престъпното избиване на животни в Странджа обаче, с доказано отсъствие на чума, където маса лица и институции превишиха правата си - пълно мълчание. Повече от половин година мълчание и за \"неизвестния извършител\", предизвикал катастрофата със сина на министър Московски. За съмнителното спиране на Търговския регистър - пак мълчание. Добре, че Цачева изпреварващо я сезира след 3 дни, за да си \"върже гащите\". Ами КТБ, ами поръчките за \"наши фирми\" - за тях прокуратура няма. Мръсно нещо е безпринципността. \nИзглежда Радев е заседнал като костелив орех в гърлото на шайката, затова тя няма да пропусне и един момент, за да го атакува. А най-гнусното в цялата история е имитацията на дейност. Защото резултатите от нея клонят към нула.        \n \t\n", "date": "2018.08.27", "title": " Съшито с бели конци"}
