{"url": "http://duma.bg/node/151550", "text": "Екип на ДУМА Едно от най-елитните училища у нас- Софийската математическа гимназия, бе разтресено от скандал вчера. Родители на ученици се събраха на протест пред училището в защита на уволнената през лятото учителка Петя Тодорова, а в същото време шефката на столичния инспекторат Ваня Кастрева поиска оставката на директора Антони Стоянов. Тя обяви, че решението е съгласувано с министър Красимир Вълчев. Според очевидци самият директор се барикадирал в сградата и отказва да подаде оставка. Официално Стоянов е в отпуск до края на седмицата. Срещу него обаче е започнало дисциплинарно производство. \nПри недоволстващите родители освен Кастрева пристигна зам.-министър Таня Михайлова, а блокадата наложи и викането на полиция. Според родителите в гимназията от няколко месеца има напрежение, а директорът непрекъснато подклажда конфликти. През юли той е уволнил учителката, тъй като е навредила на училището с работата си като член на националната комисия на последното издание на математическото състезание \"Европейско кенгуру\". Тодорова е подписала протокол, изключил около 130 ученици от СМГ от имащите право на класиране в националния кръг въпреки високите им резултати. Това станало в разрез с правилата на състезанието. \nПроблемът със състезанието не е от вчера, тъй като негов организатор е бил Съюзът на математиците в България (СМБ), а от 2007 г.  съорганизатор става частна фондация на математика Сава Гроздев. Националният кръг на \"Кенгуруто\" е под егидата на МОН, но шеф на националната комисия не от вчера е Гроздев. Тази година след областния кръг той първо не допусна до националния кръг учениците, платили таксата си при СМБ. Под натиск на международната организация - майка \"Кенгуру без граници\", учениците, участвали по линия на СМБ, бяха допуснати, но пък националната комисия не ги класира. Под ударите попаднаха и възпитаниците на СМГ, на математическите гимназии в Бургас и Варна и други училища, въпреки високите си резултати, но участвали през СМБ. А се породиха съмнения, че сред 400-те класирани от нея има деца с по-ниски резултати. Много родители на класираните деца пък заплашиха, че ще бойкотират националния кръг заради проблемите около организацията. За първи път резултатите от състезанието се забавиха със седмици заради проблеми с обработката на бланките, което според Гроздев ставало по електронен път и би трябвало, напротив - да е по-бързо. Класирането на Сава Гроздев доведе и до недоволство, че резултатите бяха обявени не с имената на децата, а с анонимни номера. След намесата на МОН експертите се договориха с Гроздев класирани да бъдат всички участвали в конкурса деца.  \nЗа ДУМА Вълчев обясни: \"Оставката на Стоянов я поискахме не заради това, че е уволнил учителката Тодорова, а защото той с действията си провокира напрежение между учителите и между тях и родителите и не съдейства за разрешаване на възникналия конфликт. И дори с действията си той задълбочава конфликта, държи се безобразно с хората, за него е по-важно да надделее в спора, отколкото училището да стартира нормално учебната година, да има нормален психоклимат. Той разделя екипа, а не го гради. Ние употребихме много време в последните два месеца да посредничим и да разрешим конфликта, той отказа да изпълни нашите препоръки, не искаше да участва дори в разговори с нас\". \nВтора основа за конфликта с Тодорова се оказа това, че директорът е бил срещу това, че  настоятелството на гимназията е използвало публична общинска собственост за цели извън дейността на СМГ, което е установено дори от АДФИ и е незаконно. По думите на Вълчев, МОН е заявило всяческа подкрепа за действията на Антони Стоянов срещу закононарушението, за да се реши то в полза на училището.   \n", "date": "2017.08.25", "title": "Скандал в СМГ, МОН поиска оставката на директора й"}
{"url": "http://duma.bg/node/151531", "text": "Около 13% от местата в Софийския университет \"Св. Климент Охридски\" остават незаети и след третото класиране. Свободни са 633 от общо 4916 бройки за първокурсници по държавна поръчка и още 348 бройки за платено обучение от общо 695. \nЗа специалностите в СУ тази година кандидатстваха 6499 души, а на първо класиране в университета бяха приети 3300 студенти. \nМиналата година в повечето университети имаше четвърто класиране заради незапълнени места. Допълнителен прием ще има и тази година. На 16 септември в Софийския университет ще се проведат кандидат-студентски изпити по физика, теология, изобразително изкуство и музика. Документи се подават от 11 до 15 септември. Свободни места има в специалности като философия, история, етнология, няколко филологии, физика, химия, биология, география, журналистика. \nМного университети в страната също обявиха допълнителен прием на първокурсници. През последните дни стана ясно, че приемната кампания продължава във Великотърновския, Благоевградския, Шуменския, Националния военен университет.   \n", "date": "2017.08.25", "title": "13% от местата в Софийския университет остават незаети"}
{"url": "http://duma.bg/node/151532", "text": "Две родилки са починали само за десет дни в акушеро-гинекологичното отделение на болницата в Асеновград. В сряда 37-годишна жена е направила тежки усложнения след раждане при секцио и случаят е завършил фатално, съобщи управителят на здравното заведение д-р Иван Червенков.  \nТя е получила масивна емболия, която не е била преодоляна, въпреки усилията на лекарите и консултациите с републикански консултант, уточни д-р Червенков и допълни, че такива тежки усложнения почти винаги водят до фатален край.  \nВторият случай на смърт на млада жена е отпреди десет дни. 26-годишната родилка е издъхнала след тежко кръвотечение в следоперативния период.  \nСигналът за починалата в сряда родилка е подаден в Окръжната прокуратура, а по случая е образувано досъдебно производство срещу неизвестен извършител, назначена е и съдебномедицинска експертиза. В асеновградската болница тече и вътрешна проверка.    \n", "date": "2017.08.25", "title": "Прокуратурата разследва смъртта на родилка"}
{"url": "http://duma.bg/node/151533", "text": "Днес започва официалното посещение на френския президент Еманюел Макрон у нас. Той ще се срещне с президента Румен Радев и Бойко Борисов. \nЦеремонията по посрещането на президента на Френската република е от 10 ч. пред двореца \"Евксиноград\". След това Радев и Макрон ще проведат среща \"на четири очи\" и ще ръководят пленарните разговори между официалните делегации на двете президентски институции. Предвидена е и съвместна пресконференция. \nОт 11,35 ч. е срещата на \"четири очи\" между премиера Бойко Борисов и Макрон, която ще бъде последвана от пленарни разговори. В тях ще участват вицепремиерите Екатерина Захариева, Томислав Дончев и Красимир Каракачанов, както и финансовият министър Владислав Горанов. \nВ късния следобед Борисов и френският му гост ще посетят Центъра с навигационни симулатори във Висшето военноморско училище \"Н. Й. Вапцаров\" във Варна.   \n", "date": "2017.08.25", "title": "Днес започва официалното посещение на френския президент"}
{"url": "http://duma.bg/node/151534", "text": "КНСБ обяви вчера, че застава зад предложението на Европейската комисия в директивата за командированите работници понятието \"минимални ставки на заплащане\" да се замени с \"възнаграждение\". Това се казва в позиция на най-голямата обществена организация, изпратена вчера до социалния министър Бисер Петков. Замяната на тази формулировка ще позволи на българските работници да получават достойно възнаграждение, равно на това на техните западноевропейски колеги, и е в пълен синхрон с основната позиция на синдиката - \"равна заплата за равен труд\". \nТози проблем КНСБ поставя от дълго време, но нещата не се промениха досега според синдикалистите. \"Ние нямаме обяснение защо, след като се приеха от българската държава промени в Кодекса на труда през 2016 г., в сила от 1 януари 2017 г., при обсъжданията на предложенията на Европейската комисия за промяна на Директивата за командировани работници, българските власти остават с резерв към предложенията на Европейската комисия\", се отбелязва още в писмото на синдиката до министър Бисер Петков. \nМеждувременно стана ясно, че президентът на Франция Еманюел Макрон, който е на обиколка в Източна Европа, си поставя за цел да постигне промяна в условията за командироване на работници от по-бедните европейски страни във Франция, които създават нелоялна конкуренция. Според сегашните правила командированите във Франция служители от други страни трябва да получават поне минималната френска заплата и да бъдат спазени френските норми по отношение на работното време, хигиената и безопасността на труда. В същото време обаче работодателите от Източна Европа плащат социални осигуровки в собствените си страни, в които те са по-ниски от френските. \nЗаедно с това са засечени практики, при които работодателят плаща минималната френска заплата, но след това кара служителя да си плати пътните, храната и нощувките, което на практика представлява нелоялна конкуренция, тъй като по този начин компаниите предлагат във Франция наполовина по-евтина работна ръка. Макрон се надява да убеди достатъчно страни, по-специално от Източна Европа, за да събере мнозинство в подкрепа на реформата на директивата на европейската среща на върха, насрочена за 23 октомври. \nДокато сте командирован в друга страна от ЕС, за вас важат редът и условията на заетост в приемащата страна, уточняват специалисти по европейските въпроси. Става дума за това, че заплатата на командированите не може да бъде по-ниска от минималната заплата в съответната държава или от заплатата, определена със задължителни колективни трудови договори. Уточнява се и максималното работно време, продължителността на почивката, здравословните и безопасни условия на труд, равното третиране на мъжете и жените и др. Работодателят в чуждата страна трябва също да заплати разходите за пътуване, храна и настаняване в страната от ЕС, в която сте командировани, ако това е предвидено в законодателството на изпращащата страна.   \n", "date": "2017.08.25", "title": "КНСБ подкрепи ЕК за командировани работници"}
{"url": "http://duma.bg/node/151535", "text": "Две служителки на районното управление на МВР във Враца са се били в сряда. Скандалният случай е бил потулен от шефа на управлението. \nСпоред свидетели старши разследващият полицай Мариета Венова повалила своята подчинена Рени Макавеева и блъскала главата й в стената, съобщи местното издание BulNews.bg. Според него във всички полицейски структури в областта върви комплексна проверка от София, наредена от министър Валентин Радев. \nЗдравословното състояние на пребитата Рени Макавеева не е било добро и затова е закарана в болница за преглед, след който е получила болничен. По неофициална информация конфликтът бил свързан с работата им.   \n", "date": "2017.08.25", "title": "Полицайки се биха в районното във Враца"}
{"url": "http://duma.bg/node/151536", "text": "Националният омбудсман Мая Манолова предложи вчера да се спрат плащанията на кметове, които закриват училища. Това стана по време на Националната кръгла маса за реална политика и ефективно решаване проблемите на етническата интеграция, която се проведе вчера в Асеновград. Форумът бе организиран по инициатива на вицепремиера Валери Симеонов и в него участваха още заместник-министрите на образованието Деница Сачева, на труда и социалната политика Росица Димитрова, кметове на общини, представители на Националното сдружение на общините, на МВР, експерти от държавни институции и НПО сектора. \nСпоред Манолова инвестициите в образование означават по-малко пари за РПУ-та, затвори, за силови мерки, за социалното министерство и социални помощи. Тя заяви, че образованието е единственият шанс за излизане от гетото, за работно място, за по-високи доходи, за успех. На форума бе припомнено, че 1100 екипа тръгват из страната от 1 септември, за да опитат да вкарат децата в класните стаи. Всеки седми ученик между 15- и 18-годишна възраст не е в училище, а през последната година отпадналите от образователната система деца са 21 146. \nПо-късно Манолова посети ромската махала в Асеновград и се увери, че децата масово не знаят български език. Родителите, с които тя разговаря, признаха, че у дома говорят само на турски език и обвиниха учителите, че не ги учат в училище. Като друга причина те изтъкнаха факта, че в класовете няма българчета, с които техните синове и дъщери да си говорят и така по-лесно да усвояват езика.   Трима полицаи ще работят в приемна в Асеновград Трима полицаи ще работят в новата приемна на полицията, която беше открита вчера в кв. \"Лозница\" в Асеновград. Това се случва, два месеца след като имаше инцидент между роми и българи, завършил с арести и ранени. Тогава, за да успокоят напрежението, управляващите поеха обещание да възстановяват приемната в квартала. Вчера вътрешният министър Валентин Радев заяви, че ще бъдат въведени ред и законност в ромската махала в Асеновград. Полицейска приемна в Асеновград не е имало от 10 години. \n   \n", "date": "2017.08.25", "title": "Омбудсманът иска да се спират пари на кметове при закриване на училища"}
{"url": "http://duma.bg/node/151537", "text": "Лидерът на БСП Корнелия Нинова, зам.-председателят на ПГ на \"БСП за България\" Крум Зарков и народният представител от левицата Явор Божанков започнаха представянето на проекта за антикорупционен закон вчера. Първата браншова среща се проведе вчера в Народното събрание със Съюза на съдиите в България. \"Съюзът ни предостави професионално становище по нашия антикорупционен законопроект. Имаме съвпадение по някои теми, а по други отправиха препоръки\", обобщи Нинова. Тя обеща левицата да се съобрази с бележките на съдиите. \nПредседателят на БСП обяви, че е обща позицията за необходимостта от нов антикорупционен орган, а не от механично събиране на досега съществуващи, които не са дали резултат в борбата с корупцията. По думите й представителите на Съюза са отбелязали, че не е противоконституционно, а е възможно и допустимо президентът на републиката да назначава председателя на антикорупционния орган. Не е противоконституционно, възможно и допустимо е, този орган да има и разследващи функции, както сме предложили, докато нашите опоненти твърдяха обратното, добави тя. \nСред препоръките, отправени от ССБ, е да бъде разписана ясно процедурата по номинирането и назначаването от президента на председателя, за да бъде по-прозрачна. Нинова добави, че съдиите настояват в проектозакона да се предвиди по-добра отчетност на органа за борба с корупцията, тъй като той ще има големи правомощия за разследване по високите етажи на властта.  \nНинова уточни, че антикорупционният закон на БСП не предвижда в органа за борба с корупцията да има прокурори. Работата, която този орган върши - да разследва и събира доказателства, се предава на прокуратурата, а тя на съда, обясни механизма тя. Зарков отново подчерта, че целта на органа за борба с корупцията е да подобри разследването на корупционните престъпления. \nОт ССБ са посъветвали социалистите да се запознаят и с мерките за реформи от Министерството на правосъдието, което е предложило механизъм за реформи в прокуратурата. Нинова добави, че двете страни са станали отворени за разговори. Договорили са се, след като мине целият кръг с останалите професионални организации, да им изпратят проектозакона в окончателен вид. \n\"Търсим професионални становища и предложения по нашия антикорупционен закон. Той не е съвършен, разбира се, може би има нужда от подобрение, затова разговорът беше много полезен\", обобщи след срещата Нинова. \nНа 2 септември Националният съвет на БСП ще вземе окончателното решение за Антикорупционния закон, обяви лидерът на левицата. Дотогава трябва да се съберат професионалните мнения, да бъдат обобщени и след това - представени пред партията. \nПредседателят на Съюза на съдиите Атанас Атанасов обясни, че в момента подготвят становището си по варианта на управляващите. Той изрази надежда, че ССБ ще бъде поканен на дебата, насрочен за септември. Той обяви, че засега ще се въздържи от цялостна оценка на законопроекта на БСП за антикорупционен закон. По думите му е необходима яснота защо определени кандидати се номинират и защо президентът избира част от тях. За нас няма проблем с конституционносъобразността на това президентът да назначава председателя на тази агенция, заяви той и добави, че това решение все пак е от компетенциите на парламента.   \n", "date": "2017.08.25", "title": "БСП и Съюзът на съдиите обсъдиха борбата с корупцията"}
{"url": "http://duma.bg/node/151546", "text": "Разградският клон на фирма \"Биовет\" получи пет предписания от екоинспекцията в Русе след плановата проверка заради сигнали за замърсяване от фирмата. Преди дни разградчани излязоха на протест заради миризмите във въздуха над града им. Все още обаче не може да се изясни кой е източникът им. \nСпоред експертите от екоинспекцията предписанията са свързани с документацията и работата на пречиствателната станция за отпадъчни води. Те са поискали и информация за третиране на определени отпадъци, а също така и да се актуализира планът за мониторинг при анормални режими на инсталациите. \nВ дружеството, което произвежда фармацевтични продукти, продължават настройките на новото физико-химично стъпало за обработка на отпадъчните води от производствената дейност. Очаква се то да заработи през септември. От Регионалната инспекция по околната среда и водите в Русе уточняват, че около разградската фирма продължават измерванията на атмосферния въздух с мобилна автоматична станция. \nДен по-рано въпросът бе разглеждан и от Общинския съвет на града. Той задължи кмета, част от постоянните комисии към местния парламент и областния управител да направят всичко възможно да установят източника на замърсяването на въздуха и да вземат адекватни мерки за разрешаване на проблема.   \n", "date": "2017.08.25", "title": "Още търсят източника на миризмите в Разград"}
{"url": "http://duma.bg/node/151547", "text": "Прокуратурата обвини приемна майка от великотърновското село Долна Липница, че по непредпазливост е причинила средна телесна повреда на отглежданото от нея 5-годишно момче. Петдесет и осем годишната жена е привлечена под отговорност, защото на 15 януари тази година не е положила нужните родителски грижи и отглежданото от нея 5-годишно момче едва не е загубило двете си крачета след измръзване. Детето било заплашено от ампутация на крайниците, но лекарите в болница \"Пирогов\" са го спасили. \nСлед продължително лечение момчето е било настанено в друго приемно семейство. От обвинената приемна майка е отнета и по-малката сестричка по пострадалото дете. \nЗа причинената по непредпазливост средна телесна повреда приемната майка може да получи до една година лишаване от свобода или пробация.   \n", "date": "2017.08.25", "title": "Обвиниха приемна майка за тормоз над дете"}
{"url": "http://duma.bg/node/151548", "text": "Ден след като в столичния квартал \"Захарна фабрика\" бяха съборени опасни постройки в ромско гето, вчера в Бургас също започна подобна акция. 20 незаконни къщи, построени върху улиците \"Владислав\", \"Индже войвода\", \"Тамара\" и \"Крайна\" в кв. \"Победа\" бяха разрешени с участието на служители на общината, полиция и жандармерия. Част от постройките са били демонтирани предварително доброволно, а останалите бяха съборени с тежка техника. До сблъсъци не се е стигнало. \nКъщите са били построени върху съществуващи улици, което прави достъпа на почистваща техника невъзможен. Преди месец са били съборени други 10 къщи, а служители на община Бургас продължават да констатират и предават в РДНСК други градежи. Част от обитателите на незаконните къщи не са от Бургас, други, които са местни, дори са ги отдавали под наем на приходящи в квартала роми. \nФирми, чиито производства се намират в квартал \"Победа\", се включиха доброволно в акцията, като осигуриха тежка специализирана техника.   \n", "date": "2017.08.25", "title": "Събориха незаконни къщи и в бургаския кв. \"Победа\" "}
{"url": "http://duma.bg/node/151518", "text": "\nВсъщност, прилепите са забележителни създания. Благодарение на необичайната си структура тези бозайници до съвършенство владеят изкуството на полета и в някои отношения превъзхождат дори птиците. Четирите дълги пръста на всеки от развитите предни крайници служат за стабилна подкрепа на крилото. Дългата тясна опашка, равна по размер на главата, също е покрита с летателна мембрана. Пръстите на задните крайници с дълги нокти са свободни от всякакви екстри за издигане във въздуха: с тях прилепите се закачат за клони и первази, за да увиснат с главата надолу. \nФактът, че тези бозайници са активни нощем, а не през деня, има своето логично обяснение: те имат много слабо зрение, адаптирано само към тъмнината. За сметка на това прилепите са известни със забележително обоняние и развит слух, които им помагат да ловуват и изключително добре да се ориентират в пространството. Завидната способност на мистичните летящи създания за ехолокация, освен тях, е присъща само на делфините. \nЛюбопитно е, че прилепите се срещат навсякъде, с изключение на някои откъснати острови, полярните райони и високопланинските области над границата на горите. Добре е да се знае, че всички бозайници от този разред са безопасни, с изключение на т.нар. летящи вампири. Те имат големи остри зъби и обитават Латинска Америка. Хранят се с дребни гризачи, птици и, доста по-рядко, с домашен добитък. В Европа прилепите са насекомоядни и хората не бива да се страхуват от тях. Нещо повече: дребните животинчета дори са полезни, тъй като допринасят за унищожаването на много вредни насекоми, активни през нощта и затова успяващи през деня да избегнат вниманието на птиците. \nРазредът наброява около 1110 вида, близо 20% от всички видове бозайници. Живеят до над две десетилетия. В повечето случаи раждат по едно малко на година и го кърмят само месец. В България се срещат около 30 вида от семействата Булдогови (Molossidae), Подковоносови (Rhinolophidae) и Гладконоси прилепи (Vespertilionidae). \nВ западната култура тези летящи бозайници често са символ на нощта и нейната предвещаваща същност. Тясно свързани са с вампирите, които според преданията могат да си променят формата в тази на прилеп, мъгла или вълк. Символизират също така призраците, смъртта и болестите. Често се асоциират със злодеи и герои от комикси, книги и филми като Батман и граф Дракула. \nВ Обединеното кралство всички прилепи са защитени със Законите за дивата природа и при най-малкото обезпокояване на животното или на мястото, където то спи, може да последва солидна глоба. \nВ древността летящият бозайник се смята за въплъщение на бога на земеделието и символизира процеса на покълването на семената, тяхното съзряване и изсъхване - като аналог на смъртта, последвана от съживяване под въздействието на слънчевите лъчи. \nАфриканските митове представят прилепите като изключително умни същества, понеже по време на полет никога с нищо не се сблъскват. \nВ Поднебесната империя тези животинчета се почитат като свещени създания, символизиращи щастието, най-напред заради съзвучието на името им на китайски - \"фу\", което има две значения: \"възторг, възхищение и задоволство от живота\" и \"прилеп\". Също така летящите твари се смятат в страната за символ на късмета и дълголетието. А изпращането на поздравителна картичка с изображение на 5 прилепа означава пожелание за множество щастливи мигове, дълголетие, богатство, здраве, благ нрав, естествена и достойна смърт. За особено благословени се приемат червените бозайници от вида, чийто цвят предполага сплашване на демоничните сили. \nДревните римляни погрешно приписват на прилепите остро зрение като символ на бдителност и прозорливост и смятат, че отворените очи им помагат да преодоляват сънливостта. А в гръцките сказания и басни тези същества се изобразяват като изключително хитри и умни. В \"Одисея\" на Омир душите на починалите се сдобиват с криле на прилепи и безгрижно се реят в задгробния свят, подобно на тези тайнствени създания. А известен мит разказва за Миниадите -  трите скромни и трудолюбиви дъщери на Миний, основател на древния град Орхомен в Беотия, които били превърнати в прилепи, заради това, че, единствени от всички жени, са се осмелили да отхвърлят предложението на бога на виното, лозарството и веселието Дионис. \nВ европейския фолклор съществува представа за връзката на летящите създания с нечистата сила. И до днес широко разпространен е митът, че косата на хората им действа като магнит и прилепите обичат да се вкопчват в нея със смъртоносна хватка. Жилищата на магьосници често в легендите са населявани и от мистичните бозайници с криле. Трябва да се отбележи обаче, че прилепите по-скоро са си патили от вещерите и вещиците, тъй като те неведнъж ги използват за основна съставка на варивата си за заклинания. А за да се премахне проклятие от къща и нейните обитатели, се препоръчвало невинните създания с криле, вместо с предни лапи; да се заковат с гвоздеи към греда над вратата или прозореца. \nИзобщо, различни части от прилепи намират широко приложение в \"битовото магьосничество\". В доста страни кожата или мумията им се зашива в дрехата като защита от уроки и дадено поверие на свой ред е свързано с убеждение, че това летящо същество е сляпо. В Бохемия пък вярват, че дясното око на бозайника, сложено в джоба, прави човека невидим. Ако пък изсушеното сърце на животинчето се държи в ръка, с която се раздават карти, играчът ще има голям късмет. \nОт способността на бозайника да се задържа върху вертикална и, на пръв поглед, гладка повърхност, идва и българското наименование на вида (Chiroptera) - прилепи. Също така е много разпространено поверието, че към собственика на ценното животинче ще се \"прилепи\" или \"залепи\" огромно богатство.   \n", "date": "2017.08.25", "title": "Суеверия за прилепите, или мистиката на летящите бозайници"}
{"url": "http://duma.bg/node/151493", "text": "- Наглостта на тарикатите кръчмари е безкрайна! И са изключително изобретателни, когато става дума да те \"оскубят\" или да скрият данъци! Когато обаче трябва да говорим за някакво ниво на качество на предлаганата от тях услуга - никъде ги няма! \nНо докато се чувстват безнаказани и имат вратички да лъжат системата със старите познати връзкарски врътки, така ще е! \nА многото коментари, които подкрепят подобно дебилно кръчмаро-мутренско поведение, доказват, че ние сме за промени в положителна насока, но само в случай, ако не касаят нас! \n- Хората си изкарват хляба и сиренцето като обслужват клиентите. Масите и столовете са техните работни места. Ако някой иска просто да си постои и почине , има паркове и пейки в тях. \nАко някой иска да бъде обслужван добре, трябва да е готов да си плаща. Бакшишът е оценка за старанието на персонала, ако си доволен даваш, ако не си не даваш. Заплатите в бранша са много ниски, бакшишът за тези хора е изключително важен. \n- Господа напълно правилно е да се въведе такава такса . Разходете се по заведенията на бул. Витоша в София и ще видите , че половината посетители на скъпите заведения смучат едно кафе средно за два часа. Такива кибици наистина са загуба на заведенията. \n- Много ми е интересно как с една измачкана хартийка която даже не фискална и може да бъде напечатана на всеки един принтер се задейства цялата държавна система и чак и министри за мачкане на конкурент \n- Простаците в алчноста и простотията си измислят всевъзможни трикове как да прецакват клиентите си а после се чудят защо ги заобикалят и който се излъже веднъж не повтаря да ги посети.В нормалните държави клиентът се глези по всевъзможен начин а ако е редовен се цени дори много повече .Как да обесниш на довчерашния крадец ,,приватизатор\",че не става само с крадене а трябва и акъл иначе колкото и да си откраднал то неминуемо ще свършиш с фарлит .Това се отнася за огромната част от нашите ,,бизнесмени \" \n- това е проблемът тука, че високата цена не върви задължително заедно с добро обслужване - има доста печалбари, които после идват да плачат. \n- Масово заведенията в България - ресторанти, кафенета и т.н. започнаха хаотично и безпринципно да си измислят всякакви историйки, за да припечелят някой нещастен лев. Ами те за друго не стават явно. Няма да подобрят кухните си, хигиената, ястията им са някакви буламачи, помии всякакви, а се занимават на дребно със селски тарикатлъци!! Да намериш читав и приятен ресторант е все едно да уцелиш джакпот!! Научили са се да хранят хората с подметки, превтасали храни, стари заготовки и каквото си помислите отврат!! Но за пари приритват и набутват тарикатлъците си!! Затова българина бяга далече да почива и да си дава парите!!   \n", "date": "2017.08.25", "title": "Наз@ем от мреж@та"}
{"url": "http://duma.bg/node/151494", "text": "Концепция, чийто основен акцент е поставен върху програмната схема, представи при изслушването си пред СЕМ Константин Каменаров, ден преди да бъде избран за генерален директор на Българската национална телевизия. Пред членовете на регулатора той разказа идеите си за консервативно финансиране и оптимизиране на структурата. По думите му съкращенията не са решение и затова смяната да заложи на оптимизация на отделите - да види къде има пренасищане и къде недостиг от хора. Каменаров залага на по-добра работа на отделите за продажби и маркетинг, които да се фокусират върху търсене на средства по европейски програми. Според Каменаров БНТ трябва да печели пари и това не пречи на обществената й функция. \nКакто почти всички кандидати за шеф на БНТ, и Каменаров се оплака от недостатъчното финансиране на медията. Tой обяви, че ако бъде избран, ще назначи финансов одит, за да се разбере реалното състояние на телевизията. Предвижда продуктовото позициониране да бъде позволено и извън кинопродукциите, а рекламните слотове в праймтайма да се увеличат. \nКаменаров подчерта, че трябва да се работи активно с големите корпорации, защото \"всяка от тях има много сериозни бюджети за социални кампании\". За допълнителното финансиране и привличане на средства ще отговаря специално подбран маркетингов отдел. Каменаров обясни, че идеите му са реално постижими и съобразено с \"консервативното финансиране\" на БНТ. За увеличение на заплатите в медията може да се мисли, едва след като увеличи собствените си приходи. \nКаменаров отбеляза, че в момента всеки канал на БНТ има програмен директор, но той би въвел \"шапка\" над всички тях. В управленската му програма бе обърнато внимание и на рейтинга, който също трябва да бъде подобрен. Новият шеф на БНТ обаче отчете, че функцията на обществената медия е по-сложна, защото трябва да се бори за рейтинг със специфично програмно съдържание. Специфичен продукт обаче не значи по-малко рейтингов и по-малко интересен, смята Каменаров. \nКонцепцията на новия шеф предвижда БНТ2 да бъде с по-ясно изразен културен и образователен профил и да повиши качеството на съдържанието. Каменаров направи заявка за обсъждане с експерти от сфери като култура, информация, образование, спорт и забавление, за да създаде \"библия на телевизията\", която да съдържа златните стандарти за създаване на съдържание. Според Каменаров трите императива на телевизията са програмна, финансова и технологична дисциплина. \nОще няколко заявки за промени бяха направени при изслушването в СЕМ. Каменаров се гласи да премести излъчването на \"Панорама\" от петък в събота или неделя. Рокади ще има и при водещите на новините. Според него \"По света и нас\" трябва да се води от само две двойки водещи, които да се редуват през седмица или през делниците и в събота и неделя. След като стана ясно, че Каменаров оглавява БНТ, той обяви, че ще се консултира с юристи дали има конфликт на интереси - съпругата му Радина Червенова е водеща в новинарската емисия на БНТ. Какво казаха за него членовете на СЕМ Бетина Жотева: \nВизията за развитието на БНТ, представена от г-н Каменаров се доближава най-много до телевизията, която искам да гледам. Той може да се справи с най-неотложните задачи, да събере добър екип и да изпълни това, за което говори пред нас. Излиза от БНТ, познава хората, технологиите и целия работен процес. \nИво Атанасов: \nДобра концепция. Опитен журналист с дългогодишен стаж в националната телевизия. Много е важно БНТ, както и БНР, да отразява различните идеи и убеждения в обществото в актуално-публицистичните предавания на политическа и икономическа тематика. Останах в впечатлението, че г-н Каменаров не схваща това законово задължение в неговата дълбочина. Говори за модернизиране на публицистиката, не толкова за баланса на различните гледни точки. Освен това срещам разбирането, че става дума за отразяване на позициите на отделните партии. В закона пише \"различните идеи и схващания на обществото\", което е много по-широко като обхват и много по-важно като съдържание, отколкото позициите на отделните партии. \nМария Стоянова: \nПредстави иновативна и съществена идея за развитието на младежка интернет платформа. Това в обществените медии в Европа се смята за ключ към връщането на младежката аудитория. Притежава разнообразна биография, която дава основание да се смята, че е достатъчно широко скроен, за да не бъде причислен нито към определени лобита, нито към статукво или други рамки. Неговата жизненост е изключително важна за мотивирането на големия екип на БНТ. Има опит в ръководството. Ще гарантира спокойствие на работа на журналистите. \nРозита Еленова: \nАдекватен, цялостен, плътен, изпълнен с конкретика и професионален анализ. Показа ясни цели, задачи и предлага конкретни действия, с които да се постигнат исканията, които звучат реалистично и убедително. Има поглед върху всички аспекти от управлението в БНТ, познато лице за работещите там. Концепцията дава пълна представа за управленската визия и конкретните му намерения. Познава европейските обществени медии и моделите им за управление. Предлага консервативен подход в раздела \"бюджетиране и финанси\" и го отличава от всички други, които се увличат с пожелания и съжаление от липсата на пари. Правилно определя развиването на новите медии като още един канал за комуникация. Оригиналното предложение за алтернативни източници на финансиране е ключът към разрешаване на основното предизвикателство пред генералния директор на БНР. \nСофия Владимирова: \nТази реалистична и съобразена с конкретните условия и предизвикателства пред БНТ концепция, както и нейната обоснована и мотивирана защита, мотивират становището ми, че Константин Каменаров отговаря в най-пълна степен на изискванията, заложени в процедурата, приета от СЕМ.    Успя от втория опит Константин Каменаров оглави БНТ от втория си опит. Той беше сред кандидатите за генерален директор и през 2013 г., но тогава не успя да преодолее конкуренцията на Вяра Анкова, която получи втори мандат. \nРоден на 31 юли 1964 г. Лекар е по образование, но никога не е практикувал. Бил е оперативен директор на БНТ в първия мандат на Вяра Анкова. \nВ началото на 90-те години е репортер в централната новинарска емисия \"По света и у нас\" на БНТ, по-късно е водещ на новините в Ефир 2. През 1999 г. е говорител на правителството на Иван Костов няколко месеца, след което поема публичните изяви на голям мобилен оператор у нас.   \n", "date": "2017.08.25", "title": "На програмна промяна залага новият директор на БНТ "}
{"url": "http://duma.bg/node/151512", "text": "Софийският градски съд (СГС) освободи срещу подписка Юлия Василева - майката на изоставеното бебе в столичния \"Западен парк\". Според магистратите няма опасност тя да се укрие или да извърши ново престъпление. \nМиналата седмица по-долната съдебна инстанция наложи най-тежката мярка за неотклонение на майката \"постоянен арест\". Детето беше открито вечерта на 11 август в Западния парк от случайни минувачи. То беше в добро здравословно състояние. \nНаказанието, което предвижда законът за така повдигнатото обвинение - създаване на опасност за физическо и душевно развитие на бебето, е лишаване от свобода до 3 години и обществено порицание.   \n", "date": "2017.08.25", "title": "Съдът освободи майка на изоставено бебе"}
{"url": "http://duma.bg/node/151513", "text": "Проблемите във военнопромишления сектор са по вина на премиера Бойко Борисов, заяви Румен Петков от АБВ. \"Ако иска да докаже, че няма нищо общо с безумията на вътрешния и икономическия си министър, да ги уволни веднага. На практика всяко правителство на ГЕРБ прави опити да удари ВПК. Преди две години беше подходено по същия начин с отнемането на лиценза на \"Дунарит\", сега се подхожда по още по-брутален начин\", добави той във връзка с отнемането на завода \"ЕМКО\". Според Петков отнемането на лиценза е удар срещу военнопромишления комплекс в България, а подобна атака може да срине и \"Кинтекс\". \n\"Ако външнотърговският лиценз на оръжейна фирма \"ЕМКО\" не бъде върнат, ще спре работа и ВМЗ-Сопот, тъй като тяхното производство, както и на \"Аркус\", зависи от доставките на \"гориво\" - барути, които се използват за производството на снаряди\", обясни Петков. По думите му министърът на икономиката не знае по същество с какви мотиви МВР е поискало отнемането на лиценза. Той подкрепи работещите, които излязоха на протест. Според него те са излезли да защитят хляба си, защото са убедени, че предприятията им отговарят на всички изисквания.   \n", "date": "2017.08.25", "title": "Румен Петков обвини Борисов за проблемите във военнопромишления сектор"}
{"url": "http://duma.bg/node/151514", "text": "80 младежи между 16 и 29 г. от община Каварна ще бъдат обучавани и ще работят в сферата на туризма. Това предвижда проектът \"Подобряване на условията за заетост на младите хора в туризма\", финансиран по програма ИНТЕРРЕГ V-A Румъния-България. Водещ партньор е община Каварна, която в осъществяването на проекта си партнира с \"Овидиус университет\" в Констанца и асоциация \"Партньори 2000\" в Кълъраш в Румъния.  Проектът е с продължителност 18 месеца. Всички дейности по проекта предвиждат подобряване на професионалната квалификация на младите хора от региона, заети в туристическия бранш, коментира за ДУМА кметът на общината Нина Ставрева. Тя поясни, че се предвижда и обучение по румънски език. През последните години румънските туристи в района на общината и най-вече в Каварна стават все повече, припомни Ставрева. \nВ рамките на проекта ще бъде разработен виртуален център за насърчаване на заетостта, който ще осигури информация и връзка между работодатели и работници. Той ще представлява уеб базирана платформа, където ще бъде публикувана информация за търсещите работа и работодатели, които търсят служители. \"Един от основните проблеми на сектора е липсата на квалифицирани и мотивирани кадри. Силно се надявам, че чрез дейностите по изпълнението на проекта ще успеем да мотивираме младите хора да станат по-компетентни, за да бъдат полезни за сектора\", смята Ставрева. \nПроектът, чиято продължителност е 18 месеца,  е на стойност 340 543 евро, от които 85% са от ЕФРР, 13% е национално съфинансиране (19 865 евро от Румъния и 24 405 евро от България) и 2% собствено участие на партньорите.   \n", "date": "2017.08.25", "title": "80 младежи от Каварненско ще се обучават и работят в туризма"}
{"url": "http://duma.bg/node/151515", "text": "Със скандал завърши общественото обсъждане на предложението за изменение на плана за регулация и застрояване в кв. \"Мусагеница\" в сряда вечерта.  \nПроектът предвижда около бл. 101 да се построи жилищна сграда и път, който да свързва кв. \"Мусагеница\" с бул. \"Марко Семов\". Предвижда се отваряне на пробив откъм Онкологията, който ще поеме трафика от жк \"Младост\" директно през квартала. Според много хора обаче това осезаемо ще влоши качеството на живот. \"Пробивът ще отправя колите право към сърцето на квартала, където са разположени 2 детски градини, 2 училища и 1 поликлиника, от които деца и възрастни се придвижват все още относително безопасно в посока основно към пазарчето, а всяка новоотворена улица в близост би била животозастрашаваща\", коментират жители на района.  \nПротивниците на проекта недоволстват от презастрояването в квартала и не желаят нова жилищна сграда. Според други обаче, ако бъде реализиран новият проект, на мястото ще бъде поставено осветление, което ще направи мястото по-сигурно. \nХората спориха и заради намерението да се  изгради храм \"Св. Георги Софийски-Нови\" до Ритуалната зала. Много от тях недоволстват, защото трябва да бъдат изсечени 17 дървета.   \n", "date": "2017.08.25", "title": "Жители на кв. \"Мусагеница\" е обявиха срещу строеж и път"}
{"url": "http://duma.bg/node/151516", "text": "С писмо до министъра на труда и социалната политика Бисер Петков Асоциацията на организациите на българските работодатели (АОБР) отново обяви, че отказва да води преговори за определяне на минимални осигурителни доходи (МОД) по икономически дейности. Според четирите национално представени работодателски организации това била остаряла регулация, която не се прилага в нито една държава от Евросъюза и вместо да помага за развитието на икономиката й вреди. \nАОБР се оплакват, че с намерението на МТСП за административно налагане на прагове за минималните осигурителни доходи за следващата година се нагнетявало напрежение. Според тях реално административното увеличение на МОД за т.г. възлиза на 2,5%, въпреки че не бе приложено административно увеличаване по реда на чл. 6, ал. 2, т. 3 на КСО. В същото време за първото полугодие на 2017 г. ръстът на средния осигурителен доход бил над 6%, а приходите от осигурителни вноски нарастват с над 10 на 100 при съпоставими условия. Това още веднъж и категорично доказва ненужността на МОД, а за вредата от тях сме представяли нееднократно аргументи, смятат от асоциацията. \nОт АОБР признават, че има втвърдяване на диалога и позициите, дори по определянето на механизъм за минимална работна заплата. Те се оплакват на Петков, че на практика се отклонява предложеното от тях пряко прилагане на принципите на икономическите и социални фактори, регламентирани в Конвенция 131 преди нейната ратификация. Бизнесмените настояват МТСП да насърчава подкрепеното от работодателските организации основно колективно трудово договаряне на фирмено и браншово ниво, вместо в медиите да се тиражират намерения за административно налагане на нови нива на МОД за 2018 г., които според тях са без предварителен анализ, идентифицирана потребност и свързани последици. \nАко работодателите продължават да бойкотират преговорите, минималните осигурителни доходи ще бъдат замразени и това на практика ще ги обезсмисли, коментира бойкота Ваня Григорова от КТ \"Подкрепа\". Според нея работодателите не искат увеличение на минималните прагове, защото не желаят да се повишава минималната работна заплата. Григорова не вижда логика в поведението на национално представените работодателски организации и добави, че отделни фирми не споделят бойкота по преговори за МОД. \nПоредният кръг от преговорите за определяне размера на минималните осигурителни доходи се провали вчера. Разговорите бяха насрочени до края на седмицата, но след като работодателите отново отказаха участие в срещата, на нея не отидоха и синдикатите. Това най-вероятно ще доведе до \"служебно\" определяне на МОД от социалния министър.   \n", "date": "2017.08.25", "title": "Работодателите се заинатиха за минималните осигурителни прагове"}
