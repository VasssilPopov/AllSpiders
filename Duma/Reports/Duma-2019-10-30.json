{"url": "https://duma.bg/zadava-se-uvelichenie-na-taksa-smet-dogodina-n202492", "text": "Догодина се очертава увеличение на такса смет. Това стана ясно от думите на Гинка Чавдарова, бивш изпълнителен директор на Националното сдружение на общините в България. Причината - почти двойното увеличение на отчисленията за депониране на отпадъците - от 57 на 95 лв. на тон.  Удръжката се актуализира на 3 години с наредба на МОСВ. Последната промяна е от 2017 г. Досега увеличението бе плавно - с по 5-10 лв. на година, но през 2020 г. е предвиден рязък скок до достигане на минимума в ЕС. Как това ще се отрази върху таксата, която плащат битовите потребители, предстои да разберем, но е възможно тя да скочи дори двойно. Чавдарова обаче обясни, че сдружението на общините се опитва да договори по- плавен преход. Според чл. 71а от закона отчисленията се правят задължително, когато отпадъкът се депонира. Целта е средствата да се ползват в бъдеще за закриване и следексплоатационни грижи за депата. Повечето общини все още депонират отпадъците, въпреки че има и такива със спечелени проекти по Оперативна програма \"Околна среда\", които имат модерни съоръжения за третиране и рециклиране и няма да плащат отчисленията.  Законодателството предвижда мерки за прилагане на принципа \"замърсителят плаща\" от 2015 г., но властите няколко поредни години отлагат влизането в сила на тези мерки. Общините сами трябва да изберат между три варианта за изчисляване на такса смет, основани на принципа \"замърсителят плаща\" - на база брой живеещи на адрес, на вместимост на съдовете или на генерирани отпадъци. Сега плащането на такса смет става по данъчна оценка.  Все още е слабо ползвано междуобщинското сътрудничество и обединяване на общ регионален принцип за решаване на по-големи проблеми. Съвместните услуги и общите проекти са ефективният и европейският модел за развитие, е мнението на Чавдарова. \"Трудните елементи в общинските бюджети за следващата година ще бъдат в няколко направления\", коментира тя парите на общините. \"Това са решаващият етап на приключване на европейските проекти, които са многобройни в общините, надпреварата с времето по тяхната работа, осигуряването на необходимото финансиране за проектите\". Бившият изпълнителен директор на НСОРБ подчерта значението на малкия и средния бизнес в малките общини. \"Малкият и средният бизнес дават надежда на общините за икономическо развитие. Поради това се нуждаем от реалистична национална програма, която да дава ниша на общините да се развиват и надграждат\", посочи Чавдарова, която се надява, че обществото ще акумулира ресурс, за да подпомага финансово общините в по-затруднено положение.", "date": "2019.10.30", "title": "Задава се увеличение на такса смет догодина"}
{"url": "https://duma.bg/silno-zamarsen-vazduh-otchetoha-v-tri-grada-n202494", "text": "Замърсяване в опасно високи стойности бе регистрирано вчера сутринта във Видин, Русе и Пловдив, показват данни на портала \"Air Quality Index\" на Европейската комисия. Във Видин измервателните уреди на Изпълнителната агенция по околна среда са отчели концентрация на фини прахови частици 125 микрограма на кубичен метър, което е повече от 2 пъти над нормата. В Пловдив станцията в жк \"Тракия\" е регистрирала замърсяване 2 пъти над допустимото. Стойностите на фините прахови частици в Русе са били два пъти и половина над нормата. Подобни резултати се отчитат като опасни за здравето. Наднормено запрашаване е имало и в още 6 града - Плевен, Ловеч, Горна Оряховица, Шумен, София и Перник. Очаква се с нахлуването на по-студен въздух атмосферата да се раздвижи и концентрацията на замърсители да намалее.", "date": "2019.10.30", "title": "Силно замърсен въздух отчетоха в три града"}
{"url": "https://duma.bg/srednoshtni-pogromi-v-kardzhaliyski-sela-n202493", "text": "Погром в центъра на кърджалийското село Черноочене бе извършен в нощта срещу вторник. Стотици автомобилни гуми са били разхвърляни, като част от тях са запалени. Въпреки че полицейското управление се намира само на 50 метра от центъра, на мястото не се е отзовал екип. Подпален бил и контейнер за боклук, а стъклата на автогарата и на кметствата в селата Житница, Минзухар и Дядовско са изпотрошени. Сериозни щети са нанесени и на четирите автобуса, които извозват децата от селата в училищата и детските градини. Техните гуми са нарязани, поради което вчера учебните заведения в общината не работеха. Камерите на кметството са заснели вандалите, които са били с качулки. Tе са вилнели в Черноочене между 3 и 4 часа.", "date": "2019.10.30", "title": "Среднощни погроми в кърджалийски села"}
{"url": "https://duma.bg/bsp-pita-ananiev-zashto-se-bavi-diabetnata-programa-n202496", "text": "Кога ще бъде изработена и приета Национална програма за борба с диабета питат народните представителки от БСП Кристина Сидорова и Виолета Желева министъра на здравеопазването Кирил Ананиев. Болните от диабет в страната са над 500 хил., а специалистите смятат, че е крайно време да бъдат формулирани и предприети мерки за превенция, скринингова програма и повишаване на знанието на пациентите и обществото за диабета, за рисковите фактори за развитието му и за усложненията, аргументират се социалистките. От отговора на министъра не става ясно дали МЗ подготвя такъв документ. Той обяснява, че вече има Национална програма за хроничните незаразни болести. \"Видяно от гореизложеното, са предприети необходимите мерки за гарантиране на съвременна профилактика, диагностика и лечение на захарния диабет и усложненията му\", заключава той в писмения си отговор. От него става ясно, че през 2018 г. с диабет са диспансеризирани 424 192 души, от които 332 011 при общопрактикуващ лекар, а останалите - при специалист. ДУМА припомня, че за диабетна програма у нас се говори повече от 15 години, а през 2008 г. НС прие Декларация за диабета, в чиято основа бе заложено изработването на програма. Преди дни всички пациентски организации, посветили дейността си в помощ на пациентите с диабет, пратиха писмо до институциите, в което настояват за изработването на програмата.", "date": "2019.10.30", "title": "БСП пита Ананиев защо се бави диабетната програма"}
{"url": "https://duma.bg/ban-si-varna-imot-za-436-mln-lv-n202497", "text": "Българската академия на науките окончателно спечели дело за имот, оценен на 43 615 553 лв. Той е в комплекса на БАН на 4-ти километър, при спирката след хотел \"Плиска\". В момента върху него, пред Института по молекулярна биология, е издигната солидна сграда на \"Алфа банк\". Доказването, че БАН е собственик на имота, мина през протяжни съдебни битки на всички съдебни инстанции, адвокат на академията е известната юристка Ирен Савова, описва сайтът DeFakto.bg Теренът от над 2800 кв.м попада в научния комплекс на БАН, преди застрояването на него имаше зелена площ и пътека. Целият парцел на 4-ти километър е предоставен на БАН през 1952 г. с министерска заповед, има акт за държавна собственост от 1969 г., през 1983 г. е сключен протокол между председателя на БАН акад. Ангел Балевски, министъра на просветата проф. Александър Фол и председателя на Държавния комитет за наука и технически прогрес Начо Папазов, че на БАН се предоставя теренът за стопанисване. Със Закона за БАН от 1991 г. на нея й се предоставя стопанисваното имущество, с имотите се разпорежда Общото събрание само в интерес на академията, а отчуждаване може да стане само с решение на парламента. За въпросния имот БАН има констативен нотариален акт от 2003 г.  Срещу БАН обаче е използван друг закон - за реституцията, от 1992 г. Той е приет след закона за БАН, по който академията вече е собственик на имота. Въпреки това парцелът е бил възстановен на много наследници, които през 2001 г. го продават на \"Пи Еф Пи\" ООД. Фирмата получава от главния архитект на София разрешение за строеж, а през 2006 г. препродава имота на \"Чардаш Трейдинг\" ЕООД, който започва строежа. Фактическата власт върху терена е установена през октомври 2007 г., когато започва изсичането на дърветата там и подготовката за строежа.  БАН завежда делото през 2011 г. СГС през 2015 г. отхвърля иска като недоказан. Втората инстанция - Софийският апелативен съд, се произнася обратно - че БАН е собственик на терена, и осъжда \"Чардаш Трейнинг\" да й предаде владението на имота, като академията трябва да плати над 43 млн. лв. \"за подобренията\". ВКС потвърждава решението за собствеността, а връща размера на \"подобренията\" за ново гледане в апелативния съд. През 2017 г. нов състав на Софийския апелативен съд коригира сумата за подобренията на 38 238 211 лв. (стойността на сградата). ВКС потвърждава това.  След окончателното спечелване на делото БАН е отправила покана за инвестиционни предложения за имота, тъй като вече е собственик и на терена, и на сградата.", "date": "2019.10.30", "title": "БАН си върна имот за 43,6 млн. лв."}
{"url": "https://duma.bg/sotsialistite-iskat-tv-debati-predi-vtoriya-tur-n202498", "text": "Националният предизборен щаб на БСП изпрати отворено писмо до БНТ, БТВ и НТВ с призив да се организират телевизионни дебати за Ямбол, Смолян, Шумен и Перник между двата тура на местните избори. \"Приключи първият тур на местните избори, в който кампаниите и резултатите в много областни градове останаха в сянка - без публични телевизионни дебати и без екзитполове\", пишат социалистите. Обръщаме се към всички вас, оценявайки вашето голямо влияние и доверие на аудиториите ви, с призив на тези места да организирате телевизионни дебати, които ще повишат информираността сред обществото\", добавят от щаба на БСП.  Междувременно опонентът на Катя Георгиева на балотажа за кмет на Ямбол Валентин Ревански от партия \"Пряка демокрация\" не посмя да се яви на телевизионен дебат с нея. Разговорът беше планиран в сутрешния блок на БТВ на 30 октомври, но Ревански е отказал участие в него. Ямбол е един от областните градове, в който на втори тур не участва представител на управляващата партия ГЕРБ и това прави изборите там още по-интересни. Подобна е ситуацията само в Пазарджик. Инж. Йордан Михтиев от движение \"Заедно за промяна\" призова избирателите от Горна Оряховица да подкрепят на втори тур Явор Божанков. \"22 000 човека не са гласували. Хората често казват, че са недоволни и искат промяна, но не полагат усилия, за да я постигнат. Имаме реален шанс в нашата община да се случи промяна и приемственост между поколенията. Ако трябва да нарека Явор Божанков с една-единствена дума, бих я формулирал като промяна! Добрият български управленец трябва да бъде не само добре образован, харизматичен, открит и последователен. Той трябва да съумява да демонстрира отговорност и откритост в ежедневното общуване с гражданите. Божанков носи тези качества. Подкрепям го и заради сходството в управленските ни програми по отношение на по-доброто административно обслужване, подобряването на инфраструктурата, чист въздух и справяне с демографския срив\", пише в призива си инж. Михтиев.", "date": "2019.10.30", "title": "Социалистите искат тв дебати преди втория тур"}
{"url": "https://duma.bg/vseki-vtori-doplashta-za-zdrave-n202495", "text": "На 42% българите не им се е налагало да доплащат за медицинска помощ, но 50% от запитаните са доплащали. Около 86 на сто смятат, че държавата трябва да отделя повече средства за здравеопазване. Това сочат резултатите от социологическо проучване на \"Тренд\", проведено сред 1006 души, и представени на националната конференция \"Заедно за повече здраве\". Повече от половината (53%) българи не са удовлетворени от здравното обслужване, близо 40% са доволни. Около 3/4 имат високо доверие във фармацевтите, 64% - в лекарите, а в професионалистите по здравни грижи - 65%. Близо 96% настояват парите за здравеопазване да се харчат по-ефективно. Всеки втори смята, че българските пациенти нямат добър достъп до съвременни лекарства. Данните показват, че хората повече вярват на медиците, отколкото на политиците.", "date": "2019.10.30", "title": "Всеки втори доплаща за здраве"}
{"url": "https://duma.bg/blizo-55-ot-romite-sa-glasuvali-za-fandakova-n202499", "text": "Кандидатът за кмет на София Йорданка Фандъкова е привлякла 54,7% от гласовете на ромите, а Мая Манолова - 5,9 на сто. Това сочи изследване на социологическата агенция \"Алфа Рисърч\", публикувано в \"Дневник\", чиито данни от екзитпола показват каква част от дадена демографска група е предпочела съответния кандидат за кмет на първия тур.  Подавам публично сигнал МВР да пази ромските секции в София, защото само при честна игра може да говориш за безапелационна победа, коментира зам.-председателят на ПГ \"БСП за България\" Георги Свиленски. Той даде за пример 70 СИК в район \"Слатина\", където от 420 гласували 383, или 91%, са дали гласа си за Фандъкова. За листата за общински съветници на ГЕРБ в тази секция са пуснали бюлетина едва 11 души, а за кандидата за районен кмет - 350\", обясни Свиленски. Той подчерта, че подобен е и случаят в една от секциите в район \"Красно село\". \"Там от 270 гласували 210 гласа, или 78%, са за г-жа Фандъкова. В 71 СИК от 239 гласували 189 са я подкрепили. Така е във всички ромски секции в София. По този начин г-жа Фандъкова печели 8% повече от г-жа Манолова\", категоричен е Свиленски. Той призова МВР и прокуратурата да направят проверка на тези секции и на балотажа МВР да пази резултата така, както го е правило в някои малки населени места.", "date": "2019.10.30", "title": "Близо 55% от ромите са гласували за Фандъкова"}
{"url": "https://duma.bg/razpredelenie-na-obshtinski-savetnitsi-v-oblastnite-gradove-n202502", "text": "До приключването на редакционния брой няколко от ОИК не бяха излезли с официално решение за разпределението на мандатите в общинските съвети. Нямаше никаква яснота за Кърджали, Монтана и Търговище. В Кърджали листата на ДПС събира 54,86%, ГЕРБ - 25,49%, БСП - 11,32%. В Монтана МК СДС има почти 58%, МК НДСВ - 18,56%, а БСП - 13, 26. В Търговище ДПС има 39,03%, ГЕРБ - 35,53%, а БСП - 13, 21%. Графиката представя първите три политически сили в общинските съвети на областните центрове. В сиво са различни местни коалиции и партии. Разпределението може да претърпи корекции при евентуални жалби от страна на политическите формации. ", "date": "2019.10.30", "title": "Разпределение на общински съветници в областните градове"}
{"url": "https://duma.bg/totalni-promeni-v-dashternite-druzhestva-na-bdzh-n202491", "text": "Тотални промени в ръководствата на \"БДЖ-Пътнически превози\" и \"БДЖ-Товарни превози\" предприе компанията майка - \"Холдинг БДЖ\". Дъщерните дружества на държавните железници ще бъдат преобразувани с цел засилване на мениджърските екипи, които ще поемат по-големи отговорности за корпоративното управление на двете компании, за да излязат те от влошаващото им се състояние. Това е решил Съветът на директорите на \"Холдинг БДЖ\" и намерението е било подкрепено от министъра на транспорта Росен Желязков, съобщиха от холдинга. Така двете компании от дружества с еднолична ограничена отговорност (ЕООД) стават еднолични акционерни дружества (ЕАД). Вместо по един управител, те ще имат съвети на директорите, които ще вземат решения и ще провеждат корпоративната политика на компаниите. Причината за реформата е, че оформеният оперативен модел на работа в двете компании не е на необходимото ниво, а ключовите финансови и обемни показатели бележат спад. Това налага преразглеждане на организационните структури и основните бизнес процеси и привеждането им към модерни управленски методи, за да могат да отговорят на своите предизвикателства в съвременните условия. Според \"Холдинг БДЖ\" преобразуването ще позволи на товарните и пътническите превози да се поосвободят от административно-бюрократичната тежест, да се фокусират върху основната си дейност и да станат модерни дружества. Бъдещите мениджърски екипи на дружествата ще поемат по-големи отговорности, които ще са разпределени между членовете на управата, които ще имат различни квалификации и професионален опит. Управлението в периода на преобразуване на двете дружества ще се осъществява от екип от до трима души, който да бъде основата на бъдещите съвети на директорите. Те ще трябва да подготвят и бюджетите на товарните и пътническите превози за 2020 г. Действащите управители на дружествата  Христо Иванов и Любомир Илиев са отказали да участват в новия управленски формат, допълват от железниците. Затова в началото управлението на дружествата ще се извършва съвместно от управител и прокурист, като се провеждат допълнителни разговори с доказани експерти в железопътния транспорт с опит в управлението на частни и държавни компании. Преобразуването на двете дружества се очаква да приключи до края на месец януари 2020 г., а окончателното им привеждане към изискванията на Закона за публичните предприятия - до края на месец септември 2020 г.", "date": "2019.10.30", "title": "Тотални промени в дъщерните дружества на БДЖ"}
{"url": "https://duma.bg/100-hilyadi-glasa-poveche-za-bsp-n202500", "text": "БСП увеличава подкрепата за своите кметове и общински съветници съответно с около 100 000 и 45-50 000 гласа спрямо 2015 година, обяви председателят на партията Корнелия Нинова на брифинг след заседание на Изпълнителното бюро. \"БСП се завръща в местната власт. Спечелихме на първи тур в 34 общини. Предстоят ни общо 72 балотажа - в 56 общини и 16 района на Пловдив, София и Варна. В Садово Димитър Здравков е избран с 82%. Владимир Москов, който е и емблема за най-дълго управляващ кмет, ще управлява Гоце Делчев седми мандат\", обобщи тя. Нинова изрази благодарност към кандидатите на левицата, към общинските и областните структури на партията за силната, положителна и усмихната кампания, както и че са удържали на натиска и на компроматната война. \"Цялата държавна машина чрез прокуратурата и МВР беше изправена срещу кандидатите ни. Те бяха подложени на заплахи. Стигна се до куриозни случаи да се конфискуват баници като веществени доказателства и да се очернят близки хора\", напомни тя. \"Страхотен национален отбор сме. Вярвам, че той ще се запази и след изборите. Нека тези, които спечелиха, и тези, които загубиха, бъдем заедно, защото всеки от вас е богатство за партията\", заяви председателят на БСП. Като голям проблем на вота Нинова посочи големия брой невалидни бюлетини. Според нея решението е в машинното гласуване, затова БСП отново ще инициира спешно предложение за въвеждането му. Тя съжали, че вече много години се говори за фалшификация, корпоративен вот, натиск и купуване. За пример даде телевизионен репортаж с двама избиратели, които на въпрос защо са взели 20 лв. отговарят, че са гладни и искат да ядат. Голямото предизвикателство пред всички нас е да се борим срещу бедността, страха и репресиите, призова Нинова.  \"Победа се обявява с усмивка, а не с червено от гняв лице, сипане на обиди срещу опонента, разделение на хората и посочване кой е лош и кой добър. Къде е безапелационната победа, след като в свои бастиони ГЕРБ е трета политическа сила и отива на балотаж в София, което не се е случвало от 14 години. Колко да е безапелационна тази победа, след като от 21 области печелиш 9\", коментира тя хвалбите на Борисов. Нинова припомни, че в Бургас емблемата на управление и на \"добрия кмет\" на ГЕРБ, БСП увеличава броя на общинските си съветници с двама. \"Партията на Борисов губи съветници и във Варна, Русе и Благоевград. Безапалационно расте БСП. Да, трудно е. Да, не е изведнъж, не е революционно, но без това да е оправдание\", допълни Нинова. \"Най-големият успех на БСП ще бъде, ако хората отидат да гласуват, без да ги е страх. Обединявайте се. Не позволявайте да ви настройват и насъскват един срещу друг. Имаме обща цел - промяна на статуквото\", обърна се Нинова към избирателите. Тя съобщи, че ИБ е решило да започне разговори по места с партии, с партньори и с граждански структури за търсене на широка подкрепа за промяна на модела. ", "date": "2019.10.30", "title": "100 хиляди гласа повече за БСП"}
{"url": "https://duma.bg/zasyakoha-116-migranti-v-egeysko-more-n202482", "text": "Гръцката брегова охрана засече 116 души, които плаваха от Турция, при три отделни инцидента само във вторник сутринта. Първият инцидент включва 27 мигранти в надуваема лодка, които били забелязани на югозапад от пристанището на Александруполис в Северна Гърция в ранните часове на вторник. Моторна лодка пък била засечена край Фармакониси в източно Егейско море, превозвайки 42 пътници, които след това бяха отведени на острова за обработка, докато третият инцидент включва 47 мигранти и бежанци, плаващи край бреговете на Самос, също в източно Егейско море. Според официални данни на правителството пристигналите от 1 януари до 15 септември мигранти и бежанци достигат 46 100 души, което е увеличение с 24% спрямо същия период на 2018 г.", "date": "2019.10.30", "title": " Засякоха 116 мигранти  в Егейско море"}
{"url": "https://duma.bg/vsichko-e-pari-priyatelyu-n202501", "text": "Фрапиращи числа изплуваха след кметския вот в неделя, от които на човек може свят да му се завие. И това са официални статистики, които няма как да бъдат скрити. За какъв избор изобщо говорим, когато всичко се решава с пари?! Проблемът е повсеместен, важи за цяла България, но примерите с купен и контролиран вот от София са красноречиво свидетелство за падението на държавата ни. В 95% от ромските секции гласовете са в полза на Йорданка Фандъкова. \"Красна поляна\", \"Слатина\", \"Люлин\" могат да влязат в Гинес със своите 1000% превес в бройката гласове за сегашната столична кметица. Нима това е случайно? Гласуване по съвест? Данните на социологическа агенция са безпощадни - близо 55 на сто от неграмотните и необразовани гласоподаватели са  . Какво им е платено и обещано можем само да се досещаме. За тези, които са назначени в чистотата, е достатъчно да им се обясни, че за да продължават да работят минимум 14 дни в месеца и да получават помощите, ще трябва да направят \"правилния избор\". Иначе ги чакат безработица и глад.  А най-тъжното е, че всички знаем това от години, но нищо не се променя.  Трябва ли тогава да се чудим и възмущаваме, че доста от \"братята роми\" се возят без пари, а никой за нищо не ги закача. Като прибавим към тях и гласовете на огромната част от държавните чиновници и корпоративния вот от шуробаджанашките фирми - това прави предварително гарантирани 10-15%, които при ниска избирателна активност скачат двойно и бетонират ГЕРБ. \"Не всичко е пари, приятелю\", пееше преди години естрадната прима Лили Иванова. Оказва се обаче, че е точно обратното. Нима е случайно активирането й в дните преди балотажа за \"мощната й подкрепа\" за столичния кмет чрез фотосесията, която се завъртя в мрежата от партийния сайт на ГЕРБ. В същата редичка на този агресивен пиар застанаха още Христо Стоичков, любимката на Костов - Богдана Карадочева, актьорът Асен Блатечки. Някои от тях - със специални видео обръщения. Със сигурност списъкът от ВИП персони - фенове на Фандъкова, ще расте и през оставащите дни, за да показва зад кого застава \"интелигенцията\". А битката и най-вече отбраната на столицата заприлича на Сталингардската. Явно столът доста се клати, щом са вкарани в политическа употреба такива колоси. ГЕРБ и Бoриcoв щe изпoлзвaт цялaтa мoщ нa държaвнaтa мaшинa, c вcички пoзвoлeни и нeпoзвoлeни cрeдcтвa, зa дa запазят влacттa в Coфия, зaщoтo пaднe ли Фaндъкoвa, щe бъдaт рaзкрити вcички дaлaвeри и... тoгaвa пaдa и самият Бoриcoв.    Но да бъдем реалисти - все пак какво са за българския народ няколко десетилетия управление на ГЕРБ, след като издържа цели 5 века да бъде мачкан под турско робство? А избор има - или да ги катурнем с масов вот, или да запазим тишина и отново да се кротнем. А после пак да се оплакваме във фейсбук защо живеем в гаснеща България.     ", "date": "2019.10.30", "title": "Всичко е пари,  приятелю"}
{"url": "https://duma.bg/konfiskuvat-imushtestvo-na-akad-vano-mitev-za-nad-17-mln-lv-n202478", "text": "Комисията за отнемане на незаконно придобитото имущество (КОНПИ) иска конфискация на имущество на бившия ректор на Медицинския университет в София акад. Ваньо Митев, съпругата му и двете му дъщери на обща стойност 1 738 864,68 лв. Това пише в съобщение на Софийския градски съд в ДВ, бр. 63 от 9 август 2019 г. Съдът е завел дело по искането на КОНПИ, а в съобщението са разписани подробно и в детайли конкретните суми в евро и лева от сметките на Митев и преките му роднини в 4 банки, в ДФ \"Елана Фонд Свободни пари\", както и недвижими имоти на четиримата в София и в провинцията, за които се иска конфискация. Делото ще се гледа в открито съдебно заседание на 20.02.2020 г. Срещу акад. Митев и главния секретар на вуза Алексей Алексеев имаше заведено и друго дело - за злоупотреби и неизгодни сделки за над 1 млн. лв. Прокуратурата бе поискала 6 г. затвор за Митев, но той бе оправдан първо от Софийския градски съд, след това - през ноември 2018 г., и от Апелативния съд. А прокуратурата бе поискала 6 години затвор. Завчера пък се разбра, че Специализираният съд е намалил от 200 на 100 хил. лв. паричната гаранция на акад. Ваньо Митев по още едно дело, което се води от януари 2018 г. срещу него и още петима души. По него прокуратурата обвинява шестимата за противозаконно приемане в МУ-София на чуждестранни студенти от арабски произход със съмнителни документи за средно образование и без конкурсни изпити, но срещу пари. Акция на Специализираната прокуратура, ГДБОП и ДАНС на 19 януари (запечатани кабинети, разпити, иззета документация) установи, че чужденците са плащали по 50 000 евро. Специализираната прокуратура внесе обвинение за организирана престъпна група в МУ, заплашваща националната сигурност, тъй като въпросните чужденци със статут на пребиваващи в България студенти са можели да обикалят Европа и да се свързват с ислямски клетки. Сред тях има и хора с присъди за кражби и разследвани за грабеж и дори за убийство. Основен свидетел по това дело бил... Алексей Алексеев. На 29 януари 2018 г. говорителят на главния прокурор Румяна Арнаудова съобщи, че един от обвиняемите недопустимо е заплашвал членове на разследващия екип на прокуратурата - щели \"да плачат с кървави сълзи\". Не е известно дали някой е плакал, но Специализираният съд сега е върнал делото на прокуратурата за отстраняване на неточности в обвинителния акт и посочване на конкретни нарушения. Наполовина са намалени гаранциите и на останалите петима подсъдими.  Сагата с МУ-София има вече петгодишна история. Още през септември 2014 г. БТА съобщи, че управата на швейцарския град Киасо алармира за изнесено обучение на МУ-София в него, което минава през италианското висше училище ЧЕПУ и заобикаля строгите закони на Швейцария за медицинското образование. През септември 2016 г. одитен доклад на МОН установи нарушения в университета, особено сериозни при приема на чуждестранни студенти и в т.нар. образователен франчайз на МУ с вузове в Кипър, Швейцария, Германия. Проф. Митев обяви одита за масирана атака срещу МУ от страна на тогавашния министър Меглена Кунева и главния секретар на министерството тогава, днешния му титуляр Красимир Вълчев. Разследване на ДУМА в Италия през лятото на 2016 г. пък установи, че ЧЕПУ всъщност е частна фирма, която незаконно набира студенти за МУ-София, а отгоре на всичко е фалирана, след като е заподозряна в Италия за връзки с мафията. Образувала е обаче дружество \"Студиум\", което поело връзките с проф. Митев. По същото време самият Ваньо Митев докара в София хора от ЧЕПУ да се хвалят пред журналистите как прекрасно работят заедно! Нов екшън в МУ се разигра през октомври 2016 г. Новият ректор проф. Вихра Миланова, избрана през април с пълно мнозинство в Общото събрание след изтичането на мандата на Митев, поема ангажимент да прекрати безобразията. Група около проф. Митев и главния секретар Алексеев решава, че тя трябва да бъде елиминирана. Митев провежда незаконно заседание на Академичния съвет и в разрез с правилника на вуза се свиква Общото събрание за сваляне на Миланова. На 11 октомври 2016 г. пред очите на поне 20 журналисти се разиграха срамни сцени, събранието бе закрито, без това да е гласувано, частни охранители вардеха фоайето пред залата, в нея бяха вкарани 6-7 полицаи, директорът на Александровската болница проф. Костадин Ангелов бе буквално изхвърлен отвътре заради несъгласие с преврата, не можеше да се разбере какви хора пускат бюлетини в урните. В крайна сметка бе обявено, че Миланова е свалена, а за ректор е избран проф. Виктор Златков, който се оказа... брат на бившата съпруга на Бойко Борисов. Урните с бюлетините бяха отнесени в неизвестна посока. МОН поиска проверка на избора, но от вуза му отказаха. И се оказа, че кутиите с бюлетините са пребивавали 6 дни лично у новия ректор, а след това те бяха \"отворени\" театрално пред журналисти. Срещу преврата се обявиха Асоциацията на университетските болници и Националното представителство на студентските съвети. Самият Борисов тогава реагира гневно във фуйсбук, защото нямал роднинска връзка с \"въпросния човек\" и от 30 години нямал \"никакъв контакт с въпросната фамилия\". Очевидно обаче Борисов е лелеял дълбоко в себе си топли чувства към \"въпросния човек\" и \"въпросната фамилия\", понеже, когато на 21 юли 2019 г. той шумно кръсти внуците си в храма \"Св. Петка\" и се похвали във фейсбук, на снимките зад  рамото му ясно се видя щастливо усмихнатият проф. Виктор Златков. Толкоз за роднинствата и техните последици. Дали ще разберем един ден кой всъщност гони черни котки в тъмна стая и кой държи ключа - КПКОНПИ, прокуратурата, съдът или някой друг...", "date": "2019.10.30", "title": " Конфискуват имущество на акад. Ваньо Митев за над 1,7 млн. лв.?"}
{"url": "https://duma.bg/neudobnata-tema-n202480", "text": "На какво ли не се наслушахме и нагледахме покрай местните избори, които още не са приключили окончателно. То не бе рязане на ленти, то не бе откриване на части от тръби и пътища, то не бяха завод до завода (по Борисов). Премиерът се ду като пуяк, но по стара гербаджийска традиция преди избори и дума не обелва по неудобните теми. Като тази каква тесла го очаква българският гражданин с такса смет догодина.  Не щеш ли, преди балотажа (колко неудобно за властта) бившата шефка на Националното сдружение на общините Гинка Чавдарова бръкна точно в тази рана. Тя заяви, че един от големите източници на напрежение в общините е именно таксата за битови отпадъци. И припомни, че догодина се очаква почти двойно нарастване на задължителните отчисления за отпадъците, които се плащат за тяхното депониране - от 57 лв. на тон, до 95 лв. през 2020 г. С колко ще поскъпне таксата за гражданите можем само да гадаем, но е логично тя да скочи дори двойно. Което със сигурност ще \"зарадва\" гражданите. Това най-вероятно ще засегне много общини, защото повечето все още депонират боклуците. Чавдарова успокоява хората, като казва, че общините се опитват да договорят по-плавно поскъпване, но какъв ще бъде крайният резултат ще разберем едва след изборите. Сега от тази тема ще се бяга. Срещу начина, по който у нас се определя такса смет, имаше жалба в ЕК. В момента това става на основата на стойността на имота или балансовата стойност на активите, вместо на количеството генерирани отпадъци. Срокът за прилагането на т.нар. принцип замърсителят плаща, който е заложен законово, постоянно бива отлаган и последният засега е 2022 г. Но и това един ден трябва да се случи, а държавата и общините да не са готови. И ни очакват две красоти. Едната е административна каша с изчислението на таксата, а другата - пореден ценови удар за битовите потребители.", "date": "2019.10.30", "title": "Неудобната тема"}
{"url": "https://duma.bg/kratki-novini-n202481", "text": "Продължават масовите протести в Чили, въпреки смяната на министри в правителството. Стотици демонстранти излязоха по улиците на столицата Сантяго. Протестиращите влязоха в сблъсъци с полицията. Съобщава се и за палежи, и грабежи в столицата. Непризнатата Луганската народна република и Украйна започнаха изтеглянето на своите сили и военни средства от контактната линия в района на град Золотое в Донбас. И двете страни в знак на готовността си да започнат процеса на изтегляне са пуснали сигнални ракети.  65% от гражданите на Франция са недоволни от работата на президента Еманюел Макрон. Това сочат данните от последното социологическо проучване. През 2018 този процент беше 58. Едва 35% от французите смятат, че са доволни от действията на президента. Земетресение бе регистрирано рано вчера в 4,32 ч. в района на Вранча, съобщиха сеизмолозите. Магнитутът на труса е бил 2,8 по Рихтер.", "date": "2019.10.30", "title": "Кратки новини"}
{"url": "https://duma.bg/sasht-ne-puskat-siriya-do-neyniya-petrol-n202484", "text": "Военни части САЩ се разполагат за охраняване на петролни полета в Източна Сирия след смъртта на лидера на \"Ислямска държава\" Абу Бакр ал Багдади, съобщи военният министър Марк Еспър, цитиран от медиите. Частите ще продължат маневрите си, за да гарантират, че терористичната групировка \"ИД\" няма да получи достъп до тях, макар да се смята, че тя е разбита в Сирия. Министър Еспър и началникът на Съвета на началник щабовете на въоръжените сили на САЩ Марк Мили обявиха и другата цел на американското военно присъствие в Източна Сирия - Дамаск и Москва да не получат достъп до петролните полета.  От първостепенно значение обаче било да не се позволи достъпът на \"ИД\" до находищата. \"Не искаме те да се активизират отново. Получават голяма част от приходите си от това (петролните полета)\", добави Мили.  Еспър добави, че руските и сирийските сили не са опитали да попречат на действията на американските части. Министърът даде да се разбере, че за Пентагона е важно достъп до петрола да имат и Сирийските демократични сили (SDF), досегашният коалиционен партньор на САЩ в борбата срещу \"ИД\". Гръбнакът им са бойните отряди на сирийските кюрди. По думите му това е необходимо, \"за да се охраняват затворите (с джихадистки бойци - бел. ред.), да въоръжават войските си, за да ни помогнат в мисията за победа над \"ИД\", каза Еспър. Преди дни той обяви, че САЩ изпращат и механизирани подкрепления в Източна Сирия, за да бранят пeтролните находища от евентуални нападения на \"ИД\". Подкрепленията ще включват танкове и БТР-и \"Брадли\".  \"Това, което прави в момента Вашингтон - да завземе и да постави под въоръжен контрол петролните полета в Източна Сирия, е чисто и просто израз на международен бандитизъм\", заяви преди дни руското министерство на отбраната в комюнике. А говорителят му Игор Конашенков се конкретизира, че САЩ извършват контрабанда на сирийския нефт към други страни, караваните с цистерни от нефт се охраняват от частни военни компании и спецкомандоси. По думите му печалбите от над $30 млн. месечно отиват в касите на частните военни компании и спецслужбите на САЩ чрез брокерски компании. Тръмп не крие пристрастията си към сирийския нефт и на пресконференция в понеделник потвърди това. Но според британския в. \"Гардиън\" меракът му САЩ да искат да си осигурят дял в приходите на Сирия от петрола е потенциално военно престъпление.", "date": "2019.10.30", "title": " САЩ не пускат Сирия  до нейния петрол"}
{"url": "https://duma.bg/iskame-si-gdr-n202479", "text": "Тюрингия шокира цяла Германия, като постави \"Левицата\" (\"Ди Линке\") и \"Алтернатива за Германия\" на първите две места на местните избори в провинцията. Управляващите федералната република християндемократи и социалдемократи останаха съответно трети и четвърти, като особено болезнено е това за партията на канцлера Меркел. Левицата и досега имаше много висок резултат в Тюрингия, която някога бе част от ГДР. В този смисъл разликата между нея и ГСДП не е изненада. Но това, че \"АзГ\" има по-висок резултат от ХДС е много тревожен сигнал. Още повече, че г-жа Крамп-Каренбауер, която наследи Меркел начело на партията, поне за момента изглежда доста по-слаб лидер от нея. ГСДП също няма на какво да се радва - резултат от 8% и четвърто място не е повод за гордост. Може би това ще наклони окончателно везните срещу нови коалиции с ХДС. Иначе рискува пълна и окончателна маргинализация.  Германските медии говорят за политическо разделение в обществото, но причината за него е на първо място икономическа. Тюрингия - и цяла Източна Германия - остана с излъгани надежди след обединението. Вместо източногерманците да получат стандарт като на сънародниците си от Запада, те се превърнаха в нископлатената работна ръка, която движи германската икономика напред. В допълнение новата ситуация ги лиши и от много от социалните придобивки на \"лошия\" комунизъм.  А най-близка по дух до онова време е именно \"Левицата\". Сега голяма част от избирателите казаха директно на властта \"Предпочитаме ГДР пред вас\". Така гласоподавателите в Тюрингия опровергаха и един мит - че класическата лява политика е отживелица и че левите партии трябва да се модернизират, т.е. да се придвижат към центъра и вдясно. Именно такива действия доведоха ГСДП до 8-те процента. И сега или ще трябва да преоткрие новата си стара идентичност, или да изпие горчивата чаша до дъно.", "date": "2019.10.30", "title": "Искаме си ГДР"}
{"url": "https://duma.bg/korbin-haresa-ideyata-za-predsrochni-izbori-n202483", "text": "Основната опозиционна политическа сила във Великобритания - Лейбъристката партия - заяви във вторник, че ще подкрепи призива на премиера Борис Джонсън за избори през декември, въпреки че датата остава да бъде определена. Лидерът на лейбъристите Джереми Корбин заяви, че решението на ЕС да забави Брекзит е удовлетворило искането му за премахване на заплахата от Брекзит без сделка и \"сега ще започнем най-амбициозната и радикална кампания за реална промяна, която страната ни е виждала някога\".", "date": "2019.10.30", "title": " Корбин хареса идеята  за предсрочни избори"}
{"url": "https://duma.bg/api-plashta-14-mln-lv-za-proekt-na-magistrala-cherno-more-n202485", "text": "Агенция \"Пътна инфраструктура\" стартира обществена поръчка за разработване на разширен идеен проект на автомагистрала \"Черно море\". Индикативната стойност на поръчката е 14,4 млн. лв. без ДДС. Търгът включва и извършване на пълни инженерно-геоложки проучвания, и изготвяне на подробен устройствен план. Целта на поръчката е да се разработят най-малко три варианта за трасе на бъдещата магистрала \"Черно море\". Необходимо е да се проучат възможностите за изграждането на връзки с курортните градове и комплекси посредством съществуващите пътища. Проектната скорост на трасето се предвижда да бъде 120 км/ч, с габарит 27 м, с по две активни и една аварийна лента във всяка посока на движение. Поръчката включва извършване на инженерно-геоложки и геодезически проучвания на бъдещото трасе, разработване на проектни решения за изграждането на големите мостови съоръжения, виадукти, надлези, подлези, тунели и пътни възли, ландшафтно оформление, изготвяне на мерки по опазване на околната среда и разработване на подробен устройствен план-парцеларен план. Срокът за изпълнение е 365 календарни дни, който включва само времето за проектиране, без времето за преглед на разработката, организиране и провеждане на заседания на ЕТИС на АПИ, както и за провеждане на процедури по реда на ЗООС. Предвижда се трасето на АМ \"Черно море\" да започва при бъдещата връзка с АМ \"Хемус\", в района на с. Слънчево, да пресича Варненското езеро в най-тясната му част при гр. Белослав, да се свърже със съществуващата част от АМ \"Черно море\" при с. Приселци и да направи връзка с края на АМ \"Тракия\" при кв. \"Ветрен\" на гр. Бургас. Изграждането на АМ \"Черно море\" ще завърши автомагистралния пръстен на страната, което е една от дългосрочните стратегически цели на пътната агенция. Свързването на основните пътни направления на Северна и Южна България - АМ \"Хемус\" и АМ \"Тракия\", ще подобри достъпа на международния транзитен трафик до двете най-големи пристанища - Варна и Бургас, и на туристическия поток до цялото Черноморие. Срокът за получаване на офертите е 28 ноември т.г.", "date": "2019.10.30", "title": "АПИ плаща 14 млн. лв. за проект на магистрала \"Черно море\""}
{"url": "https://duma.bg/eksperti-nyama-usloviya-za-gazov-hab-u-nas-n202487", "text": "Шансовете пред бъдещия газов хъб \"Балкан\" в България не са големи, защото регионалният пазар и потребление са малки, липсва добра свързаност с европейските държави, доставчиците и търговците на газ са малко на брой, а най-големият от тях - \"Газпром\" - предпочита дългосрочните договори за балканските страни. Около това мнение се обединиха Пламен Димитров от Българското геополитическо дружество и Димитър Бечев, директор на Института за европейски политики, по време на вчерашната конференция за газовата диверсификация в България. Участниците освен това изразиха съмнения, че финансово-икономическият модел на \"Балкански поток\" - продължението на \"Турски поток\" у нас към Сърбия, ще оправдае очакванията на правителството в геополитически план.  Бъдещият газов хъб на Балканите трудно ще намери нови клиенти в региона, смята Димитър Бечев. По думите му газовото потребление в Западните Балкани е едва 2 млрд. куб. м годишно, а в държавите липсват бизнес интереси и средства за изграждане на газови връзки, без които  няма как да се реализира концепцията за газоразпределителен център в България. Пламен Димитров припомни, че за да е ликвиден, газовият хъб и платформата за търговия с газ трябва да имат много различни доставчици и търговци. В региона обаче тези играчи са малко, най-същественият от тях - руският \"Газпром\" е показал, че предпочита да работи с дългосрочни договори, а не на спотови цени, каквато практика започва да развива газовият монополист в Западна Европа. Все още обаче реализацията на идеята за хъба \"Балкан\" е в много начална фаза и засега тя е свързана с ударното строителство на продължението на \"Турски поток\" у нас, тъй като според сключените в началото на 2019 г. договори с руската \"Газпром\" за капацитета на това трасе част от внасяните количества по него ще остават за реализация на газовата борса на хъба \"Балкан\". Димитър Бечев коментира, че \"Газпром\" няма интерес да извършва търговия у нас. \"България е важна за \"Газпром\" като транзитьор, не като потребител. 5:1 е съотношението на транзитираните през българска територия количества руски газ и потребените в страната и България ще е трайно в плановете на \"Газпром\" като транзитьор и само от България зависи как ще оползотвори това, спазвайки европейските правила\". Бечев препоръча на на българските управляващи да вземат пример от Турция, която макар да работи с Русия за реализацията на газопроводите на \"Газпром\", намалява зависимостта си руския газов внос. Той е спаднал от 48 на сто дял при газовите доставки за южната ни съседка до 34 на сто в края на първото полугодие на 2019 г.", "date": "2019.10.30", "title": "Експерти: Няма условия за газов хъб у нас"}
{"url": "https://duma.bg/petar-mutafchiev-vaznagrazhdeniyata-da-sa-svarzani-s-rezultatite-n202490", "text": "Важно е инвестициите в БДЖ да бъдат част от програма за развитие, която да следва определени цели за подобряване на ефективността на работата в железопътния транспорт. Трябва да се инвестира и в локомотиви, да се ускорят ремонтите и модернизацията на железопътната инфраструктура, за да може жп транспортът да бъде конкурентоспособен. Това каза пред \"Блумбърг тв България\" бившият министър на транспорта Петър Мутафчиев.  \"Сред 6-те условия , които бяха поставени на България за влизане в еврозоната, е, че страната трябва да приеме изискванията на Организацията за икономическо сътрудничество и развитие (ОИСР) за управление на фирмите с държавна собственост\". Според Мутафчиев е много важно този, който притежава капитала, да знае какво иска при управлението на неговото предприятие. \"Няма значение дали това е държавата или частна компания. При спазването на тези условия може да се постигнат добри резултати\", коментира той. \"Възнагражденията на мениджмънта са свързани с резултатите, които те ще изпълнят\", каза той. Мутафчиев коментира, че обновяването предвижда изграждането на влакови композиции, които ще бъдат на по-високо ниво. \"Но това няма да реши проблемите с подвижния състав\", обясни той. \"Важно е да се поддържат добре сегашните мотрисни влакове. Има 50 електрически и дизелови влака. Това са влакове, които се използват за крайградските зони. Те са много икономични, а услугата е комфортна.\" По думите му БДЖ трябва да възстанови своя кредитен рейтинг.", "date": "2019.10.30", "title": "Петър Мутафчиев:   Възнагражденията да са свързани с резултатите"}
{"url": "https://duma.bg/valentin-stamov-ozvuchava-prozhektsiya-na-nosferatu-n202467", "text": "Български журналистически форум към Българската академия на науките и изкуствата, Студио \"Време\" съвместно с Културния център \"Веслец\" 13 организират ритуалната прожекция на шедьовъра на нямото кино и немския експресионизъм \"Носферату\" на най-яркия представител на немската школа на експресионизма - Фридрих Вилхелм Мурнау. Тя ще се състои на 31 октомври от 19 ч. в културния център. Филмът ще бъде озвучен с оригинална композиция на пиано от маестро Валентин Стамов. В тази вечер ще се отпразнува и Хелоуин, като очакваме мнозина от присъстващите да ни изненадат с маски, домина и други екзотични атрибути, съобщават организаторите.", "date": "2019.10.30", "title": "Валентин Стамов озвучава прожекция на \"Носферату\""}
{"url": "https://duma.bg/biznes-klimatat-se-vloshava-n202489", "text": "Общият показател на бизнес климата през октомври се понижава с 1.4 пункта спрямо предходния месец в резултат на по-неблагоприятната конюнктура в промишлеността, строителството и търговията на дребно, съобщи Националният статистически институт. Съставният показател \"бизнес климат в промишлеността\" намалява с 1 пункт, което се дължи на по-умерените оценки и очаквания на промишлените предприемачи за бизнес състоянието на предприятията. Същевременно анкетата отчита и понижени очаквания за износа и производствената активност през следващите три месеца. Показателят \"бизнес климат в строителството\" спада с 3.9 пункта в резултат на по-неблагоприятните оценки и очаквания на строителните предприемачи за бизнес състоянието на предприятията. В следващата половин година стопанските ръководители очакват намаление на новите поръчки, което според тях ще доведе и до известно понижаване на дейността в краткосрочен план. Съставният показател \"бизнес климат в търговията на дребно\" намалява с 2.3 пункта, което се дължи на по-резервираните оценки и очаквания на търговците на дребно за бизнес състоянието на предприятията. Същевременно и прогнозите им както за обема на продажбите, така и за поръчките към доставчиците през следващите три месеца се влошават.", "date": "2019.10.30", "title": " Бизнес климатът се влошава"}
{"url": "https://duma.bg/hudozhnik-podpomaga-detsa-v-nuzhda-n202468", "text": "Изложбата на Евгени Петров под наслов \"Алхимия на щастието\", с която художникът отбелязва своя 50-годишен юбилей, е сред акцентите на столичната галерия \"Икар\", ул. \"Бачо Киро\" 26-30 (Бизнес център \"Платинум\") в София. Отворена е за посетители до 15 ноември.  Това е втората изложба от новия творчески сезон на арт салона, която се провежда под мотото \"Мисия изкуство\" - 20 години галерия \"Икар\". В експозицията са включени 41 картини, в които авторът с голяма колоритност, майсторство и творчески талант рисува морето, градския пейзаж и по забележителен начин е отразена духовността. Изложбата носи голям творчески заряд и въздейства емоционално, впечатлявайки с многообразието от цветове и смесване на абстрактното с реалното, което доказва големия професионализъм и талант на автора. Благородството му се изразява и чрез неговата инициатива, подкрепена от галерията, за дарение на Дома за сираци на Отец Иван. Картина номер 41 - \"Светецът\", която представлява портрет на Дядо Добри, се предлага на цена от 3000 лв. При откупка половината от сумата ще бъде дарена за децата от дома на отец Иван за храна преди Коледните празници, научи ДУМА от галерия \"Икар\".", "date": "2019.10.30", "title": " Художник подпомага деца в нужда  "}
{"url": "https://duma.bg/ek-e-razocharovana-ot-gazovite-pregovori-mezhdu-rusiya-i-ukrayna-n202486", "text": "Еврокомисията е разочарована от хода на газовите консултации между Русия и Украйна и вижда недостатъчно политическа воля за намиране на решение с изтичащия транзитен договор в края на 2019 г. Това е заявил зам.-председателят на ЕК и отговорен за Единния енергиен съюз на ЕС Марош Шефчович след поредната тристранна среща. Според Шефчович руската делегация, присъствала на разговорите в Брюксел, не е готова на отстъпки. Той обаче добави, че участниците в преговорите единодушно са на мнение, че за прекъсване на доставките заради липсата на договореност не може да става и дума. Той призова двете страни бързо да подпишат споразумение за газовия транзит. Шефчович бил убеден във възможността преди края на декември да бъде сключен нов договор. Шефчович пояснява, че се разглеждат възможности за взимането на временни решения след изтичането на действащия договор на 1 януари догодина, ако дотогава няма ново споразумение. Заместник-председателят на ЕК отново е предложил новият договор бъде сключен за срок от десет години. Енергийният министър на Русия Александър Новак е заявил по време на разговорите в Брюксел готовността на Москва да продължи сегашния договор за транзит като резервен вариант. По думите му ако Киев е готов да работи по европейските правила от 2020 г., Русия може да обезпечи транзита по тези правила. Шефчович е предложил през ноември нова среща с преговорните страни. ", "date": "2019.10.30", "title": "ЕК е разочарована от газовите преговори между Русия и Украйна"}
{"url": "https://duma.bg/muzikalni-shedovri-ot-barnsteyn-i-vladigerov-n202470", "text": "Първата симфония на Ленард Бърнстейн \"Йеремия\", изпълнена от Софийската филхармония и мецосопраното Виолета Радомирска под диригентската палка на маестро Оливер Ведер, ще звучи на 31 октомври от 19 ч. в зала \"България\". Бърнстейн, който я написва едва на 24 години, дирижира премиерата й на 28 януари 1944 г. със Симфоничния оркестър на Питсбърг. В първата част на вечерта ще чуем Концерт за пиано 3 на Панчо Владигеров със солистка Мария-Десислава Стойчева - носителка на първа награда от Международния конкурс \"Панчо Владигеров\", Шумен 2019. Произведението е написано специално за откриването на зала \"България\" на 9 октомври 1937 г. Роден във Франкфурт, Германия, маестро Оливер Ведер започва музикалното си образование като цигулар във Франкфуртската академия. Той е първият западногермански стипендиант в Санкт Петербургската консерватория, където учи при проф. Иля Мусин и проф. Владислав Чернушенко. От 1994 до 1997 г. е музикален ръководител и главен диригент в Държавния театър \"Римски-Корсаков\" на Санкт Петербургската консерватория. Работи и като асистент на Валерий Гергиев в Мариинския театър. Осъществява оперни постановки в Южна Корея и за фестивала в Савонлина (Финландия), концерти в Хамбург и Франкфурт на Майн и др. В момента е музикален директор и главен диригент на един от най-старите германски оркестри, основан през 1635 г. - Симфоничния оркестър на Тюрингия.  Мецосопраното Виолета Радомирска е добре позната на родната публика от изявите й в Софийската опера и зала \"България\". Творческият й път я отвежда в Швейцария, където е солистка в оперите в Цюрих, Люцерн и Бил. Има изяви с Радиооркестъра на Мюнхен и оркестъра на RAI. През 2018/2019 г. дебютира в Миланската скала в операта \"Електра\" от Рихард Щраус. Мария-Десислава Стойчева завършва пиано в класа на проф. Людмил Ангелов в НБУ. Двукратно е избирана за участник и стипендиант в престижния курс по камерна музика \"Musica Mundi\" в Белгия. Лауреат е на множество национални и международни конкурси и фестивали.", "date": "2019.10.30", "title": "Музикални шедьоври от Бърнстейн и Владигеров "}
{"url": "https://duma.bg/datata-n202471", "text": "1871 - РАЖДА СЕ ПОЛ ВАЛЕРИ, ФРЕНСКИ ПОЕТ (УМИРА 1945 Г.). Есеист и литературен критик, eдин от най-емблематичните представители на европейския символизъм. Сред по-известните му съчинения са стихосбирките \"Младата парка\" (1917) и \"Очарования\" (1922), както и цикълът разкази за интелектуалния г-н Тест, започнат с \"Вечер с господин Тест\" през 1896 г. 1910 - РАЖДА СЕ ПЕТЪР ДИНЕКОВ, АКАДЕМИК, ЛИТЕРАТУРЕН ИСТОРИК, КРИТИК И ФОЛКЛОРИСТ (УМИРА 1992 Г.). Преподавател в СУ, зам.-ректор, основател на институтите по литература и фолклор при БАН, директор на Института по фолклор към БАН от основаването му. Автор на 21 монографии. 1947 - В ЖЕНЕВА Е ПОДПИСАНО ОБЩОТО СПОРАЗУМЕНИЕ ЗА МИТАТА И ТЪРГОВИЯТА (ГАТТ). Води началото си от Конференцията на ООН за търговията и заетостта, проведена през 1948 г. в Хавана, Куба. След 47 години неформално съществуване и заседания на няколко континента през 1995 г. Общото споразумение дава основата за създаването на Световната търговска организация (WTO). 1961 - СЪВЕТСКИЯТ СЪЮЗ ДЕТОНИРА ВОДОРОДНАТА \"ЦАР БОМБА\" НА О. НОВА ЗЕМЯ. Бомбата е конструирана в СССР от група физици под ръководството на академик Игор Курчатов. В групата на разработчиците са влизали Андрей Сахаров, Виктор Адамски, Юрий Бабаев, Юрий Трунов и Юрий Смирнов. Мощността й се равнява на 50 мегатона тротилов еквивалент, или тя е близо 3600 пъти по-мощна от първата атомна бомба, взривена на 6 август 1945 г. над Хирошима. Първоначалният вариант на бомбата е бил с мощност 100 мегатона, но е отхвърлен от конструкторите като много тежка и прекалено опасна. 1971 - В ШУМЕН Е ОТКРИТ ВИСШИЯТ ПЕДАГОГИЧЕСКИ ИНСТИТУТ. Добре уредените шуменски възрожденски училища стават благоприятна основа непосредствено след Освобождението през 1879 г. тук да се открие първият педагогически курс, който през 1919 г. се преобразува в Педагогически институт за прогимназиални учители. През 1964 г. става факултет, филиал на Софийския университет. На неговата база през 1971 г. се открива Висш педагогически институт, който от 1995 г. прераства в Шуменски университет \"Епископ Константин Преславски\". 1981 - СССР ИЗСТРЕЛВА КОСМИЧЕСКИЯ АПАРАТ \"ВЕНЕРА 13\". Спускаемият модул навлиза в атмосферата на Венера на 1 март 1982 г. Осъществено е меко кацане в осветената част на планетата. Снимките на повърхността разкриват плоски скални плочи и тъмен фин материал. С помощта на механичната сонда част от този материал е анализиран спектрографски във вътрешността на апарата. Той функционира в продължение на 127 минути, въпреки че първоначално са предвидени около 32. \"Венера 13\" е първият от общо два апарата (другият е сондата \"Хюйгенс\"), предал звуци от друго небесно тяло.", "date": "2019.10.30", "title": "Датата"}
{"url": "https://duma.bg/don-zhuan-tenorio-s-premiera-v-natfiz-n202469", "text": "Спектакълът \"Дон Жуан Тенорио\" по пиесите на Молиер \"Дон Жуан\", \"Мнимият болен\" и \"Училище за мъже\" и текстове на С. Киркегор ще има премиера днес, 30 октомври, от 19 ч. на голямата сцена в Театър НАТФИЗ. Преводът е на Кирил Кадийски. Сценична версия и постановка Пенко Господинов. Режисьорка е Мирослава Гоговска. Костюми Ада Паунова, музика Добромир Кисьов, сценичен бой Камен Иванов, плакат Петя Запрянова, фотографка Теодора Тодорова. Участват ученици от IV курс актьорство за драматичен театър от класа на доц. д-р Пенко Господинов - Александра Майдавска, Анна Янева, Атанас Петков, Богдан Бухалов, Васил Илиев, Владинелла Кацарска, Георги Караиванов, Димитър Сулев, Ели Колева, Илияна Гекова, Йоанна-Изабелла Върбанова, Кристиян Негалов, Мартина Троанска, Бохеми Везирова, Неделин Найденов, Николай Николаев, Стефан Кондров, Тодор Кирилов.", "date": "2019.10.30", "title": "\"Дон Жуан Тенорио\" с премиера в НАТФИЗ"}
{"url": "https://duma.bg/urotsi-po-aktorstvo-i-dostoynstvo-n202472", "text": "Емилия Радева - голямо име в нашия театрален и филмов живот! Много талантлива актриса, почитана, обичана и аплодирана от поколения зрители, наскоро остави зад гърба си достолепните 87 години от рождението й, от тях - 62 на сцената! С над 100 роли в театъра, киното и в телевизията, актрисата си извоюва достойно място сред най-големите ни майстори, създали образи, които винаги ще вълнуват зрителите. А на 25-я международен филмов фестивал \"Любовта е лудост\" във Варна й бе отредена специалната награда - за големия й принос към Седмото изкуство!  Заедно с \"Легенда за любовта\", където неин партньор е магнетичният Апостол Карамитев, тя може да се гордее и с филмите \"Ребро адамово\", \"Иконостасът\", \"Матриархат\", \"Снаха\", \"Дом за нашите деца\", посрещани с възторг от публиката.   В житейската и професионалната съдба на Емилия Радева има много перипетии и трудности. Петгодишна остава без майка, отгледана е от сестрите си. Расте в голямо семейство с грижовен баща и запазва за цял живот патриархални  чувства. Тя е живото доказателство за успехите, до които може да се издигне самостоятелно една крехка жена от бедно българско семейство, когато е \"погалена от Бога\" с таланти, но само при условие, както прави тя, да ги развива с трудолюбие, интелигентност и с упоритостта на невероятно силния си характер.  Моето възхищение към Емилия Радева е още от началото на професионалните й изяви, когато двамата със съпруга й Любомир Димитров - млади и красиви, играеха в Пловдивския театър. После продължих да й се радвам в Театъра на армията, гледах я с удоволствие във филмите й. Получила званията \"заслужила\", \"народна\", носителка на най-високи ордени, най-ценно за нея бе признанието на публиката.  След промяната у нас прибързано пенсионираха много от големите ни актьори. Сред тях попадна и Емилия Радева, ненавършила 60 години. А беше в силата си...  Но тя не се предаде - заедно с други бележити актьори като Славка Славова, Таня Масалитинова, Мария Стефанова, Георги Георгиев-Гец, Емилия се включваше в частни театри, в моноспектакли и продължи мисията си на надарена актриса. Изяви се на сцените на Народния театър, в Сатирата, в \"Сфумато\", снима се в копродукции, във филма \"Разследване\" на Иглика Трифонова, пътува на турнета в България, Австрия, Кипър, Албания, Германия, Русия.  Продължи да се превъплъщава в незабравими женски образи, въпреки че загуби съпруга си, с когото ги свързваше силна, драматична обич. Емилия Радева преживя мъката си с помощта на друг свой талант - умението да рисува. И още: умението да пише стихове, да разказва увлекателно. Заредиха се книгите й. Първата е \"Здравей, самота!\" - с нейни стихове и на дъщеря й Катерина. После - \"Недовършен пъзел\" и \"Коя съм?\". И двете са вълнуващ разказ и откровена изповед за живота й. Достатъчно е младите театрали внимателно да прочетат тези книги, за да получат добри уроци и мъдри съвети за бъдещето си актьорско развитие.  Последната й книга, \"Ние, артистите\", е посветена на партньорството в живота, на театралните сцени и на снимачната площадка. Тя е поклон към най-големите ни артисти, с които си е партнирала, от които се е учила, на които се е възхищавала.  Не обича определението \"звезда\" за талантливите артисти, защото \"звездата е чудо на природата, божествен знак за различие\". За нея някои от артистите \"са със звезди в очите, на други думите им светят като звезди, трети притежават звездно присъствие и оставят звезден прах след себе си\". И продължава:  \"Хората на изкуството сме също труженици като другите. Може би след смъртта си творецът се превръща в звезда!\"    Трогателен е разказът за бедното й детство, за трудните ученически години, за първите й стъпки в Театралното училище, за неизразимо силната нейна и на съпруга й Любомир Димитров любов и преданост към сцената. От него тя се е учила и вдъхновявала. Дължи му много! На него дори е посветила жарки стихове. Чаровната Гинка Станчева за Емилия Радева е лъчезарно цвете! Неразделни приятелки, те водят разгорещени разговори за театъра, телевизията, киното. Благословена е силната им духовна връзка!  Не може да забрави Апостол Карамитев. За нея Апостол е актьор, който \"зарежда с метеоритна сила и светлина за много дълъг творчески период!\" На Наум Шопов, на \"покоряващото му актьорско майсторство\", на виртуозния играч, Емилия е посветила няколко страници в книгата си. Тя сочи, че Наум има аура на Артист с главно \"А\"!  Авторката пише с много обич за невероятната Невена Коканова, за \"усмивката й на Мона Лиза\", за незабравимите им срещи на снимачната площадка. Скромна, дори притеснителна, Невена незабележимо изявява и другите си способности - да рисува, да пее. Стоически и с достойнство тя изпива горчивата чаша на тежката си участ!   С \"аура на светец\" е Иван Кондов, който е винаги честен и прям, загрижен за другите партньори. За нея работата с Кондов е сякаш общуване с човек, слязъл от многовековна икона!  Със \"сладки спомени\" Емилия Радева благодари на Богомил Симеонов, на чаровния \"ездач с черни ботуши, бяла риза и много мъжки чар\"! Още в ранните й години нейният съгражданин пали у нея пламъка на актьорството.   Разказва за \"необуздания и покоряващ дух на Стефан Гецов\", за мощния му талант, но и за човешките му слабости и пороци. Възхищава се и от таланта на Катя Паскалава, с която се срещат на снимачната площадка във филма \"Матриархат\". А Коста Цонев нарича \"лордът на българското кино\"! Тя научава високия двуметров левент да тропа ръченица за филма \"Сиромашка радост\", където двамата, млади и красиви, облечени в национални костюми, лудо се надиграват!   Благодарна е за срещите си с Георги Калоянчев и Стоянка Мутафова. За нея те са царе на комедията! И колко й е скъпо признанието на Колоянчев:  - Емилийо, ма, как можа \"Армията\" да те пенсионира, каква актриса е загубил твоят театър!                                                           ", "date": "2019.10.30", "title": "Уроци по актьорство и достойнство"}
{"url": "https://duma.bg/pochina-aktorat-yosif-shamli-n202462", "text": "Тази нощ ни е напуснал актьорът Йосиф Шамли, съобщиха вчера от Съюза на артистите в България на страницата си във фейсбук. Като дългогодишен актьор в трупата на НТ \"Иван Вазов\", Йосиф ще остане в историята на българския театър със своите десетки превъплъщения на сцената. В последния сезон той беше част от спектаклите \"Нощна пеперуда\" от П. Гладилин, \"Наблюдателите\" от К. Илиев, \"Опит за летене\" от Й. Радичков, \"Калигула\" от А. Камю, \"Спускане от връх Морган\" от А. Милър, \"Теремин: музика, любов и шпионаж\" от П. Зеленка. Поклонението ще бъде на 30 октомври от 11 до 12.30 ч. във фоайето на Народния театър.", "date": "2019.10.30", "title": "Почина актьорът Йосиф Шамли"}
{"url": "https://duma.bg/ivaylo-kolev-s-kontsert-posveten-na-maykal-buble-n202464", "text": "Ивайло Колев ще изнесе концерт в \"София лайв клуб\", посветен на творчеството на канадската суперзвезда Майкъл Бубле. По време на събитието ще бъде направена и предпремиера към втория сингъл на Колев - баладата \"Светлина\". Сред песните, които ще звучат, са хитовете на Бубле \"Feeling Good\", \"Cry Me a River\", \"Save the Last Dance\", \"Spiderman Theme\", \"Everything\", \"Home\", \"Haven't met you yet\", \"Nobody But Me\", \"Hollywood\" и много други. На сцената ще бъдат още Георги Марков (барабани), Алекс Нушев (бас), Юлиян Янев (пиано), Момчил Косев (китара), Арнау Гарофе (саксофон), Мартин Ташев (тромпет), Божидар Василев (тромбон), беквокалистите Елена Сиракова, Христина Нейкова и Мартин Костадинов. Стилното шоу ще бъде гарнирано и с участието на балет \"Дежавю\".", "date": "2019.10.30", "title": "Ивайло Колев с концерт, посветен на Майкъл Бубле"}
{"url": "https://duma.bg/protest-ne-ubivayte-zhurnalistikata-v-balgariya!-n202477", "text": "По повод Деня на народните будители, който е и Ден на българската журналистика, Управителният съвет на Съюза на българските журналисти организира на 1 ноември 2019 г. от 11 ч. протест пред Народното събрание под наслов \"Не убивайте журналистиката в България!\". Свободата на словото и правата на журналистите са във фундамента на демокрацията - той се руши, ако те се пропукват. ОЧАКВАМЕ ВИ на 1 ноември от 11 часа!                         УС на СБЖ ", "date": "2019.10.30", "title": "Протест: \"Не убивайте журналистиката в България!\""}
{"url": "https://duma.bg/ruski-uchenik-napravi-rekordno-vazproizvezhdane-na-chisloto-pi-n202458", "text": "Десетокласникът в специализирания учебно-научен център на Уралския федерален университет Денис Бабушкин попадна в руската Книга на рекордите, след като възпроизведе по памет над 13 хиляди математически знака на числото Пи, съобщи пресслужбата на вуза за РИА \"Новости\". На дъска в специално помещение тийнейджърът успя да възпроизведе за 6 часа и 20 минути заедно с почивките 13 202 знака. Проверката на резултатите и процедурите за потвърждаване на рекорда са отнели около два месеца, като едва през октомври Бабушкин е получил диплома и официално потвърждение, че е вписан в Книгата на рекордите на страната. Денис видял преди година информация за състезания за запаметяване на знаците на числото Пи, когато му дошла идеята да счупи руския рекорд и започнал да тренира. Предишното постижение принадлежеше на учителя по история Владимир Кондряков, който успя да възпроизведе 13 183 цифри. Световният рекорд за запаметяване на знаци на числото Пи след десетичната запетая се държи от индийския студент Раджвир Мин, който през март 2015 г. възпроизведе 70 000 знака.", "date": "2019.10.30", "title": "Руски ученик направи рекордно възпроизвеждане на числото Пи"}
{"url": "https://duma.bg/badeshteto-e-v-spalnyata-n202475", "text": "Пазарът на недвижими имоти у нас е тъмна Индия. Навлезеш ли в дебрите му, краят ти е предизвестен - под един или друг предлог ще загубиш пари. В това злачно място, загърбено от държавата, престъпниците перат доходи, а в краката им се мотаят сюрия дребни мошеници, заработващи своите хилядарки. С ценообразуването тук цари пълна свободия, то не е подчинено на логика и някакви норми. Следва се стриктно само едно правило: \"Съдери кожата на балъка!\" Измамените сме всички ние - обикновените купувачи и наематели. Най-гадното е, че съзнаваме, че продавачите ни грабят и презират, но какво да се прави - псуваш през зъби и плащаш.  В София през януари 2006 г. квадратният метър в двустаен апартамент в нормален комплекс (нито баровски, нито в циганско гето) струва средно 717 евро. През октомври 2019 г. неговата стойност достига 1117-1320 евро. Сегашният главоломен ръст изглежда особено впечатляващ, като се отчете, че е предхождан от срива от 42,4% през 2008 г. Преди за 45-50 хиляди евро можеше да се намери приличен подслон в столицата, а сега тая сума предизвиква ехидна усмивка у брокерите и строителите. Няма основания да се надяваме на бъдещо поевтиняване (освен, ако следващата икономическа криза не е прекомерно тежка или по някаква причина хората спрат да напират към пренаселения столичен град).  Банкерите не бързат да повишат лихвите, но дори това да се случи, анализаторите предричат, че месечните вноски на кредитополучателите ще се увеличат с 20-50 лв. Разбира се, специалистите не носят отговорност за неточни прогнози и всеки бъдещ новодомец сам преценява рисковете, които би му донесла задлъжнялостта. След 2008 г. мнозина наши съграждани бяха принудени да търсят работа в чужбина, за да могат да изплащат своите поскъпнали заеми, а други останаха на улицата.  Най-консервативните сметки показват, че след 20 години \"квадратът\" при контролирана инфлация ще се продава за 2240 евро. Възможно е дотогава границите между луксозните и обикновените имоти да се размият - те ще се предлагат по цени \"софийски\" клас.  В големите областни центрове поскъпването на жилищата също ще продължи, макар и с по-ниски темпове, като разликата в стойността им спрямо техните аналози в София ще се увеличава. Пазарът в останалата част на страната ще отмира.   Предвид спекулативния характер на ценообразуването на всичко у нас, евентуалната замяна на българския лев с европейската валута би оказала силно влияние и върху стойността на имотите - тя ще започне да се расте още с приемането на страната ни във валутно-курсовия механизъм ЕРМ-2.  Има такова виждане в архитектурата - личното пространство да се намали максимално за сметка на обществените зони. Ако тази идея се развие докрай, в един момент в апартаментите ще останат само спалните и душ кабините, а останалото: кабинети, детски кътове, складови помещения, перални, спортни зали и т.н., ще се предлага в общите части на жилищния комплекс. Тогава за хората ще бъде важно дали в блока им се предлагат услуги за доставка на храна, почистване, такси. Вероятно това пакетно обслужване ще бъде задължителна опция за жилищата от близкото бъдеще. Жилищата несъмнено ще стават \"по-умни\" и в тях ще бъдат встроени редица адаптивни технологии: системи за разпознаване на лица и за управление на инженерните комуникации, умно пространство, помнещо дневния режим на живеещите и т.н. Експлоатационните разходи ще нараснат, но комуналните сметки ще намалеят благодарение на датчиците и системите за контрол.  У нас поумняването на инфраструктурата се бави, ала хрумването за апартамента- спалня се реализира с тухли и бетон с ентусиазъм. В далечното минало остана правилото в жилищната площ да не се включват кухнята и сервизните помещения. Сега се печели от всеки сантиметър: кътът за готвене е наврян в гостната, стаите са ниски и по правило - маломерни; често заради приумиците на архитектите стените не са разположени под прав ъгъл, балконите или липсват, или изпълняват декоративна функция. В повечето нови блокове липсват тавански помещения. Има случаи, когато помещенията в партера, първоначално предназначени за магазини и офиси, се продават за жилища. В дома може да няма килер, но задължително в стойността му влиза квадратурата на общите части на сградата.  Повсеместно се използват некачествени материали. Проблемни са и звуко-, и топлоизолацията, инженерните системи. Недообмислените проекти се изпълняват лошо и се продават скъпо.  Алтернативата на покупката на нова кибритена кутийка, чиято фасада ще почне да се лющи след година, е половинвековна панелка в старите спални райони на столицата. Абсурдно е, че цената и на едното, и на другото е съпоставима. Собствениците искат огромни суми за своите разпадащи се и пълни с хлебарки коптори. Брокерите поддържат тази тъпа алчност и не помислят да въведат ред в изчисляването на стойността на жилищата. Усиленото търсене изисква в София да се строят 12-15 хиляди апартамента годишно. Това не става заради тромавата администрация, а  най-вече, защото тези, които владеят пазара на недвижимите имоти, не искат да променят установилото се положение. Без държава няма как да се прилагат правила и да се издигат блокове, предназначени за гражданите, а не за бъдещите ипотечни роби на банките. ", "date": "2019.10.30", "title": " Бъдещето е в спалнята"}
{"url": "https://duma.bg/nishto-novo-na-pensionniya-front-n202473", "text": "Заложеното увеличение на пенсиите от 1 юли 2020 година е с 6,7 процента. Нищожно, символично нарастване, още повече, че при очаквана средна пенсия от 382 лева за тази година, прогнозата за догодина е тя да стане 412,28 лева. Сравнението с линията на бедността, която догодина ще бъде 363 лева, е прекалено очевидно. От първи юли догодина минималната пенсия за осигурителен стаж и възраст се увеличава от 219,43 лв. на 234,13 лв. От същата дата социалната пенсия за старост се увеличава от 132,74 лв. на 141,63 лв. - с 6,7 на сто. Таванът на пенсиите остава 1200 лева. Преди дни Надзорният съвет на НОИ утвърди със 8 гласа \"за\" Проектозакона за бюджета на ДОО за 2020 година. Той е бил подкрепен само от представителите на държавата и на Съюза за стопанска инициатива. Както вече стана ясно, той не залага промяна при обезщетенията за майчинство и безработица, както и в режима по изплащането на болнични. Това са и  заради които работодателите и синдикатите не са подкрепили бюджета. Бизнесът иска промяна в режима за изплащане на болничните и мерки срещу фалшивите болнични, а синдикатите са против задържането на обезщетенията за майчинство и безработица. Социалният министър Бисер Петков е декларирал ангажимент на министерството да продължи дебата по тези въпроси, включително за болничните, минималните осигурителни прагове, механизъм за определяне на минималната работна заплата, механизъм, който да замести минималните осигурителни доходи. Според него работодателите и синдикатите поставят своите искания, но решаването на проблемите трябва да стане с взаимен компромис. По думите му не трябва да се натоварва един бюджетен закон с толкова много очаквания, защото той трябва да даде финансовата рамка за Държавното обществено осигуряване. Бюджетът на НОИ за 2020 г. е с обща рамка 12,4 млрд. лева, като за първи път разходите за пенсии ще надхвърлят 10 млрд. лева. И все пак бюджетът е  в който не се предвижда съществена промяна в нито един от ключовите параметри. Накратко, бюджет, който няма да подобри с нищо живота нито на пенсионерите, нито на майките, нито на безработните. Усещането на хората, които разчитат единствено на парите от държавата, няма да бъде усещане за забогатяване, за по-добър живот, независимо от статистиката, каза за ДУМА бившият социален министър и директор на Балканския институт по социална политика Иван Нейков. Цената на тази финансова стабилност, на тази сигурност, че пенсиите ще бъдат изплатени такива, каквито са, цената на тази стабилност е всъщност ниският размер на пенсиите, смята още Нейков.  И в новия бюджет не става ни дума за осъвременяване на всички пенсии, каквото идея БСП лансира отдавна, и срещу която няма нито един експертен аргумент. Според Иван Нейков управляващите и този път не предприеха тази мярка, независимо от излишъците в бюджета, които се очертават. Още повече, както експертите предлагат, това може да не става еднократно, а да се разтегли в рамките на няколко години, на няколко стъпки и да бъде решен въпросът така, че да няма непоносимо финансово бреме върху бюджета на НОИ и върху републиканския бюджет. Засега този натрупващ се с годините проблем си остава. е, че пенсиите догодина се осъвременяват с 6,7 процента - тоест с повече от първоначално предвиденото. Това е единствената \"радост\" в проекта, която умело беше анонсирана отдавна, още преди разгара на предизборната кампания, но все пак достатъчно близо до датата на местния вот. И намекът на социалния министър Бисер Петков, че всъщност е възможно повишението да бъде и по-голямо, когато станат ясни окончателните данни за ръста на средния осигурителен доход и за инфлацията за 2019 година. Защото все пак сме едва октомври... Впрочем Петков е един от малкото, които похвалиха въпросния проектобюджет - заради това, че показва по-голяма относителна финансова автономност, независимост от държавния бюджет заради увеличаването на приходите от осигурителни вноски. Има ръст на тези приходи от около 580 млн. лева, или 7,8 процента спрямо събраните за тази година. И причините за това - високите равнища на заетост, които се очаква да продължат и следващата година, както и от политиката на повишаване на доходите и в реалната, и в бюджетната сфера. Да се молим  както се казва, защото бюджетът на Петков ни на йота не отчита, че при тази финансова и икономическа ситуация не само у нас правенето на бюджети ще става по-трудно и социално отговорно.     Дефицитът в бюджета на ДОО за догодина е приблизително 4 милиарда, което макар и да показва известно подобрение, отново продължава да представлява близо една трета от цялата сума. Дупка, която за пореден път ще бъде запълнена от държавния бюджет, тоест от данъците на всички нас, а не от осигурителни вноски. На този фон остава странно решението на управляващите максималният осигурителен доход да се замрази на 3000 лева. Това поражда чувство за несправедливост в обществото. И то с пълно право. Според бизнеса, разбира се, тези 3000 лева са предостатъчни, не така обаче мислят депутати от левицата и синдикалистите. От КНСБ дори искаха с времето този доход да достигне 10 минимални работни заплати, което за 2020 година означава 6100 лв.! Явно основният аргумент за нежеланието на управляващите да вдигнат максималния осигурителен доход е фактът, че максималната пенсия е 40 процента от него. Първо, на тавана са само 27 000 души, и второ - ако това е проблемът им, нека променят съотношението или да \"отвържат\" тавана на пенсиите от този доход. И без друго повечето ключови параметри в социалната сфера, начело с минималната работна заплата, се определят от дълги години по таванния способ, както сполучливо се изрази бившият социален министър и един от бащите на пенсионната реформа Иван Нейков. С пояснението, че таванен способ е чрез...  а не по някакви обективни критерии и измерители. Не може да се подмине фактът, че за пореден път всички фондове, с изключение на \"малкия\" фонд \"Трудова злополука и професионално заболяване\", са с недостиг, като най-голям е дефицитът във фонд \"Пенсии\".   Относно разходите - залагат се малко над 700 милиона лева повече, основно заради ръста на пенсиите.   Запазва се периодът на изплащане на паричното обезщетение за бременност и раждане - 410 дни и размерът на обезщетението за отглеждане на дете до двегодишна възраст - 380 лева. Въпреки недоволството на работодателските организации, се запазва и режимът за изплащане на паричните обезщетения за временна неработоспособност - първите три дни за сметка на работодателите, а от четвъртия - за сметка на Държавното обществено осигуряване. Проектозаконът ще бъде съгласуван в Националния съвет за тристранно сътрудничество, предстои и приемането му от Министерския съвет, както и окончателното му гласуване в Народното събрание.", "date": "2019.10.30", "title": " Нищо ново на пенсионния фронт"}
{"url": "https://duma.bg/kardiograma-v-noti-zvuchi-v-stolichen-klub-n202461", "text": "\"Деветте живота на Мария Каракушева или кардиограма в ноти\" е мултимедиен спектакъл, който ще оживее за първи път пред публика днес, 30 октомври, в столичния клуб Music Jam. Аудио-визуалното изживяване ще обърне представите на публиката за класическата музика. Hearteclipse Live! използва модерен подход към сценография, хореография и режисура, но в същото време неостаряваща концепция, каквато е и класическата. Като гост изпълнител във втората част на концерта ще се включи един от най-популярните български електронни музиканти - Иван Шопов, добре познат и с проектите си Balkansky и Cooh. Със специалното участие на Quarto Quartet - The Chamber Musicians of Sofia и визуалния артист Петко Танчев. Визуалната среда на спектакъла ще бъде генерирана като колаж от заснети видеокадри, 2D рисувана дигитална анимация, 3D рендери, интерактивен медия дизайн, видео на живо и светлинни ефекти. Hearteclipse Live! наистина е повече от обикновен класически концерт. Мащабността на спектакъла е идеална възможност за Мария Каракушева да даде гласност на кауза, която определя артистичните й търсения през годините - за ролята на жените творци в обществото. \"Решението ми да го направя идва от личния ми опит като млада жена композитор и сблъсъка със света на поредната професия, която се оказа подчертано \"мъжка\". #9хMaria е кауза, с която обръщам внимание, че творческият свят има нужда от развитие и промяна на нагласите. Добрият пример и модел са най-големите вдъхновители за промяна. За целта избрах още осем жени на име Мария - влиятелни творци, които вдъхновяват мен самата, и чрез предварително заснети видеа за всяко парче от албума имат своята роля в промотирането на Hearteclipse Live!\", разкри Мария Каракушева.", "date": "2019.10.30", "title": "\"Кардиограма в ноти\" звучи в столичен клуб"}
{"url": "https://duma.bg/po-sveta-i-u-nas-n202474", "text": "Свети Иван Рилски пропусна и този път да се кандидатира за кмет на София, но поне половината от обещанията на останалите 19 светии - \"бъдещи\" градоначалници, да се сбъднат, нямаше да има нужда от кмет столицата ни. А като гледам биографиите им, разбирам какво губят Самоков, Кюстендил, Варна, Бургас, Ямбол и Брюксел със софийските кандидати за слава в местните избори... Изчислили, че цената на един плакат била на цената на един хляб. А сега изчислете колко гладни можеше да нахраним с похабената цветна хартия за смет през октомври! И този път \"Не подкрепям никого\" поведе в рейтинга. Дойде и световната новина: За първи път в открития Космос излязоха две жени. А у нас две жени не излизат от телевизионните екрани, хеле пък в последните дни. А редом с това у нас една жена престоя над шест часа в скенер в болницата в Павликени. Направо рекорди за Гинес! Купуването и продаването на гласове било престъпление, но не е и наказание, нали?  \"България търси таланти\", както и кметове, общински съветници, лоби в европейските структури ... България търси лекари, учители, медицински сестри, общи работници, строители, заварчици, консултант-продавачи ... България търси главен прокурор, шеф на БФС, омбудсман... България търси телефонни измамници, крадци, изнасилвачи, убийци, джебчийки... България търси свидетели и виновни за кризата. България търси изход от Прехода... България търси таланти... И гласове... България търси майстори... И винаги си намира... Майстора!", "date": "2019.10.30", "title": " По света и у нас"}
{"url": "https://duma.bg/67-godishna-stana-mayka-za-treti-pat-n202456", "text": "Китайка на 67 години стана майка за трети път, като твърди, че е забременяла естествено, съобщи АФП. Жената, която се казва Тян, е родила със секцио в провинция Шандун. От болницата в Цзаочжуан не са категорични за естественото забременяване, защото Тян е станала тяхна пациентка, когато вече е била бременна. Детето е наречено Тянцъ, което на китайски означава Небесен дар. Ако бъде потвърдено, че Тян е забременяла естествено, означава, че е поставила световен рекорд. Според Книгата на Гинес най-възрастната жена, родила естествено заченато дете, е британка. Тя е била на 59 години, когато е дала живот на бебето си през 1997 г. При забременяванията инвитро рекордът принадлежи са испанката Мариа дел Кармен Боусада Лара, родила близнаци през 2006 г., когато се е готвела да отпразнува 67-годишнината си. Жената умира от рак две години по-късно. Тян вече има две деца, едното от които е син, роден през 1977 г., точно преди приемането на политиката за едно дете, наложена, за да бъде ограничен демографският взрив в Китай. Напоследък тя беше смекчена и всички имат право на две деца. Много китайци критикуват раждането на Тянцъ в социалната мрежа Уейбо. Според тях родителите са егоисти, защото не биха могли да се грижат за бебето и отглеждането му ще падне върху по-големите им деца. Други задават въпроса дали двойката ще бъде наказана за надхвърлянето на ограничението за две деца на семейство.", "date": "2019.10.30", "title": "67-годишна стана майка за трети път"}
{"url": "https://duma.bg/rekord-georgi-iliev-s-455-macha-v-elita-n202450", "text": "  Илиев записа рекорда срещу родния си тим, от който беше изгонен пролетта, след като се провали на детектор на лъжата след мач с ЦСКА-Сф. Той има 318 срещи за Черно море, 81 за Локо Пд и 56 за ЦСКА. ", "date": "2019.10.30", "title": "Рекорд: Георги Илиев с 455 мача в елита"}
{"url": "https://duma.bg/petkov-vklyuchi-ruseva-za-turnira-v-apeldorn-n202441", "text": "Бившата капитанка на волейболистките роди на 10 септември на съпруга си - баскетболиста Ивайло Вучков, първородния им син Христо. Ако вземе участие в мачовете, Русева ще се завърне на игрището само 4 месеца след раждането. Петков бе посъветван да не води и шампионките от Марица, за да хвърли сили само върху опита да спечелим виза за Токио 2020.  Той ще разчита на разширен състав от 21 волейболистки:   Лора Китипова и Мирела Шахпазова (Марица), Петя Баракова (Волеро Льо Кане, Фр), Гергана Георгиева и Моника Кръстева (Левски), Полина Нейкова (ЦСКА);   Елица Василева (Новара, Ит), Гергана Димитрова (ПТТ Спор Анкара, Тур), Мария Каракашева (Динамо Букурещ, Рум), Силвана Чаушева (Волей Соверато, Ит), Елена Бечева (Левски), Вангелия Рачковска (Марица);   Нася Димитрова (ПТТ Спор Анкара, Тур), Мира Тодорова Волеро Льо Кане, Фр), Дима Ушева (Марица), Мария Кривошийска (Казанлък Волей), Анелия Джондрова (Левски), Христина Русева (Галатасарай, Тур);   Жана Тодорова и Силвия Андреева (Марица), Кристиана Петрова (Левски). \"Следя отблизо всичките волейболистки от чуждите първенства, наблюдавам как се справят. Чувам се с тях редовно и имам актуална информация за тяхното развитие. Гледах и мачове от първия кръг на българската НВЛ. Ограничени сме във времето за подготовка за олимпийската квалификация. На 20 декември има кръг от Шампионската лига. На 26 декември пък е поредният кръг от италианското първенство. Въпреки това, заедно с целия щаб, ще се опитаме да направим най-доброто в малкото време, което имаме за работа. Насрочили сме две контроли с Хърватия в София“, обяви Петков и допълни, че Селекцията не е окончателна. Той ще продължи да наблюдава волейболистките и евентуално може да повика и някоя друга състезателка.  За Олимпиадата ще се класира само победителят от Апелдорн.", "date": "2019.10.30", "title": "Петков включи Русева за турнира в Апелдорн"}
{"url": "https://duma.bg/nepalets-pokori-vsichkite-osemhilyadnitsi-za-189-dni-n202452", "text": " Докато се опитваше да постави рекорда, той участва и в спасителната акция за малайзиеца Вуй Кин Чин, който бедстваше под Анапурна.", "date": "2019.10.30", "title": "Непалец покори всичките осемхилядници за 189 дни"}
{"url": "https://duma.bg/otgovoriha-na-pismo-v-butilka-po-imeyl-n202457", "text": "Писмото в бутилка, пуснато от момиче от Ню Джърси в Атлантическия океан, получило отговор по електронната поща, пише сайта Норт джърси. Холи Романек написала на ръка посланието и го запечатала в съд от фрапучино от \"Старбъкс\". Тийнейджърката хвърлила бутилката в океана край градчето Санди хук, където била на почивка със семейството си. \"Ако намерите нашето писмо, надяваме се денят ви да е добър и да сте в настроение да ни пишете\", се посочва в посланието на Холи, нейната майка Лейли и братовчедката Оливия. Оказало се, че след като изминало около 1900 километра, писмото наистина било намерено. Океанът го изхвърлил на плаж на остров Нюфаундленд, недалече от градчето Флатрок. Човекът, който го открил около два месеца, след като било пуснато, казал, че намерил бутилката сред камъни на брега на малък залив. През 2018 г. австралийка се натъкнала на плажа в западната част на страната на бутилка, хвърлена в морето преди 132 години. Изследване показало, че писмото вътре наистина е толкова старо и посочената върху него дата 12 юни 1886 г. вероятно отговаря на истината. Бутилката била хвърлена от борда на германския кораб Паула, който пресичал Индийския океан на около 950 километра от мястото, където вълните изхвърлили бутилката.", "date": "2019.10.30", "title": " Отговориха на писмо в бутилка по имейл"}
{"url": "https://duma.bg/bum-na-lazernata-epilatsiya-sred-mazhete-n202460", "text": "През последното десетилетие все повече мъже се интересуват от външния си вид, а статистиката показва, че една от най-честите процедури, на които се подлагат представителите на силния пол, е лазерната епилация. Противно на модата на дългите бради, господата се стремят да поддържат гладко обръснати тела. Американско проучване сочи, че най-често мъжете искат да премахнат окосмяването на гърба, гърдите и раменете. Има и други области, в които този метод може да бъде особено ефективен, като например зоните на подмишниците, ушите и носа, обобщават от клиниката по естетична медицина Jewel Skin. Немалка част използват лазерното лечение с технологията в обезкосмяването Duetto MT Evo и за премахване на косми по лицето и брадата. Това се разглежда и като по-дълготраен и по-ефективен начин да се отървете от космите по тялото завинаги. Мнозина мъже предпочитат да загърбят недостатъците на бръсненето, причиняващо раздразнения, защото вече могат да получат удобството за гладка кожа денонощно. Според търсенето и иновациите в тази сфера надминават очакванията ни. Изследователски екип създаде Duetto MT Evo - първата технология, която комбинира в едно два истински лазерни източника в перфектна синергия - Александрит и ND: YAG. Специално проектирана да осигури безопасни и дълготрайни резултати за всички типове кожа, новата технология е вече достъпна и у нас.", "date": "2019.10.30", "title": "Бум на лазерната епилация сред мъжете"}
{"url": "https://duma.bg/uefa-ni-nakaza-s-85-000-evro-i-mach-bez-publika-n202448", "text": "  Санкцията е далеч по-лека от очакванията да бъдем изхвърлени от квалификациите за Евро 2020 г., за да бъде даден урок на останалите държави при подобни инциденти. Очаква се БФС да предприеме кампания за допускането на стадиона на деца до 14 г., което е позволено при такава санкция. За това ще помогне и сравнително удобният час на двубоя - 19.00 ч. на култовата дата 17 ноември. 3 дни по-рано нашите посрещат Парагвай в контрола, която ще е официалният дебют на Георги Дерменджиев като селекционер. ", "date": "2019.10.30", "title": "УЕФА ни наказа с 85 000 евро и мач без публика"}
