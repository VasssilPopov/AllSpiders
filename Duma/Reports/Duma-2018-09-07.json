{"url": "http://www.duma.bg/node/174720", "text": "Леко увеличаване на ерозията на почвите в България, отчитат от Министерството на околната среда и водите (МОСВ). Това води до загуба на плодородни площи. Тези процеси са описани в националния доклад за състоянието на околната среда за този година, който е публикуван от Изпълнителната агенция по околна среда. Земеделските земи, засегнати от водоплощна ерозия и почвени загуби, остават относително постоянни през 2011-2016 г., но през последната година от този период се наблюдава леко увеличение на неблагоприятните процеси. Те са най-интензивни в областите Сливен, Велико Търново и Ямбол. \nДанни показват най-висока интензивност на ерозионните процеси при земеделските земи на област Сливен, където са засегнати 37 484,3 хектара. На другия полюс е област Благоевград, където негативният процес засяга 3327 хектара. Леко се увеличава и рискът от почвени загуби заради ерозия под въздействието на ветровете. За година застрашените полета в страната са се увеличили с 18 221 хектара, но загубите на почва намаляват с около 1,9 млн. тона. \nКакви са мерките срещу тези процеси - ежегоден мониторинг, информиране и подпомагане на земеделските производители, спазване на добрите земеделски и екологични условия и подкрепа чрез компенсаторни плащания за дейности, ограничаващи ерозионните процеси. \n  \n    \n \t\n", "date": "2018.09.07", "title": "Увеличава се рискът от загуба на плодородни почви"}
{"url": "http://www.duma.bg/node/174716", "text": "Следващата криза в Европа може да започне от пазара на недвижими имоти. Това прогнозира председателката на Надзорния съвет на единния надзорен механизъм в Европейската централна банка( ЕЦБ) Даниел Нуи, добавяйки, че банките вече са по-подготвени да се справят с подобна криза, отколкото са били преди десет години. \"Какво би могло да причини следващата криза? Не знам, но подозирам, че това може да е пазарът на недвижими имоти. Знаем със сигурност, че ще има нова криза. Но ние не знаем кога и защо ще се появи\", е обяснила Даниел Нуи, цитирана от Ройтерс. Това е поредната прогноза, която сочи нова финансова криза. Преди дни по темата се изказа и бившият шеф на Централната европейска банка Жан-Клод Трише. Дълговете на нефинансовите компании в САЩ могат да станат причина за следващата финансова криза, предупреди миналия месец рейтинговата агенция \"Мудис\". \nНуи казва, че \"докато банките са добре капитализирани, ликвидността е предостатъчна и парите са евтини\", но някои банки не са били достатъчно успешни при мобилизирането на допълнителни гаранции и при придобиването на допълнителна ликвидност. \n\"Това, което все още липсва, е европейска депозитна застраховка. Знам, че някои северно и източноевропейски страни искат да видят по-ясно намаляване на рисковете в банките в еврозоната, преди да се направят по-нататъшни стъпки. Аз лично смятам, че рисковете вече са намалели значително. Така че сега трябва да продължим напред\", казва Нуи. Коментирайки ситуацията в балтийските страни, Нуи предупреди, че ръстът на цените на търговските площи създава риск.     \n \t\n", "date": "2018.09.07", "title": "ЕЦБ: Следващата финансова криза може да започне от имотния пазар"}
{"url": "http://www.duma.bg/node/174718", "text": "Ръст от 7% на посещенията на чужденци в България за полугодието отчита Министерството на туризма. Само за месеците юни и юли над 2,8 млн. чуждестранни туристи са посетили страната, което е ръст с около 3,6%, каза министърът на туризма Николина Ангелкова, цитирана от \"Фокус\". Ръстът в туризма за 2016 година е над 17%, за 2017 г. около 8-9%. Очакваме и тази година на годишна база да имаме увеличение в рамките на около 7%, прогнозира Ангелкова. Над 160 млн. лева са приходите само от нощувки в местата за настаняване с над 10 легла, или ръст с около 5% спрямо миналата година. Над 1,3 млрд. евро са приходите от международен туризъм в България за първите шест месеца на годината. Ръстът е с 9,7% спрямо същия период на предходната година.   \n \t\n", "date": "2018.09.07", "title": "Очакват 7% годишен ръст в туризма"}
{"url": "http://www.duma.bg/node/174719", "text": "Инспекторите от Областната дирекция по безопасност на храните в Монтана апелират за бдителност на населението заради откритото и в България заболяване африканска чума по свинете. Огнището бе засечено в провадийското село Тутраканци. В област Монтана досега няма сигнали за повишена заболеваемост на свине и съмнения за това заболяване, съобщи директорът на Областната дирекция по безопасност на храните д-р Людмил Антов. По думите му в Монтана по програмата за надзор на чумата досега са изпратени за изследване 18 проби от отстреляни диви прасета, но резултатите са отрицателни за африканска чума. \nПътищата за разпространение на вируса са много. При всички случаи, когато научите за повишена заболеваемост и смъртност при домашни или диви свине, незабавно уведомете лично или по телефона ветеринарен лекар, проявите отговорност, коректност и бързина при съмнение, апелира д-р Антов. \nЗа да се намалят загубите и да се минимизира рискът от мащабно разпространение на болестта, някои специалисти препоръчват на стопаните да предприемат клане на т.нар. коледни прасета и тези за лични нужди още сега или възможно по-рано, но да не се чакат празниците около Нова година. Агенцията по храните в Стара Загора започна да проверява дворовете заради новата свинска чума. При първото открито огнище в Тутраканци се оказа, че прасетата са много повече, отколкото са регистрираните. \n    \n \t\n", "date": "2018.09.07", "title": "Затягат мерките заради африканската чума и в Монтанско"}
{"url": "http://www.duma.bg/node/174715", "text": "Австралия е изсекла златна монета, инкрустирана с редки розови диаманти, на стойност 2,48 милиона австралийски долара (1,5 милиона евро), за да задоволи интереса на свръхбогаташите към луксозни предмети за колекция. Върху монетата с тегло два килограма са изобразени плаващ древен платноход, златотърсач, кенгура и баобаб, който се среща в Западна Австралия. Това е най-скъпата монета, изсичана в Австралия, и наподобява първите австралийски долари. Един такъв долар е бил продаден през 2013 година за 495 000 долара. \nНовата австралийска златна монета е наречена Discovery и ще бъде предложена на търг от аукционната къща Perth Mint с начална цена от 2,45 милиона долара. Очаква се въпросното \"съкровище\" да стане собственост на купувач от Азия или Близкия изток. \nЗа най-скъпа в света монета се счита първият сребърен долар, сечен в монетния двор във Филаделфия, САЩ, през 1794-1795 година. В 2005 година една такава монета е продадена за 7,85 милиона долара, а през 2013 година е достигната и цена от 10 милиона долара.   \n \t\n", "date": "2018.09.07", "title": " Златна монета на стойност 1,5 млн. евро изсече Австралия"}
{"url": "http://www.duma.bg/node/174714", "text": "Криптовалутите загубиха значителна част от цената си за втори път в рамките на по-малко от 24 часа, насочвайки се към деветмесечно дъно. Причина за спада станаха притесненията, че по-мащабното влизане в употреба на дигиталните активи ще отнеме по-дълго време от очакваното, съобщава Bloomberg, цитиран от investor.bg. Биткойнът - най-голямата дигитална валута, се срина с 9,8%, достигайки цена до 6408 долара по време на търговията в Хонконг. Цената му достигна 6402,19 долара. Измерителят Bloomberg Galaxy Crypto Index, който следи представянето на най-големите криптовалути, се движи близо до най-ниските си стойности от ноември 2017 г. насам, след като конкурентните дигитални валути рипъл, етер и лайткойн също поевтиняха. \nМакар много банки и институционални инвеститори да навлизат полека в света на криптовалутите, притесненията за всичко от схеми за пране на пари, пазарни манипулации и неясни регулации пречат на по-мащабното приемане на този вид средства за разплащане.     \n \t\n", "date": "2018.09.07", "title": "Kpиптoвaлyтитe пoeвтиняxa дo нaй-ниcкoтo cи нивo oт 9 мeceцa"}
{"url": "http://www.duma.bg/node/174717", "text": "Компании от Индия имат интерес да инвестират в IT сектора, туризма и производството на храни у нас. Това стана ясно по време на първия по рода си българо-индийски бизнес форум, състоял се в София. Той бе част от програмата на индийския президент Рам Натх Ковинд в България. Макар и малка като размер, България е с голям потенциал за сътрудничество в областта на икономиката, търговията, образованието, науката, каза президентът Румен Радев, който Рам Натх Ковинд, участва в закриването на форума. В него участваха близо 300 фирми от двете държави. \nПрезидентът Радев открои сектора на информационните технологии, като посочи, че двете държави имат своите постижения, които могат да станат още по-големи, ако работят заедно. Докато нашите политически взаимоотношения винаги са били много задълбочени и силни, икономическите ни връзки са по-скромни. Време е да наваксаме тази разлика, каза от своя страна президентът на Индия. Търговският ни обмен възлиза на едва 300 млн. долара, това е далеч от потенциала на тези отношения, допълни Рам Натх Ковинд. Вчера той заяви: \"Бихме искали да увеличим значително сътрудничеството в бизнеса, икономиката и инвестициите от Индия в България\". \n\"Възможностите за бизнес в България са добри. Искам да стартирам медицински туризъм с партньори от България. Страната наистина е хубава и разполага с условия за това. Медицинската инфраструктура е добра, има добри условия за СПА и  йога. Все още просто разглеждаме възможностите, но се надявам, че скоро нещата може да се получат\", сподели участникът във форума д-р Менсури, който притежава група от болници в Северна Индия. \nНа българския пазар има редица индийски компании, които през последните години разшириха бизнеса си. Една от тях е \"Съдърланд\" (Sutherland Global Services), която предлага аутсорсинг на бизнес процеси. Тя оперира с пет центъра в България, в които работят над 2000 високоплатени специалисти. \"Съдърланд\" обслужва клиенти от цял свят, сред които и Cisco, DELL, McAfee, Allianz, Google, Amazon и др. Компанията планира разрастване на дейността си у нас. \nДруг пример е индийската ИТ компания \"Феуджи\" (Feuji Inc), която откри център за аусторсинг и ИТ услуги, подпомагащ дейността на HP и компанията DXC в България. \"Феуджи\" обслужва от страната ни и американските компании VMware и AGCO. За нея работят около 100 специалисти. Индийската \"Синегранд\" оперира 3 киносалона в България и планира да инвестира през следващата година още 3 млн. евро в откриване на нови обекти.  Все още обаче търговският обмен между двете държави е сравнително скромен. През 2016 г. експортът на България за Индия нараства с 83%, достигайки 114 млн. долара, като износът се е увеличил близо два пъти от 2016 г. досега. Тенденцията се запазва и през миналата година, като същият показател отбелязва увеличение от 16% и се равнява на 103,4 млн. долара, съобщиха от Министерството на икономиката. Износът на селскостопански стоки за индийския пазар нараства над шест пъти на годишна база, до 36,7 млн. долара. Това увеличение се дължи основно на продажбата на пшеница и на бобови култури, зеленчуци, но в него потенциал за по-голямо присъствие имат и  вино, млечни продукти, месни продукти, консерви, гъби и билки .     \n \t\n", "date": "2018.09.07", "title": "Индийски инвеститори с интерес към IT сектора и туризма у нас"}
{"url": "http://www.duma.bg/node/174682", "text": "Компилацията с най-големите хитове на \"Игълс\" - \"The Eagles: Their Greatest Hits 1971-75\", надмина \"Thriller`s\" на Майкъл Джексън като най-продаван албум в САЩ в новата класация на Американската асоциация на звукозаписната индустрия (RIAA). Подредбата включва продажбите както на дискове, така и на стрийминг, които не са били изчислени за \"Орлите\" от 2006 г. насам, според сп. \"Ролинг стоун\". Компилацията от първите четири албума на кънтри-рок групата вече е с продажби от 38 млн. бройки, задминавайки тавата на Джако с 33 млн. Албумът на \"Игълс\" от дълго време заема първото място по продажби, но през 2009 г. бе изпреварена от \"Thriller\", тъй като интересът към него скочи след смъртта на Майкъл Джексън. \n\"Hotel California\" - диск на групата от 1976 г. с хит сингъла със същото име, се нарежда на трето място с 26 млн. продадени бройки. \n\"Ние сме благодарни на нашите семейства, на мениджърите ни, на хората от асоциацията и най-вече на верните фенове, които останаха с нас през 46-те години на върхове и спадове\", каза 71-годишният фронтмен и съосновател на групата Дон Хенли в изявление за \"Ролинг стоун\". \nСлед смъртта на съоснователя на \"Игъл\" Глен Фрей, който почина през 2016-а на 67-годишна възраст, бандата се преструктурира и поднови участията си. Предстоят й поредица от концерти в САЩ този месец.     \n \t\n", "date": "2018.09.07", "title": "Компилация на \"Игълс\" надви тава на Джако"}
{"url": "http://www.duma.bg/node/174685", "text": "Фестивалът Free spirit day, който ще се проведе за първи път в София на 29 септември от 12 ч. във \"Фабрика 126\", излиза с кауза в подкрепа на хората със зрителни затруднения. Организаторът на събитието Ника Любецкая настоява слепите граждани да имат достъп до обществени сгради, заведения, магазини, банки, транспортни средства с кучета водачи, които са техните очи. Това искане е продиктувано от факта, че на много места такива хора не са допускани заради четириногия помощник. Ето защо по време на самия фестивал представители на фондация \"Синергиа\" ще поставят на всички желаещи кърпа на очите и ще ги карат да разпознават какво пият или какво държат в ръцете си. По този начин ще покажат на виждащите какво представлява животът без зрение. \nЦелта на експеримента, в който организаторите канят да се включат всички посетители на фестивала, е да се даде широк обществен отзвук на проблема и тази бариера да бъде премахната. Необходимо е да си дадем ясна сметка, че четириногите любимци са очите на хората със зрителни затруднения. Освен това кучетата водачи са умни, добре възпитани и съобразителни и със своето присъствие по никакъв начин не пречат на околните, нито застрашават живота им. В рамките на фестивалния ден ще бъде поставена и касичка, в която всеки желаещ може да дари средства, с които да подкрепи дейността на фондацията. \nFree spirit day ще включва още хендмейд базар, провеждане на арт работилници, диджей парти и представяне на новия интернационален музикален проект на Ника Любецкая. Билети за събитието се продават в мрежата на Eventim, в \"Къщичка\" (бул. \"Македония\" 6) и на място в деня на фестивала.   \n \t\n", "date": "2018.09.07", "title": "Фестивал подкрепя хора със зрителни затруднения"}
{"url": "http://www.duma.bg/node/174683", "text": "За първи път журналист ще грабне почетен \"Оскар\", присъждан от Съвета на гуверньорите на Академията за филмови изкуства и науки в Холивуд. Публицистът Марвин Леви ще бъде отличен като продуцент на новите \"Междузвездни войни\". Той отдавна работи със Стивън Спилбърг и ръководи рекламните кампании на филми като \"Крамър срещу Крамър\", \"Близки срещи от третия вид\" и \"Списъкът на Шиндлер\". \nСелекцията от пет емблематични артисти, които ще бъдат удостоени с престижната награда на 18 ноември в меката на киното, включва още 86-годишния аржентински композитор Лало Шифрин, написал музиката за над 100 филма, известен най-вече с неговата тема в \"Мисията: Невъзможна\". \n54-те управители на академията присъдиха почетен \"Оскар\" и на Сисъли Тайсън, която започва кариерата си като модел, а след това става филмова звезда. 93-годишната актриса бе номинирана за превъплъщението й в \"Sounder\" (1972). Сред другите й запомнящи се роли са \"Пържени зелени домати\" и \"Помощ\". \nПродуцентите Катлийн Кенеди и Франк Маршал, които са съпрузи, ще получат наградата \"Ървинг Г. Талберг\", кръстена на легендарния изпълнителен директор на едноименното студио. \nПочетните \"Оскар\"-и се раздават всяка година \"За изключителни постижения в живота и изключителен принос в киноизкуството\". Наградите на гуверньорите бяха създадени като отделно събитие през 2009 г., за да се даде по-голям акцент на получаването на статуетките, извън претъпканата програма на основното шоу.   \n \t\n", "date": "2018.09.07", "title": "За първи път журналист получава почетен \"Оскар\""}
{"url": "http://www.duma.bg/node/174684", "text": "Най-вероятно музикантите от \"AC/DC\" ще издадат нов албум. Тези слухове тръгнаха още преди около месец, когато някои от членовете на рок групата бяха забелязани пред звукозаписното студио \"Warehouse\" във Ванкувър. \nОт \"JAM Magazine\" съобщиха, че китаристът на легендарната банда - Ангъс Йънг, работи върху нови песни, които ще съдържат и китарни рифове на починалия миналата година брат му - Малкълм Йънг. \nПоследният албум на \"AC/DC\" излезе през 2014-а и носи името \"Rock or Bust\". Изглежда, след това братята, които са и основатели на групата, са живели заедно и са работили върху много неща. Дори е възможно някои от песните вече да са записани, но да са останали скрити от света. \nАнгъс е решил да избере най-добрите тракове, в които е свирил Малкълм, да се върне в студиото и да ги миксира съвместно с Фил Ръд, Клиф Уилямс и Брайън Джонсън като вокалист, твърдят запознати. \nПрез 2016 г. Брайън беше принуден да спре с концертната дейност заради проблеми със слуха и временно фронтмен на бандата стана вокалистът на \"Guns N` Roses\" Аксел Роуз.   \n \t\n", "date": "2018.09.07", "title": "\"AC/DC\" с нов албум?"}
{"url": "http://www.duma.bg/node/174721", "text": "Националната агенция за приходите (НАП) се зае със земеделските производители, защото се оказва, че огромна част от тях не плащат никакви данъци и осигуровки и не декларират дори официалните субсидии, които получават. \n50 000 регистрирани земеделски производители са получили субсидии в общ размер на 120 млн. лв. през 2017 г., но не са подали данъчни декларации и не са платили данъци и осигуровки върху тях, съобщиха от НАП. Тя е получила данни от Държавен фонд \"Земеделие\" (ДФЗ) за изплатените субсидии през 2016 г. и 2017 г., след което ги е съпоставила със своите бази данни. Има и фермери, които са подали данъчни декларации, но в тях са посочили по-малък доход от получения. Най-голям брой отклонения са засечени в Кърджали, Хасково и Благоевград, сочи анализът на данъчните. В по-редки случаи има и едри земеделци, които не са декларирали дори субсидии от по 1-2 млн. лв. \nВ момента при плащането на земеделските субсидии служебно не се удържа дължащият се данък, а той впоследствие трябва да бъде внесен от земеделецът. Възможно е обаче занапред да се обмислят законодателни промени, така че удръжката да се прихваща още преди изплащането на субсидията. Данъчната агенция няма точна оценка за щетата върху бюджета от неплащането на данъци и осигуровки от земеделците. Като цяло обаче тя е по-ниска в сравнение с останалите браншове, защото данъчно-осигурителната тежест за фермерите е силно облекчена. Те имат най-високия процент нормативно признати разходи за личния данък - 60%, а също и най-ниския минимален осигурителен доход - 350 лв.   \n \t\n", "date": "2018.09.07", "title": " Облагат авансово земеделските субсидии  "}
{"url": "http://www.duma.bg/node/174687", "text": "\"Напусна ни един от талантливите български белетристи, творец, заслужил уважението и обичта на читателите и колегите си със своето човеколюбие и родолюбие, със своите творби за деца и за възрастни\". Това казват от Съюза на българските писатели по повод кончината на автора на \"Вързани приказки\". Бежански е роден на 7 ноември 1933 г. в село Дивля, Перник. Завършил е журналистика в СУ \"Св. Кл. Охридски\". Работил е в Съюза на народните читалища и Отечествения фронт. От 1950 до 1970 г. се труди във в. \"Димитровско знаме\" в Перник. Следващите 20 г. работи в изд. \"Народна младеж\". Една от най-известните му творби - \"Вързани приказки\" (изд. \"Отечество\", 1987) е наградена от Министерството на народната просвета като най-добра книга за деца. Негови произведения са публикувани и в ДУМА. Носител е на орден \"Кирил и Методий\".      \n \t\n", "date": "2018.09.07", "title": " Отиде си писателят Методи Бежански"}
{"url": "http://www.duma.bg/node/174688", "text": "Музикалният албум \"Златно време\" събира всички песни, с които темпераментната Вили Рай участва на престижния фестивал \"Пирин фолк\" в Сандански. Той включва общо 12 песни. \"През последните 7-8 години направих рязък завой към балканската музика, чиято енергия винаги съм харесвала. Мисля, че всяка добра певица може да смени стила си, стига да намери своя образ в нея\", споделя певицата. \"Когато видях Горан Брегович и огромния му успех с нашата музика, как хората реагират на нея, нещо в мен се промени. Никога няма да пея джаз по-добре от американка. Трудно е да пробиеш у нас с поп музика. Реших, че хората на Балканите имат страхотна етнооснова, която докосва сърцата. И си струва да се стъпи на нея. Определям себе си като балканска певица\", допълва Вили Рай.    \n \t\n", "date": "2018.09.07", "title": "Вили Рай с албум, събрал песните от \"Пирин фолк\"  "}
{"url": "http://www.duma.bg/node/174722", "text": "Баровете, ресторантите, дискотеките и клубовете да могат сами да определят дали да разрешават пушенето на цигари, като разрешението да се обвързва с такса за тях. Това предлага Българската асоциация на заведенията в официално становище до Министерството на здравеопазването и Народното събрание. Предложението е за промяна на текстовете в Закона за здравето, които се отнасят до забраната за тютюнопушене в търговски обекти - барове, дискотеки, клубове и ресторанти. \nПарламентът вече отхвърли предложението на вицепремиера Валери Симеонов забраната за пушене на закрито да бъде отменена. Законопроектът беше внесен формално от народния представител от \"Обединени патриоти\" (НФСБ) Христиан Митев. Мотивът е, че настоящата забрана така или иначе не се спазва, а и води до финансови загуби на туристически обекти. Промените предвиждаха хотелите, заведенията, корабите, летищата и стадионите да имат разрешение за обособяване на зони за пушачи. \nНовото предложение е заведенията, които изберат да допуснат пушенето, да плащат допълнителна месечна или годишна такса, която да отива в държавен фонд. Идеята е всяко от заведенията, което е заплатило съответната сума, да се обозначава със стикер, че таксата е платена и клиентите имат възможност да пушат. Предложението е той да се издава от държавата и да бъде залепен на видимо място на витрините на заведението.  \nСпоред браншовата организация, ако бъдат приети предложенията им, в страната ще има прости и изпълними правила за тютюнопушене в закрити помещения. Ще бъдат премахнати корупционните практики и административната принуда, като в същото време ще се осигури немалък приход в държавния бюджет, мотивират се от асоциацията. Предлага се със събраните средства от вноските да се подпомагат социално значими или здравни дейности в нашата страна. От асоциацията предлагат още да не бъдат въвеждани санкции спиране на дейността на заведения, запечатване, въвеждането на прекомерно завишени размери на глоби и имуществени санкции за нарушаване на забраната за тютюнопушене.   \n \t\n", "date": "2018.09.07", "title": "Предлагат заведенията да плащат такса, за да се пуши в тях"}
{"url": "http://www.duma.bg/node/174689", "text": "Дългогодишният министър на културата Георги Йорданов е номиниран за наградата \"Добри Чинтулов\" на община Сливен. Номинацията е от инициативен комитет, състоящ се от членове на смесен хор \"Д. Чинтулов\" при Народно читалище \"Зора-1860\". Призът се връчва за постигнати високи художествени резултати в областта на литературата и изкуството, на творци със значителен принос за духовното развитие на Сливен и българската култура. Съюзът на архитектите в България номинира арх. Анна Неврокопска. Иван Савов е предложен от Съюза на българските художници, Михаил Илийков - от Съюза на артистите в България. Петя Александрова е номинирана от изд. \"Български писател\", а Съюзът на независимите български писатели посочва името на Соня Келеведжиева. Сред номинираните е и акад. Тодор Кръстев, зад чието име застават Съюзът на българските композитори и Съюзът на Българските музикални и танцови дейци. Наградата се връчва в навечерието на празника на Сливен - 26 октомври, Димитровден. На носителите се дава грамота и парична премия в размер на 2500 лв.    \n \t\n", "date": "2018.09.07", "title": "Георги Йорданов с номинация за наградата \"Добри Чинтулов\""}
{"url": "http://www.duma.bg/node/174691", "text": "Предстоят премиерните спектакли на \"Магьосническо езеро\" на 12 и 13 септември от 19 ч. в Драматичен театър \"Стоян Бъчваров\" във Варна, сцена \"Филиал\", научи ДУМА от Виолета Тончева, пиар на Театрално-музикален продуцентски център Варна. \nСценичната редакция е по превода комедията \"Чайка\" от Немил-Недраг, постановка Стоян Радев Ге. К. В тази първа премиера за 98-ия творчески сезон на Драматичния театър \"Стоян Бъчваров\" режисьорът е привлякъл за свои съмишленици актьори от различни поколения, сред които Веселина Михалкова (Аркадина), Ивайло Иванов (Тригорин), Цветина Петрова (Нина Заречная), Ненчо Костов (Костя), Полина Недкова (Маша), Станислав Кондов (Семьон), Даниела Викторова (Полина), Николай Божков (Дорн), Пламен Димитров (Сорин), Свилен Стоянов (Шамраев), Гергана Арнаудова (Дуня) и Константин Соколов (Яков).  \nСтоян Радев Ге. К. посяга към големия драматург и неговата прочута \"Чайка\" с преклонение, което личи както в задълбочената му работа с актьорите, така и във всеки детайл от постановката. Неслучайно свежда сценографията до онзи минимум, който има за цел да експонира в едър план само душевния живот на героите, в чието пресъздаване Чехов остава ненадминат. В същия последователен режисьорски ключ той канализира и енергията на представлението около въпроса \"Защо героите в \"Чайка\" се поставят в категорията \"нещастници\"? Именно в разкриването на механизмите около това преобразуване се крие магията на \"Магьосническо езеро\". То е изпълнено с разтърсващи видове любов: \"И колко любов... О, магьосническо езеро!\", както гласи и репликата, назовала смисъла на конкретното изследване.    \n \t\n", "date": "2018.09.07", "title": "Магията на \"Магьосническо езеро\" открива сезона на ДТ \"Стоян Бъчваров\""}
{"url": "http://www.duma.bg/node/174690", "text": "Група \"Месечинка\" и основателите му Емил Билярски и Аннамария Ола са добре познати на българската публика от многото си участия на клубната и фестивалната сцена през последните години, включително и като хедлайнери на традиционния \"Беглика фест\". Миналата есен напълниха \"София лайв клуб\" в Деня на Българо-унгарското приятелство. \nПсиходелична, магична, опияняваща са само част от определенията, които публиката и критиката дават за музиката на унгарско-българската банда. Последният им албум е наречен от пресата \"гениален\", \"world music албум на годината\" и е горещо приет в различни страни. Балканското турне на групата закрива летния сезон, през който те свириха на големи фестивали в Португалия, Германия, Унгария и Русия. \n\"Месечинка\" ще представи последния си албум, награден с престижната награда \"Фонограм\" (унгарското \"Грами\") за най-добър етно албум на 2018 г. Родните меломани ще чуят нови композиции, както и обработки на унгарски, испански, руски, цигански и български народни песни. Ще бъдат изпети и парчета от соло албума на Емил Билярски. \nКонцертът в София е в клуб \"Студио 5\" на 14 септември от 22 ч., а на следващия ден - в \"Bee Bop Cafе\" в Пловдив от 21.30 ч. Билетите са в предварителна продажба в сайта bilet.bg.   \n \t\n", "date": "2018.09.07", "title": "Унгарската формация \"Месечинка\" представя последния си албум у нас"}
{"url": "http://www.duma.bg/node/174692", "text": "Един от най-големите културни фестивали в България - Дни на японската култура, започна вчера за 29-а поредна година. Първото събитие бе \"София екиден маратон\", който се организира за четвърти път от Младежкия спортен клуб \"София - Европа\" и асоциация \"Спорт за всички\" под патронажа на посолството на Япония в България. Маратонът бе проведен в чест на 133 години от Съединението на Княжество България и Източна Румелия и с амбицията да се популяризира щафетното бягане у нас.  \nЗа разлика от обичайния маратон, в който всеки участник се състезава сам за себе си, екиден (значението идва от японските йероглифи \"еки\" - пункт, и \"ден\" - предаване) е маратон, който подкрепя отборния дух и игра. \"София екиден маратон\" е бягане, в което шест души от отбор пробягват разстоянието от 42.195 км по постове с различни дистанции от 5 км, 10 км, 7.195 км в шест категории. Първото подобно събитие се провежда в Япония преди 101 години между старата японска столица Киото и новата Токио, като разстоянието от 508 км е пробягано за 3 дни. \nСпортната проява дава възможност и на фирми и корпорации по по-нестандартен начин да стимулират отборния дух и желанието за работа в екип в състезателна обстановка.   \nБългарската публика ще може да се потопи още в богатите традиции на Япония и да се наслади на серия от интригуващи събития до 23 ноември.  Календарът е особено пъстър и включва 17 прояви, сред които изложби на древни японски изкуства, опера, калиграфия, икебана, японско кино. Почитателите могат да станат съпричастни с всичко това освен в София и във Варна, Стара Загора и Казанлък. Дните се организират от посолството на Япония от 1990 г. Тази година се осъществяват със съдействието на клуб \"Приятели на Япония в България - Нихон Томоно Кай\".    \n \t\n", "date": "2018.09.07", "title": "Дни на японската култура предлагат 17 прояви   "}
{"url": "http://www.duma.bg/node/174703", "text": "69% от германците най-много се притесняват от последствията от политиката на президента на САЩ Доналд Тръмп, сочат резултатите от проучване на германската застрахователна компания R+V Versicherung. \nНа второ място с 63% се нареждат германците, които се опасяват от претоварването на държавата с бежанци. Миналата година от това се безпокояха 57% от немците. \nСъщо така германците изпитват безпокойство от това, че политиците са прекалено претоварени с проблеми (60%). В това се вижда намаляващо доверие към властите. На следващото място сред опасенията в Германия е безпокойството от евентуални терористични действия (59%). \nПроучването на общественото мнение „Страховете на немците“ се провежда вече 25 години.   \n \t\n", "date": "2018.09.07", "title": "Германците се безпокоят заради Тръмп и бежанците"}
{"url": "http://www.duma.bg/node/174704", "text": "Статия във в. \"Ню Йорк таймс\", за която се твърди, че е написана от висш служител в администрацията на президента Тръмп, предизвика нов голям скандал в американската политика. В нея той е определен като \"аморален\". \nАвторът на статията твърди, че е част от \"съпротива\" в Белия дом срещу \"най-лошите наклонности\" на президента. \"Съпротивата\" на служителите на администрацията се състояла в опити да осуетят част от дневния ред на президента, за да защитят страната от \"най-лошите му наклонности\". \nСпоред автора \"аморалността\" и \"импулсивността\" на Тръмп са довели до невежи и безразсъдни решения. В статията се разказва също, че част от администрацията дори е обмисляла задействане на 25-ата поправка в американската конституция, която дава право на висши служители от Белия дом да инициират сложна процедура за сваляне на президента поради непригодност за поста. Веднага в общественото пространство се появиха догадки дали анонимният автор е вицепрезидентът Майк Пенс. \nДържавният секретар на САЩ Майк Помпео отрече, че е автор на написаното и разкритикува остро статията, като \"тъжна\" и добави, че опитите на медиите да \"подкопаят\" президентството на Тръмп са \"невероятно обезпокоителни\". \nСлед публикуването на статията Тръмп настоя вестникът да разкрие \"безгръбначния\" автор от съображения, свързани с националната сигурност и публикува в профила си в туитър пост, който гласеше \"Измяна?\" \nПо-рано през седмицата откъси от новата книга на ветерана на американската журналистика Боб Удуърд, която излиза на пазара в САЩ на 11 септември със заглавие „Страх. Тръмп в Белия дом“, бяха публикувани в електронното издание на „Вашингтон пост“ и също предизвикаха гнева на президента.     \n \t\n", "date": "2018.09.07", "title": "Нов скандал между Тръмп и медиите"}
{"url": "http://www.duma.bg/node/174705", "text": "Днес в Техеран се провежда срещата на върха между Иран, Русия и Турция или  на Астанското трио и на нея може да бъде постигнато окончателно решението на ситуацията със сирийската провинция Идлиб. \nТова заяви вчера председателят на Ислямския съвет Али Лариджани на среща с председателя на руската Държавна дума Вячеслав Володин. Провинцията стана крепост на терористите, откъдето те извършват нападения срещу сирийската армия. Според руския в. \"Коммерсан\" очаква се на срещата да бъдат одобрени плановете на военните операции. \nТази година Путин и Ердоган са говорили 17 пъти по телефона за Сирия, разкри вестникът, като добави, че операцията в Идлиб е можела да започне през юли, но е била забавена по искане на Ердоган. Той дори заплаши, че ще напусне Астанския преговорен формат при операция в провинцията. \"Турция не без причина се страхува, че след Идлиб срийската армия няма да спре и ще проведе военни операции на териториите на север от Алепо, заети от Турция по време на военните операции \"Щита на Ефрат\" и \"Маслинова клонка\". Там, както и в Идлиб, са съсредоточени силите на сирийската опозиция, контролирани от Турция. Над тази територия има \"чадър на турската противовъздушна отбрана\", обясни през вестника експертът Кирил Семьонов. Съществуват мнения, че Асад ще може да възвърне контрола само над част от провинцията.       \n \t\n", "date": "2018.09.07", "title": "Астанското трио решава съдбата на Идлиб "}
{"url": "http://www.duma.bg/node/174723", "text": "Младежкото обединение на БСП в Перник излезе със силно становище за подготовката си за предстоящите избори за кмет на общината през 2019 г. Ще се борим да си върнем всичките общини в региона, категоричен е лидерът на младежите Йордан Миланов. Той оглави младежката структура на левицата преди пет месеца. Оттогава досега младите социалисти проведоха редица инициативи в областта, подкрепени от общинската и областна организация на БСП. Дейностите им засягат наболели теми като асфалтирането на улиците, бездомните кучета, косенето на тревните площи, но най-силен и мащабен си остава проектът \"Лятна политическа академия\", който приключи преди броени дни. Той беше реализиран в рамките на две седмици. В академията взеха участие над 25 членове и симпатизанти, както и 8 лектори от страната. Идеята за нея се роди поради неадекватното управление на община Перник, което младите социалисти определят като \"кърпеж\". \nПовеждаме битката за спечелване на местната власт в областта, заяви зам.-председателят на МО Сабина Кирилова. Тя обяви, че след приключването на политическата академия в редиците на младите социалисти са се записали 4 нови членове. От началото на годината до 110-та годишнина на организирано социалистическо движение в Перник партията се е увеличила с още 22 нови симпатизанти, потвърди лидерът на общинската структура в Перник Кирил Леонов.     \n \t\n", "date": "2018.09.07", "title": "Готови сме за битка, за да си върнем всички общини в региона"}
{"url": "http://www.duma.bg/node/174725", "text": "Жители на села от Родопската яка край Пловдив протестираха вчера срещу намеренията за разширяване на мраморната кариера край Белащица. Според местните тя и в момента създава опасност за околната среда и за здравето на хората. Те се събраха на кръговото на Околовръстното шосе край Пловдив. Един от лекарите заяви, че около 10 пъти се е увеличила заболеваемостта от хронични белодробни заболявания при децата, и около 4 пъти при възрастните, откакто в близост до селата се добиват кариерни материали. \nПрез юни РИОСВ са измерили чистотата на въздуха в центъра на Белащица, но заявяват, че не са установили отклонения от нормите. При друга проверка обаче се оказва, че вятърът е вдигнал бял прашен облак чак до покрайнините на Пловдив. \nЕдиният от двамата концесионери на кариерата възнамерява да увеличи площта за добив с още 50 дка за нови 25 години, което взривява търпението на местните. Те вече са направили подписка срещу намерението му.     \n \t\n", "date": "2018.09.07", "title": "  Жители на пловдивски села недоволни от опасна мраморна кариера"}
{"url": "http://www.duma.bg/node/174724", "text": "След силния натиск на БСП в Добрич ВиК започна подмяната на водопроводната мрежа в квартал \"Рилци\". Припомняме, че жителите му протестираха четири пъти заради липсата на вода по домовете си, като затваряха пътя Добрич-Силистра.  \nВ последния протест вчера се включиха и общински съветници от левицата. Местният лидер на партията Мая Димитрова обясни, че подкрепят гражданите на Добрич и затова са сред недоволните хора. В защита на бедстващите жители на квартала се включи и депутатът от \"БСП за България\" Даниел Йорданов, който отправи гневно питане до МРРБ кога ще бъде решен проблемът с водата.  \n„До месец ще се оправи водоподаването в квартал „Рилци”, когато ще влязат в действие два нови водопровода. Ние реално подменяме мрежа. Едната тръба е на международен път и на дълбочина 3 метра”, обеща пред протестиращите изпълнителният директор на ВиК-Добрич Тодор Гикински.    \n \t\n", "date": "2018.09.07", "title": " БСП натисна ВиК-Добрич да подмени водопроводната мрежа в \"Рилци\" "}
{"url": "http://www.duma.bg/node/174727", "text": "Разтревожени родители излизат утре на протест пред Столична община. Той е организиран от Националния инициативен комитет за качествена и иновативна образователна система. Ръководството му е внесло пет искания до местната власт. От инициативния комитет настояват за създаването на ефективна работна група, която да изготви план за построяване на нови ясли, детски градини и училища, съобразени с нуждите на всеки квартал. Предлага се всяко останало извън класиранията дете да бъде обезщетено с ваучер на стойност единния разходен стандарт. Това е временна мярка до построяването на адекватна образователна инфраструктура с цел да бъдат обезщетени семействата на неприетите деца, за които общината не е осигурила достатъчно места, пишат организаторите на протеста. \nТе искат и пълно автоматизиране на системата за кандидатстване в ясли и детски градини, както и създаване на електронна система за прием в първи клас. Това е абсолютно наложително, за да имаме прием, който да е справедлив и да няма човешка намеса, без грешки и манипулации. \nЕкспертите предлагат да бъдат осигурени средства за назначаване на помощник-възпитател във всяка група, която надхвърля числеността на децата, заложена в наредбата. Аргументите за това са, че директорите масово са приели на места по 40-46 деца в една група. От инициативния комитет отново искат отстраняване от длъжност на шефа на Дирекция \"Образование\" Мария Минчева и на главния експерт Ирена Николова. Това искане е последно, но в никакъв случай не е на последно място, тъй като двете служителки категорично са доказали, че нямат волята да контролират качествено системата. За това главно свидетелствал фактът, че години наред не са установили масовите нарушения в системата на детските градини. \n     \n \t\n", "date": "2018.09.07", "title": "Разтревожени родители настояват за нови забавачки и училища "}
{"url": "http://www.duma.bg/node/174728", "text": "Уволниха дисциплинарно полицая Митко Станков, изготвил протокола от катастрофата в Харманли с участието с Георги Радев - баща на президента Румен Радев. Документите за уволнение са връчени в сряда - 5 септември, вечерта. \nСпоред вътрешна проверка на Областната дирекция на МВР, младши автоконтрольор Станков не е изпълнил служебните си задължения. Случаят се проверяваше от две дирекции на вътрешното министерство. Досегашният вътрешен министър Валентин Радев подаде оставка в деня, в който резултатите трябваше да бъдат оповестени. Според думите на Радев полицаят е действал неграмотно и некомпетентно.   \n \t\n", "date": "2018.09.07", "title": "Уволниха полицая, документирал катастрофата с бащата на президента"}
{"url": "http://www.duma.bg/node/174729", "text": "Народното събрание все пак ще гласува оставките на тримата министри Николай Нанков, Валентин Радев и Ивайло Московски. Приемането им ще стане най-вероятно още в първия работен ден на депутатите - сряда. Това обяви пред БиТиВи председателят на Народното събрание Цвета Караянчева. В понеделник оставките ще бъдат разгледани на коалиционния съвет, а след това трябва да влязат в парламента.  \nКараянчева одобрява подаването на оставки, защото така се поемала отговорност, въпреки че и тримата министри били професионалисти и \"мъже на честта\". Според нея кабинетът като цяло работел добре и това се доказвало от парламентарния контрол. \nКараянчева не пропусна да похвали и премиера Бойко Борисов, който, по думите й, всеки петък е в парламента след края на европредседателството.     \n \t\n", "date": "2018.09.07", "title": "Министерските оставки влизат в НС другата седмица"}
{"url": "http://www.duma.bg/node/174726", "text": "Жители на Благоевград масово са възмутени и ще протестират срещу отсичането на 20 липи и чинари на над 40-годишна възраст. Дърветата са отстранени заради реконструкцията на ул. \"Марица\" в южния град. С ремонта нивото й спада и въпреки, че дърветата попадат върху тротоара, те са били отрязани с мотива, че корените им са подкопани при поставянето на бордюрите. \nПреди време живеещите правили подписка до общината дърветата да бъдат окастрени, защото при бури се чупят клони, но не и да бъдат унищожени. Много от тях са възмутени от премахването на растенията, защото те са са „белите дробове” на града, чийто зелени площи една по една изчезват, след като се застрояват.     \n \t\n", "date": "2018.09.07", "title": "Благоевград настръхна срещу отсичането на 40-годишни дървета"}
{"url": "http://www.duma.bg/node/174731", "text": "С началото на новия телевизионен сезон медиите започнаха да връщат в ефира си някои от успешните и знаковите си предавания. Заедно с тях зрителите отново могат да видят и познати лица, доста обаче са и рокадите, извършени традиционно преди есенната програма. \nРадост Драганова и Иво Аръков отново ще водят \"Мармалад\" по БТВ. Компания ще им прави Мария Силвестър. Тя ще представя класацията \"Топ 10\", но ще има и нова рубрика \"Пълна мрежа\". В нея известни личности ще коментират забавни видеоклипове от мрежата. Екипът обаче е решил да заложи на обновен декор. \"Мармалад\" се завръща тази събота от 16 ч. , а екипът е решил да обнови и декора. \nОтново тази събота, само че от 12,30 ч. по БТВ Синема ще гледаме \"Като на кино\". Този път концепцията на предаването е във всяко предаване да има различни звездни водещи. Първи в тази роля ще се появи актьорът Иван Юруков. Кинокритикът Деян Статулов ще продължи да представя кинопремиерите на седмицата и акцентите в премиерите на малкия екран, а актрисата Мариета Мелроуз ще отговаря за рубриката \"Холивуд: Лично\". \nБТВ отново залага на Венета Райкова като лице на таблоидното предаване \"Папараци\".  Тя се завръща в ефира на 23 септември от 22 ч., а екипът й обещава нови рубрики и пикантерии. Предвидено е Райкова да излезе извън студиото на предаването, за да прави част от своите интервюта.  \nКакто БТВ обеща, Светослав Иванов ще продължи изявите си като водещ на \"120 минути\" от 9 септември. Всяка неделя между 17 и 19 ч. зрителите отново могат да видят рубриките \"Роуминг\", \"Големите\", \"Време за отговори\" и \"Главната роля\". Остава и знаковият за Иванов \"Коментар на водещия\". Светослав Иванов и продуцентът на \"120 минути\" Марта Евтимова са подготвили и нови поредици в продължение на усилията си да развиват жанра и да задават стандарти за продуциране на обзорно актуално предаване, което разглежда събитията в дълбочина и изважда на повърхността онова, което е останало скрито в океана от информация, анонсират от БТВ. \"Спасените\" ще предлага на зрителите емоционални срещи на хора, преминали през тежки травми с техните лекари - спасители. В \"Историята в 120 секунди\" ще бъде представяна емблематична снимка от миналото с всички любопитни факти около героите или събитията в нея. И тъй като предаването винаги се е стремяло да поднася важното от света и България по интересен начин, а не да превръща интересното във важно, тази традиция ще продължи с помощта на рубриката \"Критиците\". Нейните герои ще правят обстоен анализ на събитията от седмицата. \nТози понеделник зрителите на БТВ станаха свидетели и на завръщането \"Преди обед\". Всеки делник тандемът Десислава Стоянова и Александър Кадиев поема ефира след 9,20 ч. сутринта. В схемата на предаването този път е включена рубриката \"новото лице\", която ще даде шанс на някого за кариера на модния подиум. Като обучители тук ще се изявят едни от най-успешните български модели Диляна Попова и Кристина Милева. \n\"Преди обед\" ще продължи да разказва и вдъхновяващи истории за хора, преживели трудна промяна. \"Не/зависимите\" с автор Ралица Стефанова отново ще проследи лечението на трима души от тежки зависимости като наркотици, алкохол и хазарт. Неделя Щонова и \"Духът на здравето\" също продължават да са част от предаването.  \"Мистичната България\" и този сезон ще насочва вниманието към ценностите, скрити под земята, където археолозите търсят отговори на вековни загадки, анонсираха рубриката от БТВ. \n Над 200 000 чувала и ръкавици отпътуваха от София към доброволците от цялата страна, които ще се включат в кампанията \"Да изчистим България заедно\" на 15 септември. Това съобщиха от БТВ малко преди началото на традиционната национална кампания по почистване. Тази година повече от 1000 терена са регистрирани и очакват своето почистване. На тематичния сайт daizchistim.bg доброволците могат да се ориентират къде им е най-удобно да се включат в инициативата. \n    \n \t\n", "date": "2018.09.07", "title": " Новият сезон върна старите лица в ефира на БТВ  "}
{"url": "http://www.duma.bg/node/174730", "text": "- Всички, които са допуснали да се изгради с парите на данъкоплатеца и да се пусне в експлоатация път, неотговарящ на стандартите и законите в БГ, трябва да бъдат изпратени в заведенията за превъзпитание. \n- Защо винаги трябва да има изкупителни жертви? Не трябваше ли първи да е Бойко заради неговите магистрали? \n- Боко е уплашен и гори цели 3 бушона наведнъж. Явно разбира, че края му е близо, а не е ли във властта... не се знае какво ще му се случи. Властта може да отиде в някой нормален човек и после затворите да се напълнят бързичко. \n- Министрите избират и назначават преките отговорници и за това имат вина. Макар, че оставката не е никакво наказание. Трябва да е свързано с ограничение да заема отговорни постове. Връщат се в парламента и пак управляват???!! \n- Това с оставките вече не работи. Всички знаем, че Борисов ползва министрите за бушон. Стане гаф, някой си отива, Борисов остава, а схемата си продължава. Борисов, хората вече не ти вярват, искат реални действия и подобряване на здравеопазване, пътища, икономика, туризъм, МВР, енергетика, екология, образование, справяне с престъпността и ред други! \n- Много катастрофално, много негативи натрупа ГЕРБ с поредица от гафове в последните месеци. Оставките бяха малка глътка въздух за правителството. Ако те не бъдат приети, тайфунът ще връхлети с още по-голяма сила. Цветанов, не дрънкай глупости, че няма да приемете оставките, чергата вече е подпалена, помагаш й да се разгори! \n- \"Трите министерски оставки може и да не бъдат приети\". Хубаво, ама те бяха поискани от премиера. Сиреч, ако коалиционният съвет не стартира процедура или НС не приеме оставките, това значи: или че съветът и/или НС бламират премиера; или той не знае какво прави. Третият вариант е Цирк Теменужка. \n- Всеки ден политически скандали. А в страната пълен хаос. Нито една институция не работи. Никаква дори краткосрочна програма. Всичко е на автопилот. А държавата копае в дъното и загива. Но...народът спи. Спи непробуден сън. Президентът е много толерантен. Тези управляващи само с твърда ръка ще си отидат. Но кога??? В тази страна няма ли нови лидери?? Открийте ги и тръгнете след тях. Време е! \n- Колко души трябва да загинат, за да поеме вината персонално Боко Тъпото и да си подаде оставката? Причината - на всички стана ясно, че в БГ не се строят качествени пътища, кражбите и отчисленията са огромни, а жертви са невинни български граждани. Тъпото не пътува по тези пътища, той обикновено прелита над тях. Кога най-накрая ще се потърси отговорност от политиците за безскрупулните им кражби и безочливото поведение, кога ще видим осъден Боко Тъпото и плазмодия Цветанов, както и цялата клика бандити, окупирала парламента през последните 10 години? \n- Какъв е тоя цирк? Подават оставки трима министъра, които отговарят пряко за случилото се в Искърското дефиле. След това НС не ги приема, щото са професионалисти, ама в резултат на \"професионализма\" им, на управляваните от тях безхаберно министерства загинаха 17 души. Същата работа е и с Каракачанов като министър на отбраната. Пилотите не летят и нямат нальот, ама е виновен Жан Виденов или Хан Аспарух. Ей тия са точно толкова умни колкото и Пожарникаря в едно с Физкултурника. \n- Кога ще вдянат, че оставката на висше управляващ е чисто морален акт! Той може и да е голям професионалист и да няма пряка вина, но носи отговорност за ресора си! И не е необходимо да му я приемаш или да не му я приемаш! Само че кой ти разбира от морал? По целият свят, от който уж вземаме пример, се постъпва така - при тежки аварии, вследствие човешката дейност, управляващи подават оставки! Не се постъпва така само при природни бедствия, но дори и тогава има прецеденти, когато има много загинали! \n- Е-е, нали мислехме, че Борисов налива пари в асфалт и затова няма пари за увеличението на пенсии и заплати, а сега се разбра, че това било само привиден асфалт! - Къде са тогава стотиците милиони? \n    \n \t\n", "date": "2018.09.07", "title": "Наз@ем от мреж@та"}
{"url": "http://www.duma.bg/node/174735", "text": "Управляващите от ГЕРБ се канят да увеличат осигурителната вноска и да въведат втори задължителен допълнителен стълб, подобно на пенсионното осигуряване. Това съобщават от Канал 3 и поясняват, че идеята била в суров вид, а информацията - неофициална. \"Отричат подобна идея. Но дори да опитат да я осъществят, в никакъв случай не можем да го допуснем и БСП ще отстоява тази си позиция до край\", категоричен бе пред ДУМА депутатът от левицата и зам.-председател на парламентарната Комисия по здравеопазване доц. д-р Георги Йорданов. По думите му е недопустимо най-бедната нация в ЕС, която и без това доплаща половината от стойността на лечението и на медикаментите си, да бъде обременена с допълнителни средства за здравни осигуровки.  \nЗдравната осигуровка до 2019 г. остава 8%. ДУМА припомня, че в началото на управлението на ГЕРБ през 2009-10 г. имаше идеи за увеличаване на вноската с 2%, но те така и не се осъществиха. \nПо данни на НАП в момента здравноосигурителните вноски се поделят между работодател и работник в съотношение 60:40, като 3,2% са за сметка на осигуреното лице, а 4,8% - за сметка на осигуряващия. Самоосигуряващите се плащат 8%. \nОт 2016 г. след промени в Закона за здравното осигуряване, държавата започна с по 5 процентни пункта да увеличава вноската към НЗОК на деца, ученици, студенти и докторанти, лишени от свобода, бежанци, военни, пенсионери и пр. Дотогава държавата плащаше за тях по 50% от 8-процентната вноска, а идеята бе до 2026 г. държавата да плаща 100% осигуровките на тези групи хора. По подобен начин се увеличават и вноските на самоосигуряващите се - от 16,80 лв. месечно през 2016 г., на 18,40 лв. през 2017 г., а от 1 януари т.г. стана 20,40 лв. \nДруга идея на управляващите, макар още да не са я оповестили, е пациентите да доплащат за лечение, което струва над 700 лв. (до тази сума лечението на здравноосигурените ще продължи да поема НЗОК). По време на първата сесия на парламента за настоящия сезон председателят на парламентарната група на ГЕРБ Цветан Цветанов обяви, че партията му ще внесе \"проект за развитие на здравноосигурителния модел\" и ще настоява за широк дебат. Припомняме, че за нов здравноосигурителен модел заговори настоящият здравен министър Кирил Ананиев. Непосредствено преди ваканцията на парламента той представи идеите си пред управляващите от ГЕРБ, но така и не стана ясно какви точно са идеите му. Новия управител на касата пък д-р Дечо Дечев също намекна за регламентиране на доплащането от пациентите, но и той обяви, че ще представи вижданията си през есента. \nЗдравнонеосигурените към края на 2017 г. са 719 хил. души, обяви през април в парламента финансовият министър Владислав Горанов в отговор на въпрос от депутата от БСП Лало Кирилов.   \n \t\n", "date": "2018.09.07", "title": "ГЕРБ се кани да увеличи здравната вноска с 12 лева  "}
{"url": "http://www.duma.bg/node/174733", "text": "Специализираната прокуратура повдигна обвинения на собственика на \"Винпром Карнобат\" Миню Стайков, синът му Стайко Стайков и още 6 души за участие в организирана престъпна група, създадена с цел продажба на акцизни стоки без бандерол, извършване на данъчни престъпления и пране на пари. Това гласи съобщение от пресцентъра на Спецпрокуратурата, разпространено вчера. В него се посочва, че обвинения са повдигнати на М.С., С.С., И.Д., Ц.К., М.К., Б.Х., А.Т. и Д.Д. На едно от лицата са повдигнати обвинения за вторични престъпления - избягване плащането на ДДС и възстановяване на неследващ се данъчен кредит в размер на общо 1 016 139 лв., на други трима - за държане на акцизни стоки без бандерол в големи размери. \nПрипомняме, че 10 души, сред които Стайков и синът му, бяха задържани за 24 часа в сряда при мащабна акция на прокуратурата в над 70 обекта на алкохолния бос. Обвинението обаче ще поиска мярка \"постоянен арест\". Спецпрокуратурата ще даде подробности от разследването на специален брифинг днес, в който ще участват ръководителят й Даниела Начева, наблюдаващият разследването прокурор Ангел Кънев, главният Секретар на МВР главен комисар Младен Маринов и зам.-шефът на ДАНС Николай Ненков. \nВ сряда сутрин разследващи влязоха в офиси на \"Винпром Карнобат\", \"Сис Индустрийс\" и \"Топаз Мел\". И трите компании са на Стайков. Това е вторият удар срещу крупен бизнесмен у нас само за седмица след проведената операция срещу хотелиерския бос Ветко Арабаджиев. Разследваме бизнеса на Стайков за данъчни престъпления и пране на пари в периода 2009-2018 г., обясни преди ден зам. главният прокурор Иван Гешев. \nДо акцията в сряда се стига след разследване срещу Миню Стайков, започнало в средата на юли. Тогава в родния му Карнобат бе разкрита нелегална фабрика за цигари. Гешев обясни, че се събират доказателства как са изпирани парите от незаконната фабрика на цигари. По думите му това е ставало чрез десетки фирми и в момента се изземват документи от управителите, за да се намерят доказателства. Шефът на Националното следствие Борислав Сарафов заяви, че нанесените на държавата щети от нелегалната фабрика за цигари, са за 70 млн. лв. Възможно е изпирането на парите да е ставало и през винзавода в Карнобат, смятат от прокуратурата. Гешев отрече разследването да има връзка с това срещу бившия сват на Стайков - Ветко Арабаджиев. \nПоследната акция на властите срещу \"Винпром Карнобат\" бе през 2010 г. Тогава бе проведена операция \"Акцизите\", а след нея бе съобщено за заловени 250 000 бутилки с фалшиви бандероли, но от това не последва нищо. Синът на Миню Стайков - Стайко, пък бе задържан през 2013 г. в рамките на операцията \"Захарно петле\". Той бе обвинен като лидер на престъпна група за данъчни престъпления и след като бе обявен за национално издирване, се предаде, за да бъде освободен по-късно под гаранция от 50 хил. лв.   \n \t\n", "date": "2018.09.07", "title": "Прокуратурата обвини собственика на \"Винпром Карнобат\" Миню Стайков  "}
{"url": "http://www.duma.bg/node/174693", "text": "1911 - РАЖДА СЕ ТОДОР ЖИВКОВ, ПОЛИТИЧЕСКИ И ДЪРЖАВЕН ДЕЕЦ (УМИРА 1998 Г.). Участник в антифашисткото движение, партизанското му име е Янко. Държавен ръководител в продължение на 35 години, генерален секретар на ЦК на БКП (1954-1989). На 13 декември 1989 г. е изключен от партията, малко преди смъртта му членството му в БСП е възстановено. Автор на \"Избрани съчинения\" (в 39 тома), на книгите \"Срещу някои лъжи\", \"Без догма (Размисли за политическите нрави)\", \"След студената война\", \"Мемоари\". 1940 - ПОДПИСАНА Е КРАЙОВСКАТА СПОГОДБА. Условията на договора налагат Румъния да върне на България Южна Добруджа, както и да се осъществи обмен на населението от Северна и Южна Добруджа. Така 88 000 румънци, заселени от румънските власти след края на Втората балканска война през 1913 г., когато територията на Добруджа е окупирана от Румъния, са принудени да напуснат и да се преселят на север. В същото време 65 000 българи от северната част емигрират в родината. 1954 - ОТКРИТ Е ПАМЕТНИКЪТ НА СЪВЕТСКАТА АРМИЯ В ЦЕНТЪРА НА СОФИЯ. Монументът, висок 37 м, е създаден от колектив с ръководител скулпторът Иван Фунев с идеята да символизира признателността на българския народ към руските воини. Автори са арх. Данко Митов, арх. Иван Васильов, арх. Любен Нейков и арх. Борис Капитанов, а скулптори - Иван Фунев, проф. Любомир Далчев, Мара Георгиева, Васка Емануилова, Васил Зидаров и Петър Дойчинов. Художник-график е Борис Ангелушев. Първата копка е направена на 5 юли 1952 г., а на откриването присъства и съветският маршал Сергей Бирюзов. 1964 - ОТКРИТ Е АРХИТЕКТУРНО-ЕТНОГРАФСКИЯТ КОМПЛЕКС \"ЕТЪР\". Намира се на 8 км от Габрово. Представлява възстановка на българския бит, култура и занаятчийство. Идеята за създаването му принадлежи на Лазар Донков. В АЕК \"Етър\" се намира единствената у нас сбирка на народна техника на вода. Всички обекти са в действие, така, както в миналото. Занаятчийската чаршия представя образци на балканската архитектура, разкриващи самобитния талант на възрожденските строители. През 1971 г. комплексът е обявен за паметник на културата. 1998 - ОСНОВАНА Е GOOGLE. Американската интернет компания е базирана в гр. Маунтин Вю, щата Калифорния. В нея работят над 20 хил. души. Компанията е създадена от Лари Пейдж и Сергей Брин (американец от руски произход), докато те са студенти в Станфордския университет и се опитват да измислят ефикасен алгоритъм (машина) за търсене на уеб страници по ключова дума. Компанията разполага с хиляди сървъри по света, които обработват милиони заявки за търсене всеки ден.   \n \t\n", "date": "2018.09.07", "title": "Датата"}
{"url": "http://www.duma.bg/node/174695", "text": "В Бургас арестуваха Бенчо Бенчев. Един голям приятел на българските пенсионери. Не съм му адвокат, но смятам, че много други са виновни и дерибействат сред лукс и разхищение в нашата България. Ало, господин Главен прокурор, вземете се в ръце и почнете да работите! Българският народ очаква промени. Много години вече хора като вас го заблуждават и печелят дивиденти на гърба му. Ако Бенчев е виновен, да бъде наказан. И другите - също. Само с перчене по показни акции ден до пладне не става. Вземете мерки, защото ставащото в Румъния може да стигне и до нас. Демокрацията ни е в опасност! Спасете я, за да няма нова кървава революция. Спасете демократичното правило, че разделението на властите и свободните демократични избори ще решават проблемите.   \n \t\n", "date": "2018.09.07", "title": "Господа управляващи, вземете се в ръце!"}
{"url": "http://www.duma.bg/node/174696", "text": "Пенсионирах се с пенсия 301 лв. през декември 2012 г. - на възраст 60 години и 4 месеца, и тридесет и седем години осигурителен стаж в областта на културата. \nПрез изминалите 5 г. и 8 м. с моята пенсия се случват извънредно обидни неща: 1/ тя, пенсията ми, с всяка година се доближава до обявената линия на бедността; 2/ с всяка индексация нараства разликата между моята пенсия и по-високите пенсии, отпуснати около 2012 г. \nНека е живот и здраве, съвсем скоро пенсията ми ще падне под съответната линия на бедността. \nВ заключение - принципът, по който се индексират пенсиите в България, е изключително несправедлив и унизителен за по-голямата част от българските пенсионери.     \n \t\n", "date": "2018.09.07", "title": " Как ме унижава държавата"}
{"url": "http://www.duma.bg/node/174734", "text": "Държавата е поела ангажимент да плаща върху половината от минималния осигурителен праг на голяма група хора. Това може да бъде коригирано. Тя би трябвало да се освободи от плащането на здравните вноски на хора, които имат доста сериозни доходи, за да може да поеме изцяло осигуровките на уязвимите групи. Особено на продължително безработните, които след като са били на борсата 1 година, но продължават да са безработни, никой не ги осигурява.  \nВ същото време работещите на минимална заплата плащат пълната здравна вноска - 8%, а с парите от данъците, които внасят, държавата плаща осигуровките на хора с многократно по-високи данъци. Например член на ВСС заяви по телевизията, че взима 7 хил. лв. месечна заплата. Справедливо ли е? Защо се прави това? Ето това е един от начините - държавата, ако ангажира всеки да си плаща здравната вноска, съобразно доходите и се освободи от вноските на хората с високи доходи, тогава в страната няма да има 1 млн. или 800 хил. души неосигурени. Всички ще бъдат осигурени. Ако хората с високи доходи, на които сега държавата им плаща, си плащат персонално вноските, в бюджета на НЗОК ще влязат още поне 200-300 млн. лв. Разбира се, на първо място трябва да има контрол, който липсва.  \nНеприемлива е и идеята за болнично лечение касата да плаща до 700 лв., а остатъка да си доплаща болният или да си направи допълнително здравно застраховане. Тук става въпрос за тежко болните! А и допълнителното застраховане няма как да е задължително, защото е застраховане, а не осигуряване. Т.е. те търсят някакъв праг, но първо трябва да се справят с Конституцията. И как така, когато хората са си платили вноските, ти ще им кажеш, че, ако лечението им е над еди-колко си пари, те ще трябва да плащат? Това е тежко нарушение на Конституцията.  \nНо е категорично, че трябва да се увеличат публичните разходи. Ние сме страна с най-несолидарната система - 50% от разходите за здравеопазване са от джоба на болния. Няма такава осигурителна система в Европа! И да натоварят тези хора - тежко болни и бедни, да плащат още? Напротив, трябва частните разходи бъдат съкратени под 20%, както е в цяла Европа, а не частните разходи да са 50% и още да искат хората да доплащат.      \n \t\n", "date": "2018.09.07", "title": "Преди всичко държавата да плаща 100% от вноските на бедните"}
{"url": "http://www.duma.bg/node/174710", "text": "Тези дни станахме свидетели на признания от Запада за Сирия, които може би си струва да се възприемат и като сигнали. По важност би следвало да започнем с думите на държавния секретар Майкъл Помпео от средата на седмицата, че САЩ споделят тревогата на Русия от присъствието на терористи в сирийската провинция Идлиб. \"Абсолютно сме съгласни с тях (руснаците - б.а.), че по тези места има терористи и трябва да се погрижим те повече да не изнасят тероризъм по света. Бихме се радвали да работим за разрешаването на проблема с тероризма в този регион.\" По същото време специалният пратеник на ООН за Сирия Стафан де Мистура, който е повече \"пратеник\" на САЩ, отколкото на световната организация, изплю камъчето, че в Идлиб се намират 10 000 терористи от \"Ал Кайда\" и \"Джебхат ан Нусра\". След това Ангела Меркел заяви, че в Идлиб има радикални групи, с които \"трябва да се борим\", а Израел в лицето на министъра на разузнаването Израел Кац призна, че в Сирия няма по-добра алтернатива от Асад. \nАстанското трио (Русия, Иран и Турция) решава днес в Техеран за военната операция срещу терористите в Идлиб, срещу която се обявяват САЩ и Западът. Те вече предупредиха, че ще ударят сирийската армия, ако тя използва химическо оръжие. Междувременно Москва и Дамаск се погрижиха да разобличат Запада в подготовката за химическа провокация, за да изфабрикуват повод за такъв удар. \nНа този фон откровенията на Помпео, Мистура и Меркел не са ли послания, че Западът бие отбой? Че този път Доналд Тръмп няма да клъвне на въдицата с химическа провокация, че до удари срещу Сирия може и да не се стигне. А ако все пак в хаоса бъде пусната димка с газ (всичко се случва в такава ситуация), ударът на Запада ще се окаже символичен. И нищо чудно да бъде поднесен като принос \"за разрешаването на проблема с тероризма в този регион\". \nТакова обяснение е трудно за вярване, но и да се изключи не е лесно.   \n \t\n", "date": "2018.09.07", "title": "Пъзелът Идлиб"}
{"url": "http://www.duma.bg/node/174697", "text": "На пети август тази година се навършиха двадесет години от кончината на Тодор Живков. Вече над четвърт век всекидневно се коментира неговото управление. Оценките за него и за социалистическото време са нееднозначни. Клакьорите на управляващите ренегати обаче плюят и отричат постигнатото през четиридесет и пет годишния период на съграждане. За просперитета на страната през този период значителен принос има и Тодор Живков. Първо ще кажа, че от моите двадесетгодишни контакти с него съм разбрал, че този човек нямаше никакви други интереси, освен просперитета на държавата и добруването на народа. Не се лакомеше за нищо, не търсеше лукс и нямаше претенции за каквото и да било в личния живот. Умееше да води диалог както с обикновените хора, така и с държавници от цял свят. Често от ръководството на социалистическия лагер го изпращаха да решава международни въпроси, които те не можеха да решат. През 1985 г. седяхме и чакахме хеликоптера. Живков се вайкаше, че някои страни от соцлагера закъсват икономически - имат външни дългове. Аз несъобразително попитах: \"Ами ние какъв борч имаме?\" - \"Нямаме нищо, имаме милиард и триста милиона долара задължения. Можем да ги изплатим със стоки за три дена. Нямаме интерес да ги плащаме, така както ти нямаш интерес да си изплатиш апартамента.\"  \nВсички знаем за близостта му с Брежнев, която Живков използваше в интерес на България. Отиват на лов във Воден. Живков поставя въпроса да ни опрости 600 милиона долара задължение към СССР. \"Ами какво ще кажат другите?\" - контрира го Брежнев. \"Ние няма да казваме на другите\" - хитро, със смях подхвърля Живков... \nНе е тайна, че през последните години Живков беше обърнал поглед и на запад. Интересуваше се от новите технологии и ги внасяхме и от Германия, и от Япония. Това пораждаше недоволство у някои съветски ръководители и най-вече у предателя Горбачов. Той спря помощите за България, разтури СИВ и икономиката ни рухна.  \nМястото на Живков ще определят бъдещето и историята, защото той е човек - епоха!   \n \t\n", "date": "2018.09.07", "title": " Тодор Живков и една епоха "}
{"url": "http://www.duma.bg/node/174700", "text": "Седнах в градинката пред църквата \"Св. София\", за да изпия набързо кафето. Взех го от апарата в общината. При хубаво време пейките тук са заети от служители, прескочили за цигара, строителни работници, които все нещо ремонтират по близките улици и тротоари, от екскурзианти, от почиващи просяци и клошари.  \nВ този ден градинката беше полупразна. Тежки дъждовни облаци се притискаха към земята. Гълъбите бяха прибрали криле в клоните над пейките. Недалеч от мен бяха останали двама роми. Мъжът лежеше на пейката, а жената седеше на плочките до него. И отпиваше от пластмасова двулитрова бутилка бира. Идещият дъжд не ги притесняваше. Жената отпусна уморено глава на гърдите си. Стори ми се, че съм я срещал.  \n- Ей, началник, не ме ли позна бе? - неочаквано втренчи светлите си очи в мен тя. - Аз съм Борая, от \"Кремиковци\"!... \nЧак сега се сетих. Беше оная усмихната и чевръста Борая от централната столова в комбината. \n- Познах те, ама чак сега, като ми се обади - рекох. - Годинките малко са ни променили. \n- Какви годинки бяха... - закима с глава тя, без да сваля очи от мен. - И ти работеше някъде в комбината, нали? \n- Не, но често ме изпращаха там от вестника. Виждал съм те, шеташе в кухнята или чистеше масите в столовата. \n- Да знаеш само как си живеехме тогава, началник - отговори Борая. - Бяхме при яденето. И аз, и домочадието ми никога не гладувахме. Ама да не си помислиш нещо... и работехме, даром хляб не ядяхме. Ти поне си ме виждал. И управителката, и готвачките, и работниците - всички ме уважаваха. Бяха разбрали кога имам рожден ден, че като започнаха да ми честитят и да ме поздравяват... Даже по радиоуредбата ме поздравиха с песен, та всички да разберат. В столовата стана голямо тържество, а началникът на цеха дойде с ей такъв букет. \nБорая пусна колената си и разпери колкото можа ръце встрани и нагоре. После продължи: \n- След време ми дадоха от комбината и апартамент, та в него отгледах децата. Ех, началник, какви кремиковски времена бяха само... \n- А сега как я караш? \n- Как я карам ли? Не виждаш ли сам - лек укор поради излишния ми въпрос помрачи светлите й очи. - Това ми е четвърта бира за днес. \nБорая взе с две ръце пластмасовата бутилка и отпи. Къде ли беше ги побрала в слабото си тяло? \n- Теглих заем - продължи тя, - от ония, бързите кредити, купих за дъщерята спалня и плазма, е, останаха и за почерпка. \n- Дано да върнеш парите по-бързо. \n- Да, ще ги върна, знаеш ли кога? - Борая свъси вежди и опъна шия нападателно към мен. - Теглих заема и напуснах работа. Бях в чистотата. Нищо не могат да ми направят ония.  \n- Сигурно ще те преследват, за да си върнат парите - рекох. \n- Нищо не могат да ми направят. Няма как да вземат на босия цървулите. А тях - бълха ги ухапала. \n- В кремиковския апартамент ли сте още? \n- Продадохме го още в началото на демокрацията. Нямаше как да се живее. Знаеш какво стана с \"Кремиковци\". Останах без работа. Мъжът ми влиза няколко пъти в затвора, накрая се разболя, отрязаха му единия крак, тръгна по просия, пропи се.  \n- Какво стана с децата? \n- Двете по-големи момчета от години са в гробищата - от наркотици, началство. Третото - и то върви по техния път. Виж, момичето излезе свястно дете, на мен се е метнало горкото. Задоми се. Мъжът й си има гарсониера в \"Дружба\". Та и нас с мъжа ми ни приюти зетят - живеем в кухничката. Те са в другата стая, дето сега е спалнята и плазмата, с две дечица. Абе, Господ пак е добър, та още ни държи...  \nМъжът, който досега лежеше неподвижно на пейката, се надигна и седна. Челото му изглеждаше деформирано - редуваха се издатини подобно на хълмове с отблъскващи вдлъбнатини. Вероятно тази деформация не беше от рани, а от някакво заболяване. Мъжът, отпуснал рамене, се загледа смирено към чешмичката сред градинката, върху която бронзовата пластика на Мина Иванов с мотива свети Георги убива змея изглеждаше свита и незабележима като гълъбите, притихнали в клоните под надвисналите облаци.  \n- Този човек приятел ли ти е? \n- Добър човек е, от Нови Искър. Приятели са с мъжа ми и когато съм в запой, моят човек го праща да ми крепи бутилките - засмя се широко Борая, намигна ми дяволито и отпи няколко глътки.  \n- А как е сестра ти - попитах, - нали едно време и тя работеше в столовата?  \n- И тя не е такава, каквато си я запомнил тогава, началство. В новото време на митингите сестра ми се пропи. Нещо й мръдна в главата, записаха я в психодиспансера, ама продължи да си пие. Мъжът й вдигна ръце, изгони я. Тя се изгуби, къде е скитала - никой не знае. Има две дечица, не ги е поглеждала. Мъжът й си довел друга жена да ги гледа. Сестра ми скита и пие. Където един и тя, та двама. Понякога и с цяла тайфа бездомници. Ама най-често се навъртала, казват роднини, на Околовръстното, да изкара някой лев. \nБорая се почувства навярно неудобно, наведе глава, забрави бутилката за малко и притихна. Без усмивката, макар и беззъба, лицето й изглеждаше смръщено като на човек, на когото целият свят е докривял.  \n- Началство, началство... Тая демокрация ни пръсна като клети пилци, бе... Ей, Борко - изви се Борая към мъжа, мълчаливо отпуснат на пейката, - я иди купи още една бутилка, че тази тук била пробита бе. \n- Да, ще ти купя две - обади се след известно мълчание той. - Време ти е да си хващаш пътя към \"Дружба\". \n- Ох, я стига - махна с досада Борая и надигна бутилката, от която изцеди последната капка. - Видяло се е, че пак ще ходя сама да си пазарувам... Началство, имаш ли цигари? \n- Не пуша. \n- Ох, и ти си като наш Борко. Добре де, пусни някоя стотинка - загледа ме с присвити очи, наклонила глава наляво. \nИзправих се. Бръкнах в джоба и подадох в шепата на Борая някакви монети. \n- Благодаря, началство, жив и здрав да си! - Борая също се изправи. - Другия път ще ти гледам на ръка, без пари, да знаеш! \nМахнах за довиждане и поех през градинката. \n- Борко - дочух зад гърба си гласа на Борая, - пази багажа, ще забягам за бира и за цигари, сега се връщам. Какво си оклюмал, горе главата!  \n- Дъжд иде, ще станем пак вир вода - чух мърморенето на Борко. \n- Много важно - отвърна бодро Борая, - нас ни пере дъжд вече тридесет години, пък още не ни е разкиснал кожите. Горе главата, Боре, след малко се връщам с нашия лек!\n   \n \t\n", "date": "2018.09.07", "title": "Кремиковски времена"}
{"url": "http://www.duma.bg/node/174698", "text": "\nСлед 133 години Съединението на Княжество България с Източна Румелия е политически и географски живо, но все по-имагинерно за един народ в реалността на 21 век. Може би днес вече не говорим за \"малки честолюбия и разлики на мнения\", а за непреодолими разграничения вследствие на безброй разочарования. След 1989 г. българският парламентаризъм деградира успешно, рисувайки сюрреалистичната картина на родната демокрация, раждайки един деформиран политически елит. Този политически елит успя да противопостави класите, да фрагментира социалните и културни връзки, крепящи чувството за единност на нацията, подменяйки значението на думите \"морал\" и \"етика\". Невъзможността на държавата да се справи с ключовите реформи в образованието, здравеопазването и съдебната система вече десетки години не е просто оръжие за политически нападки на различни опоненти. Тя е качествена, морална и функционална импотентност на един изфабрикуван политически елит, за който, когато завесите се спуснат, съществува единствено основният принцип на съглашението. \nДвайсет и девет години по-късно, наред с многобройните равносметки, които се правят, засягащи редица политики, един проблем стои като дамга, по-ярък и по-силен от всички останали. Демографската криза, наричана от голяма част от обществото \"геноцид\". Силата на контрола над държавността идва от населението, неговия брой, образование, социален статут и икономически потенциал, с което демокрация и демография са неразривно свързани. \nВсе пак, защо свързвам демокрацията с демографията? Защото те са двете водещи понятия, засягащи просперитета на дадена нация. Демокрацията в България, доколкото реално съществува, е способ на политическия елит да безчинства от името на народа. Колкото по-голям процент от хората са недостатъчно образовани, социално зависими и икономически подчинени, толкова по-добре за управляващите, без значение кои са те. Българската нация е силно разединена, поставена на кръстопът относно своето бъдеще, докато младите хора, които са реалният демографски потенциал, гарантиращ оцеляването на страната, можещ да се пребори с политическите и икономически кризи, корупцията и беззаконието, е принуден да търси препитание из различни географски ширини. Удобно, нали? \nСега, нека за миг си представим България малко по-различна. С 9-10-милионно население, по-голямата част, от което е грамотно и трудоспособно. Едно общество, което има самочувствието и увереността да поеме отговорност за бъдещето, което не би допуснало един политически елит да се подиграва с пенсионери и инвалиди. Едно общество, което не би допуснало да убиват децата и родилките по болниците, а институциите и частните фирми да си прехвърлят вината за качеството на асфалта след поредния ден на национален траур заради катастрофи по пътищата. Едно общество, което би се противопоставило всякак на корупцията, политическата демагогия и на политици, за които оставката е химера, макар родовете им да са окупирали цели отрасли на властта. Тогава вече демокрацията би имала съвсем друг смисъл, различен от днешния. \nРеалността, в която живеем, е част от собствените ни представи и докато не ги променим, тя също няма да се промени. Съединението е дружно усилие, еманацията на жаждата за справедливост на една нация. Отговорността пред обществото, смелостта да отстояваш себе си, човечността към ближния, познаването на историята, но и мисълта за бъдещето - това трябва да са съвременните постулати на патриотизма. Същите, които накараха предците ни преди 133 години да се преборят с поредната несправедливост. \nНакъде отиваме? Изборът е наш. \"Времето нас обръща и ние него обръщаме...\" \n    \n \t\n", "date": "2018.09.07", "title": "Не мърша, а народ  "}
{"url": "http://www.duma.bg/node/174712", "text": "\"Булгаргаз\" е изпратила писмо до руския монополист \"Газпром\" с покана за преговори за промяна на договора за доставка на синьо гориво. Те станаха възможни след споразумението между ЕС и руския доставчик, който така избегна огромна глоба за злоупотреба в монопол в Източна Европа. Споразумението между ЕК и \"Газпром\" от май т.г. дава право на всички засегнати да започнат предоговаряне на условията за доставките си. Предстои да се види и какъв ще е ефектът от предоговарянето на условията по контракта, за който от \"Булгаргаз\" твърдят, че в момента осигурява за страната ни най-ниските газови цени в Европа. Не са ли обаче малко пресилени подобни твърдения. Горчивият опит го имаме. Точно преди 20 г. в София с фанфари бе посрещнат тогавашният вицепремиер Евгений Бакърджиев - \"победителят\" в разгорялата се по онова време руско-българска газова \"война\". В нейната основа бе скандалът около дружеството \"Топенерджи\", чрез което \"Газпром\" искаше да изкупи газопреносната ни мрежа. Тогавашният премиер Жан Виденов не разреши и това му струваше поста. \nМалко по-късно се разбра, че фанфарите за \"Валяка\" са били излишни, защото договорът, подписан в Москва от правителството на Иван Костов за доставка на природен газ, защитава всичко друго, но не и интересите на България. С него страната ни се задължи за 10 г. да плаща 80% от договорените, но неизползвани количества газ. Договорени бяха 6 млрд. куб.м газ при годишна консумация у нас на 3,5 млрд. куб.м. Лесно може да се изчисли колко пари на данъкоплатеца са отишли на вятъра. Страната ни загуби и около 200 млн. долара от разлики в транзитните такси. Договореностите за транзит на газ изискваха налягането на газа при гръцката граница да е 55 атмосфери, докато на румънската граница суровината идваше с 40. Допълнителното нагнетяване също бе за наша сметка. Така че този път по-леко с фанфарите.   \n \t\n", "date": "2018.09.07", "title": " Леко с фанфарите "}
{"url": "http://www.duma.bg/node/174694", "text": "Ще повярва ли някой, че в далечната 1971 година инженер Димитър Петров - един от най-добрите специалисти в света по металургия на медта, е приковал вниманието на участниците в 100-годишния юбилеен конгрес на Дружеството на инженерите от металургията и минното дело в САЩ със своя доклад \"Метод за електролитно рафиниране на мед при високи плътности на тока\". А на международната изложба в Женева през 1973 г. методът изобретение бе отличен със  \nзлатен медал за България Димитър Андреев Петров е роден на 28 август 1933 г. в с. Махалата (Пелово, днес град Искър), Плевенска област. Още като ученик се \"влюбил\" в химията, физиката и математиката. Отличникът от гимназията се отличил и на приемния изпит за следване във ВУЗ - изпратили го да продължи образованието си в бившия Съветски съюз, в Института за цветни метали и злато \"М. И. Калинин\" в Москва. Там избира медта за обект на своята бъдеща практическа и творческа дейност. (В онези години след Девети септември 1944-та България нямаше цветна металургия, но геолозите усилено търсеха находища на медни, цинкови и оловни залежи, проектантите чертаеха заводите...) \nПрез 1957 г. Димитър Петров се завърна в родината с отлична диплома на инженер металург и на 1 октомври постъпи на работа в току-що изградения медодобивен комбинат \"Георги Дамянов\" - Пирдоп. Младият инженер така се влюби в работата, че целият му трудов стаж мина в едно предприятие. Защо ли? \n\"Силен съм там, където са основните ми интереси. Не обичам да подскачам от място на място. Държа да запазя нивото си на компетентност\", споделяше с журналистите защо не отиде другаде на работа.  \nТридесет и пет години - от ръководител на бюро \"Рационализации\" до главен инженер на комбината: беше технолог, началник на цех \"Електролитен\", директор на База за развитие на медодобивното производство, заместник-директор по инженерно-внедрителската дейност... \n\"Никога не съм правил рационализации ей така, да седна и да измисля нещо, но винаги съм мислил над срещаните трудности, за преодоляването им... Човек трябва да познава производството, да живее и гори в работата си.  Нужни са призвание, талант и дръзновение Смятам, че е трудно да се предвиди изобретателската дейност, но е необходимо у хората да се възпитава творческото начало.\" \nРъководителят на бюро \"Рационализации\" в комбината от първата година на трудовия си стаж е пример за останалите новатори - захваща се с разработването на редица интересни технологични процеси, които са признати за изобретения - нали познава добре както теорията, така и практиката.  \nПри класическата технология медта се почиства от различни примеси чрез електролиза. Интензивността на процеса е в правопропорционална зависимост от плътността на електрическия ток. Учени от цял свят търсят пътища за увеличаване на плътността на тока, но стигат до задънена улица, тъй като качеството на пречистването на медта се влошава. \n\"Не можем ли ние?\" - ето въпроса, на който положителен отговор дадоха инженерите Димитър Петров, Любен Лалчев и Янаки Попов. Оригиналната идея на българите е реализирана - интензифициране на процеса на електролитното пречистване чрез използване на реверсиран постоянен ток. Променили и други показатели на технологичния режим. Създаденият от тях метод за пречистване на медта използва ток с плътност до 350 ампера на квадратен метър. Увеличава се производството до 80%. Многократно се повишава производителността на труда. И най-важното - рязко се повишава качеството на медта! Ами икономическият ефект от милиони левове!?  \nИзобретението \"Метод за електролитно рафиниране на мед при високи плътности на тока\" бе регистрирано в ИНРА през 1963 г., а три години по-късно - внедрено в комбината.  За пръв път в света  бе проведена електроекстракция на мед при високи плътности на тока, при която неколкократно се увеличава добивът на чиста мед от единица площ! Само че не си мислете, че всичко е станало бързо и лесно. \n\"Ако някой си мисли, че новото може да се роди без трудности, то значи да отрича диалектиката - казва инж. Димитър Петров. - Риск има, но важното е той да бъде разумен и технически оправдан. Никога не съм лъгал, когато казвах, че животът ми преминава в лекота. Това беше една трудна, безсънна лекота, но само така можех да се чувствам щастлив и с олекнало сърце. А който не вярва - нека опита! Ако издържи на нея, негова ще бъде и любовта на хората, и успехът, и хилядите неспокойни нощи, щом като очите на толкова много хора са вперени в теб и не ти дава да заспиш мисълта: \"Ще успеем ли днес, дали няма да се провалим утре, ще докажем ли предимствата на нашия метод!\" - цитирам изобретателя по една негова отдавнашна изповед, която съм запазил. \nБезспорният успех на българите бе признат от най-добрите специалисти в света по металургия на медта: те единодушно казаха - \"Това е революция в металургията!\" През 1967 г. България продаде първия лиценз на изобретението на италианците. Лицензиите последваха една след друга - в САЩ, Япония, Испания, Финландия, Мексико, Чехословакия, Иран, Турция... В чужбина, по време на внедряването на метода инженер Димитър Петров е приеман като \"професор\". У нас властта го удостои с най-високите награди и звания като заслужил деятел на техниката. Три пъти е обявяван за почетен изобретател, името му е записано  \nмежду първите имена в Златната книга  на Патентното ведомство (ИНРА). \nДимитър Петров е автор и съавтор на 25 изобретения и 60 високоефективни рационализации в областта на металургията на медта с изключително голям народностопански и валутен ефект. За раждането на идеите и реализацията им всеки изобретател има конкретен отговор. Ето какво казва инженер Петров в изповедта си отпреди 30 години: \"Появяването на идеята съвсем не е случайно. Най-важни според мен са условията и човекът. Съществуват проблеми - трябва да се видят и да се избере най-важният. После - да се търси решение. Времето на архимедовците отдавна е минало. Сега за всеки частен случай са необходими много знания. Без тях нищо не може да ти хрумне. Щом веднъж разбереш кое точно ти пречи, опитваш се да разрешиш загадката. Изчиташ всичко, написано по този проблем. Ако работиш в колектив, всеки нещо предлага и внезапно, но не случайно, се появява новата идея. Изследователят е влязъл в лабиринта... \nИдеята обаче е само в началото. За да се види същността й, тя трябва да се разработи в схеми и чертежи. В този момент ученият все още е в лабиринта и търси посоката (а може и да я избира) за излизане оттам. После идва проверката в практиката, нещо е завършено и то трябва да се внедри. Тук  всеки може да те спъне Това естествено влияе на твореца, но не е решаващо за него. Творецът е човек, който в преследване на целта може да се откаже и от висока заплата и от удобства. \nС ръка на сърцето искам да кажа, че у нас все още не са създадени достатъчни условия, за да се развиват талантите, за да творят индивидуалностите. И ако все пак някой нещо създава, то е поради неговата устойчива индивидуалност, поради неговата същност.\" \nА какво мисли главният инженер, бащата, за подчинените си, за семейството? \n\"Болшинството не е олицетворение на компетентност. Едно мнение може да не е на колектива и да го приема, щом съм убеден в истинността и в правотата на отделен индивид... Винаги съм се стремял общуването ми с хората да е удоволствие за мене... В семейството аз търся уют и покой. Независимо от степента на мисловна дейност всеки човек има душа и сърце. За уюта и аз съм отговорен. Грижата за близките хора, срещите с приятели, часовете за почивка само могат да ми помогнат в работата.\"  \nПрез 1992 г. Димитър Петров надхвърли годините за пенсия и сам реши да се пенсионира, но не се отказа от призванието си на новатор. И продължи през годините и до днес да консултира металургични предприятия. За комбината, който бе купен от белгийци (Комерио мед АД), а днес е притежание на германци (Норлийче Афинери Комерио мед), Димитър Петров все още казва \"Моят завод!\" По-важното е, че в него производството е многократно увеличено, че за модернизацията му са вложени стотици милиони долари, че е един от най-големите заводи в света за производство на чиста мед. И най-важното в личен план за изобретателя е, че и белгийците, и германците го уважават и се вслушват в съветите му. Търсят го заради огромния му опит, натрупан през десетилетията. \nНа юбиляря, на един от най-големите изобретатели на България през втората половина на ХХ век, на инженер Димитър Петров пожелаваме спокойствие и уют в дома, още дълги години здраве и творчески заряд, за да консултира наши и чужди металурзи! \n     \n \t\n", "date": "2018.09.07", "title": "Изследователят, влязъл в лабиринта "}
{"url": "http://www.duma.bg/node/174739", "text": "\"Мистър Горбачов, съборете тази стена!\" - когато на 12 юни 1987 г. президентът на САЩ Роналд Рейгън се изправи пред Бранденбургската врата и изрече прословутата си фраза, едва ли някой от тогавашните бащи на Новия световен ред си е представял, че три десетилетия по-късно обединената вече Германия ще се тресе от толкова голямо разединение покрай мигрантската лудост на канцлера си Ангела Меркел. Днес в градове като Кемниц, Котбус или Лайпциг все по-ясно личи разломът в германското общество. \n\"Ще ми се пръсне сърцето, ако се разпилее това семейство от нации, което сме изградили.\" - каза точно преди 4 години тогавашният британски министър-председател Дейвид Камерън по повод референдума за независимост на Шотландия от Обединеното кралство. Слава Богу, сърцето му не се наложи да се пръсне. Но пък това не му попречи да доведе страната си - някогашна велика империя, \"над която слънцето никога не залязва\", до най-големите вътрешни колизии и обществено разединение от Втората Световна война насам с референдума за излизане от ЕС. \nВчера, 133 години след Съединението си, малка България, която е много далеч от големите световни сили и глобални процеси, посрещна празника си разединена. Разединена не само на Северна и Южна - за никого не е изненадваща тази разлика в последните 15 години, а по всякакви линии. Разединена е на бедни и богати, на емигранти и останали, на либерали и консерватори, на леви и десни, на \"умни и красиви\" и останалите... От толкова разединение дори и един мащабен протест вече не може да има под прозорците на властта. Добре, че има някакви локални брожения по различни поводи, та да разберем, че все още не е напълно закърняло  . \nДнес, повече от всякога, ни е нужно нещо, което да ни съедини. Да събере парчетата на пръснатото ни сърце, перифразирайки Камерън. И това нещо е свободата. Свободата да изразяваш мнението си, да протестираш, без да се притесняваш от хунвейбините на властта, свободата да си гражданин. Вестник ДУМА, чието кормило поемам от днес, ще се опита да бъде стожерът на тази свобода. Защото повече нямаме време - обратното броене на Съединена България тече неумолимо.      \n \t\n", "date": "2018.09.07", "title": "Съединението и свободата"}
{"url": "http://www.duma.bg/node/174738", "text": "Всеки да плаща допълнително по 12 лв. месечно за здраве. Това бил един от вариантите на управляващите за  . Друга идея била пациентите да доплащат за лечение, което е над 700 лв. Експерти припомниха, че това би нарушило Конституцията.  \nТова е недопустимо за най-бедната нация в ЕС, която при това доплаща 50% за лечение, отсякоха депутати от БСП.     \nУправляващите планират и въвеждане на втори здравноосигурителен стълб, по подобие на пенсионното осигуряване. Очевидно са забравили, че кабинетът \"Борисов-1\" прелицензира частните осигурителни фондове като застрахователи, поради което в момента няма как да се създаде допълнително задължително здравно осигуряване.     \n \t\n", "date": "2018.09.07", "title": "ГЕРБ тайно готвят увеличаване на здравната вноска "}
{"url": "http://www.duma.bg/node/174713", "text": "Поредната приумица на недоспал партиен функционер на ГЕРБ е на път да внесе още сътресения в системата на българското здравеопазване. Да вдигнем здравната вноска, която е в процентно изражение, с определена сума! Очевидно инкубаторът на тази идея не е наясно и с математиката, но това е отделен въпрос. И другата хрумка - всяко лечение над 700 лв. да се доплаща от пациента. \nГрубо нарушение на Конституцията на РБългария! \nГрубо нарушение на принципа на солидарността, на който е подчинено осигуряването в цяла Европа! \nЕ, това са все постулати, които, за да бъдат разбрани и приложени в управлението на държавата, изискват по-сериозно раздвижване на сивите мозъчни клетки на управниците. А те през годините показаха, че недолюбват това упражнение и предпочитат простото пестене на пари от здраве, без да отчитат правилата в системата, според които колкото повече вложения се правят в профилактиката, толкова по-евтино излиза здравеопазването. \nНо не е за пръв път да сме свидетели на подобни действия. Днес никой не казва къде са откраднатите от здравните вноски на българите 1,4 млрд. лв. плюс още над 700 млн. лв. от здравната каса през 2010 и 2011 г. Никой не отговаря защо 17 малки болници загинаха по времето на \"Борисов 1\", нито защо големи областни болници всекидневно от месеци колабират при \"Борисов 3\". Никой не се опитва да пресметне колко струва на касата (т.е. на мен, на вас, на всички стриктни вносители на здравни осигуровки) да възстанови след съдебните постановления милионите левове на болниците плюс лихвите по просрочия, плюс съдебните разходи за онези безумни \"твърди\" болнични лимити, въведени по времето на \"Борисов 2\". \nИначе с всяко следващо правителство на ГЕРБ касата и МЗ все по-често са осъждани. Да, справедливостта възтържествува, но осъдените плащат с пари от общия кюп, а не от джоба си. Може би затова и хрумките по тъмна доба няма да престанат скоро.   \n \t\n", "date": "2018.09.07", "title": " Хрумки по тъмно"}
{"url": "http://www.duma.bg/node/174702", "text": "\n\"Нямам надежда, че точно тези управляващи могат да решат проблемите на хората с увреждания, защото \"социалното\" не е в кръвта им\" - Г-н Гьоков, преди дни протестиращите майки на деца с увреждания поставиха на депутатите срок до 1 октомври да бъдат внесени и дебатирани в Народното събрание законите, които се отнасят до техните проблеми. Ще успее ли парламентът да спази това условие? \n- Майките поставят този ултиматум още от началото на протестите си, като говорят за три закона. Първоначално протестите тръгнаха от Закона за личната помощ, който те смятат, че ще реши проблемите на децата им, а и на всички хора с увреждания. Впоследствие в процеса на преговорите се разбра, че трябва да се развият и другите социални услуги, не само личната помощ. Затова се заговори за Закона за социалните услуги, към приемането на който правителството имаше ангажимент още през 2016 г. За съжаление нищо такова не се случи. Сега отново се заговори за този документ. Третият закон е за хората с увреждания. Той вече не се казва Закон за интеграция на хората с увреждания, което ще рече, че управляващите смятат, че вече сме ги интегрирали, а трябва да е само Закон за хората с увреждания. \n- Кой от трите законопроекта е внесен в НС? \n- Внесен е Законът за личната помощ, който се твърди, че е разработен от омбудсмана заедно с протестиращите майки. Но управляващите и Националният съвет за интеграция на хората с увреждания усилено разглеждат и законите за хората с трайни увреждания и за социалните услуги. Всъщност Законът за личната помощ, откъдето тръгнаха протестите, остана на заден план и като че ли стана част от Закона за социалните услуги. Силно се надявам да има изпълнен ангажимент и от 1 октомври законопроектът за социалните услуги да е факт и да е внесен в парламента. Ако майките се надяват, че дотогава той ще бъде приет, е в сферата на фантастиката, защото няма физическо време пък и правилникът не позволява чак такива бързи действия. А и всяко претупване на нещата не говори добре за приемането на един законопроект. \nНо е нормално и постижимо да бъде внесен в деловодството на НС, да бъде разпределен по комисии за стартиране на разглеждането. От декларациите в началото на новата политическа сесия на НС стана ясно, че законодателството за хората с увреждания ще е сред приоритетите за народните представители. Дано да е така, защото тези хора наистина го заслужават. Смятам, че ще бъде приет и Законът за хората с увреждания, където ще се постави акцент върху индивидуалната оценка. Има, разбира се, разногласия между това, което искат различните групи протестиращи. И те са в това, че едните искат, след като са записани в закона, те да бъдат обвързани със средства и да бъдат удовлетворявани тези потребности. Другите искат просто да бъдат записани и ако има пари, да бъдат удовлетворявани, под условие са оценката на потребностите. \n- БСП ще подкрепи ли предложенията, свързани със законодателството за хората с увреждания? \n- На 30 юни м.г. аз, Антон Кутев и Михаил Христов направихме питане за интеграцията на хората с увреждания в НС, с което предизвикахме последващи разисквания. Нашето предложение за решение беше до края на 2017 г. да бъде приет закон за социалните услуги, да се анализират потребностите, да се засили индивидуалната оценка на потребностите, която и към момента съществува в настоящия Закон за интеграция на хората с увреждания. Тогава управляващите неглижираха нашето решение, вкараха тяхно, в което бяха написани неща, с които проблемите бяха замазани. И в резултат на това от април т.г. започнаха протестите, които за разлика от друга година, когато управляващите ги потушаваха с някакви палиативни действия, сега не стихват. Предходната година например управляващите събраха всички помощи накуп и обявиха, че за децата под 18 години инвалидната помощ е 910 лв. и с това уж решиха проблема. \n- Всъщност не го решиха, а го задълбочиха... \n- Да, точно така стана. Защото в тази сума включиха всичко, което може да получават децата с увреждания. Твърдя, че не всички, но в други индивидуални случаи сумата, с която се подпомага едно дете под 18 години при стария режим можеше да надхвърли тези 910 лв. Защото сега в тези 910 лв. влизат личният асистент, влизат помощите за рехабилитация, за лекарства и т.н. А преди да въведат тази сума, парите можеха да я надхвърлят. Защото, ако едно дете стане на 18 години и 1 месец, неговото положение в здравословното му състояние по никакъв начин не се подобрява, а пък помощите, които получава то и семейството му, се смъкват от 910 лв. на 200-250 лв. \nЛично аз и ПГ \"БСП за България\" поддържаме изключително добър контакт с национално представените организации и с другите организации, които не отговарят на критериите за национална представителност. С тях комуникираме добре и от Комисията по жалбите на гражданите, човешки права и взаимодействие излязоха доста инициативи, които са в полза и са в защита на тези хора. \n- Какво става с родителите, когато децата им с уврeждания навършат 18 години? Те нямат трудов стаж и доходи, защото са се грижили за рожбите си. \n- Това е доста сложен въпрос. Ако трябва да се решава по някакъв начин, той трябва да бъде за сметка въобще на осигурителната система. Ако държавата реши, че ще има професия майка на дете с увреждане, трябва по някакъв начин да им се внасят осигуровки, за да се ползват вследствие осигурителни права. Иначе проблемът на тези хора трябва да се решава през системата за социално подпомагане чрез месечни помощи и т.н. Наистина към момента правата на майките на деца с увреждания могат да се гарантират, само ако майката е била личен асистент на детето си и тогава са плащани осигуровки за това, но за периодите, когато не е била и си е гледала детето, тя не е осигурявана. \nМайките на деца с увреждания основателно поставят този въпрос, защото, ако в семейството, не дай Боже, има един човек с увреждане 100%, който не може без чужда помощ, 24 часа в денонощието, без значение дали е един или цялото семейство, но поне един човек 24 часа в денонощието е ангажиран с обгрижването им. В България проблемът с хората с увреждания не е решен на необходимото ниво. Ние сега говорим доста усилено за децата с увреждания и техните родители, а представете си какво става при един възрастен човек с деменция, която ние сега някак си неглижираме като заболяване и сме я оставили някъде назад, но той ангажира ресурси от семейството. Ангажира човек най-често в трудоспособна възраст и го оттегля от пазара на труда, където и без това липсва работна ръка. Така че има още доста въпроси да решаваме в социалната сфера. Не са ясно регламентирани и домовете за хора с физически увреждания или пък домове за стари хора и т.н, без значение как ще ги наричаме. Съществуват частни домове, където цената на услугата е непоносима. Държавни такива, ако има, работят при ужасяващи условия, трудно намират работна ръка и кадри.      \n \t\n", "date": "2018.09.07", "title": " БСП няма да изостави майките на деца с увреждания"}
{"url": "http://www.duma.bg/node/174701", "text": "На 22 юни 1941 г. фашистка Германия започна вероломна война срещу Съветския съюз. На 24 юни Политбюро на ЦК на БРП(к) взе решение за организиране на въоръжена борба срещу немските окупатори и монархо-фашистката диктатура. Веднага започна формиране на партизански чети, в които се вляха преминали в нелегалност дейци на БРП(к) и РМС. Те станаха центрове за образуване на нови партизански формирования. Партизанското движение се създаваше трудно, в условията на жесток фашистки терор, без достатъчно оръжие, тилово и техническо осигуряване. Независимо от това през 1942 г. бяха проведени дръзки нападателни акции срещу военни части, комуникационни възли и складове. \nПрез 1942 г. и началото на 1943-а се създадоха нови партизански чети и отряди, нарасна тяхната бойна активност. През пролетта на 1943 г. с решение на Политбюро на ЦК на БРП(к) се създаде Народоосвободителната въстаническа армия (НОВА), която се ръководеше от Главен щаб. Страната беше разделена на 12 въстанически оперативни зони. На всяка зона бяха назначени командири и щабове. Така се засили военнополитическото ръководство на партизанските части, които се изграждаха и действаха като редовни войскови единици. В този отговорен исторически етап изключително важна беше ролята на командирите на зоните. \nКои бяха те? Каква е тяхната житейска съдба? \nПърва ВОЗ - София, Славчо Трънски (1914-1999), основател и командир на Трънския партизански отряд. След 9 септември 1944 г. завършва ВА \"М.В. Фрунзе\" в Москва, командва дивизия и армия, дълги години е зам.-министър на отбраната, генерал-полковник, член на ЦК на БКП, герой на социалистическия труд. \nВтора ВОЗ - Пловдив, Боян Българанов (1896-1972), дългогодишен политзатворник, след 9 септември 1944 г. е помощник-командир на Втора армия, член на Политбюро и секретар на ЦК на БКП, председател на НС на ОФ, генерал-полковник, герой на социалистическия труд и герой на НРБ. \nТрета ВОЗ - Пазарджик, Методи Шаторов (1897-1944), член на ЦК на БРП(к), партиен деец, политемигрант, интербригадист в Испания, загива на 7 септември 1944 г. в сражение с полиция и войска в местността \"Милеви скали\". \nЧетвърта ВОЗ - Благоевград, Крум Радонов (1912-2002), един от основателите на първата партизанска чета в България (26 юни 1941 г.), след 9 септември 1944 г. завършва ВА \"М.В. Фрунзе\" в Москва, генерал-лейтенант, командир на дивизия, зам.-началник на ГЩ на БНА, герой на социалистическия труд и герой на НРБ. \nПета ВОЗ - Стара Загора, Стойо Неделчев-Чочоолу (1908-1987), емигрант в СССР, завръща се в България през есента на 1941 г. с парашутните групи, след 9 септември 1944 г. завършва ВА \"М.В. Фрунзе\" в Москва, генерал-майор, командир на дивизия, член на ЦКРК на БКП, герой на социалистическия труд и герой на НРБ. \nШеста ВОЗ - Ямбол, Димитър Димов (1903-1968), политически затворник от 1925 до 1940 г., кандидат-член на Политбюро на ЦК на БКП, генерал-лейтенант, посланик в Китай, герой на социалистическия труд. \nСедма ВОЗ - Хасково, Иван Араклиев (1915-1996), партиен деец, след 9 септември 1944 г. служи в армията, полковник, стопански ръководител, член на ЦКРК, герой на НРБ. \nОсма ВОЗ - Горна Оряховица, Борис Копчев (1906-1989), политемигрант, политзатворник, след 9 септември 1944 г. завършва Военната академия на Генералния щаб \"К.Е. Ворошилов\" в Москва, командва корпус, началник тила на БНА, генерал-лейтенант, член на ЦК на БКП. \nДевета ВОЗ - Шумен, Груди Атанасов (1909-1990), дългогодишен политзатворник, след 9 септември 1944 г. е първи секретар на Областния комитет на БКП във Варна, председател на ЦКРК на партията, посланик в Югославия, член на ЦК на БКП. \nДесета ВОЗ - Варна, Ламбо Теолов (1913-2007), дългогодишен политически затворник, след 9 септември 1944 г. е първи секретар на Градския комитет на БКП - Варна, завеждащ отдел в ЦК на БКП, посланик в Италия, член на ЦК на БКП, герой на социалистическия труд. \nЕдинадесета ВОЗ - Плевен, Борис Попов (1906-1994), политзатворник, партиен деец, интербригадист в Испания, след 9 септември 1944 г. е на дипломатическа работа - посланик в Египет, Сирия, Норвегия, Исландия, член на ЦКРК, герой на социалистическия труд. \nДванадесета ВОЗ - Враца, Дико Диков (1910-1984), дългогодишен политзатворник, след 9 септември 1944 г. завършва в Москва военните академии \"М.В. Фрунзе\" и \"К.Е. Ворошилов\", зам.-министър на отбраната, завеждащ отдел \"Военен\" на ЦК на БКП, министър на вътрешните работи, посланик в Куба, член на ЦК на БКП, герой на социалистически труд. \nКомандирите на зони са известни дейци на БРП(к), силни личности, с богат житейски опит, с политически и организаторски качества. Седем от тях са били политически затворници, двама - интербригадисти в Испания, трима - политически емигранти. Всички те имат изключителен принос за масовизиране на партизанското движение, за организирането на партизански чети, отряди и бригади, за превръщането им в силни военни формирования, които активно воюваха срещу фашизма до победния Девети септември. \nСлед победата те отново работиха всеотдайно за изграждането на нова България. Четирима от тях бяха партийни ръководители на централно и областно ниво, шестима - строители на БНА, трима работиха като посланици на България в чужбина. Шестима от командирите на зони са избирани в състава на ЦК на БКП, а петима - в ЦКРК. \nПламенни родолюбци, те до края на жизнения си път отдаваха сили, знания и енергия за материалния и духовния прогрес на България.  \nВ навечерието на деветосептемврийския празник да си спомним с признателност и уважение за командирите на въстаническите оперативни зони на НОВА. Един от най-легендарните партизански командири е Александър Иванов  Пипонков (Чапай). На 9 септември 1944 г. начело на партизанската колона  Александър Пипонков слиза на гара Белово, където е възторжено  приветстван от насъбралото се население \nОсъдените на смърт от т.нар. Народен съд са 2730 души - министри, депутати, журналисти, банкери, кметове, свещеници, земевладелци, учители. \n\"Жертви\" на комунизма: 2730! \nУбити от \"жертвите\" на комунизма: 26 070 \nРазликата: 23 340 само убити от \"жертвите\", за другото прочете по-долу! \nКога се почитат жертвите на \"жертвите\"? \nУбити от \"жертвите\" на комунизма в цифри: \n* 1923 г. - без съд и присъда са убити над 5000 комунисти и земеделци. \n* 1924-1925 г. - около 10 000 души са осъдени на различни срокове затвор. \n* По нареждане лично на Иван Велков в софийските казарми са разстреляни и удушени над 500 души. За страната този брой е многократно по-голям. \n* 1941 г. - 474 души са осъдени на различни срокове затвор. \n* 1941-1944 г. - в България са арестувани 64 354 души. На 12 461 е поискано смъртно наказание, а 7324 са осъдени на строг тъмничен затвор. Само военните съдии са осъдили на смърт 1570 войници и офицери, а на строг тъмничен затвор - 1133. \nУбити са 9140 партизани с награда по 50 000 лв. на глава за палачите. \nУбити ятаци и близки на партизаните - 10 930. \n31 250 интернирани. \n2139 изгорени къщи на партизани и ятаци. Тяхната стойност възлиза на 195 454 225 лева по тогавашния курс. \nЗа борба срещу антифашисткото движение са изразходвани 197 586 286 лв., като от тях 63 милиона са дадени за награда за убити партизани и ятаци. \n10 милиона лева са дадени за организиране на контрачети срещу партизаните. \n15 милиона лева са дадени за награда на сътрудници на полицията. В посочените разходи не влизат средствата за жандармерията, агентите, доносниците и др. Те са милиарди. \n   \n \t\n", "date": "2018.09.07", "title": "Цената на Свободата  "}
{"url": "http://www.duma.bg/node/174708", "text": "Генералният секретар на НАТО Йенс Столтенберг, който пристигна в сряда вечерта в Скопие, в навечерието на референдума, снощи посети съседна Гърция. В Атина той бе приет от премиера Алексис Ципрас. \nНа предстоящия референдум на 30 септември гражданите на западната ни съседка ще гласуват за промяна на името на Република Македония и за започване на преговори за членство в НАТО и ЕС. \nВ сряда Столтенберг беше посрещнат на летището в Скопие от министъра на отбраната Радмила Шекеринска. Вчера той разговаря с президента на Македония Георге Иванов, с премиера Зоран Заев и с председателя на парламента Талат Джафери. \n\"Вие трябва да решите дали ще гласувате и как ще гласувате. Ако приложите договора за името, ще станете държава членка на НАТО. Надявам се, че следващия път, когато дойда тук, ще посетя страна членка\", заяви Столтенберг на съвместната пресконференция след срещата си със Заев. \nСпоред данните от социологическо проучване на Института за демокрация и Македонския център за международно сътрудничество, проведена от компанията М-проспект по поръчка на телевизия Телма, мнозинството респонденти - или 57,8% - са заявили, че ще гласуват, почти 1/3, или 28,8% няма да излязат на референдум, 11,2% не знаят и 2,2% отказват да отговорят. \n40,9 на сто от гражданите ще гласуват \"за\", \"против\" са 8,6 на сто, все още не са решили 6,3 на сто, а два процента от анкетираните са отказали да отговорят. Без отговор са 42,2% от запитаните.   \n \t\n", "date": "2018.09.07", "title": " След Скопие Столтенберг отива и в Атина"}
{"url": "http://www.duma.bg/node/174707", "text": "Тачи: Договорът няма смисъл без признаване \nДен преди продължаването на диалога Белград-Прищина в Брюксел косовският президент Хашим Тачи повтори, че възможностите за постигане на споразумение са много малки и че крайният договор ще има смисъл, само ако Сърбия признае Косово като държава. ДКосово губи смисъла си без Митровица и Газивода. Няма да има разделяне, няма да има размяна и няма да има Република Сръбска в КосовоУ, повтори Тачи. Той напомни, че всички, които говорят за разделяне и асимилиране, окуражават сърбите и затрудняват диалога в Брюксел. Букурещ: Румъния не иска да унищожава ЕС  \nНеотдавнашните изявления на еврокомисаря по бюджета и човешките ресурси Гюнтер Йотингер, че Румъния иска да унищожи Европейския съюз, \"противоречат на конструктивната позиция на еврокомисаря\" и \"не отговарят на реалността\". Това написа в социалната мрежа румънският министър на външните работи Теодор Мелешкану. По-рано Йотингер заяви, че Полша, Румъния, Унгария и Италия искат да разрушат Евросъюза. \"Искаме да напомним на Йотингер, че е ненормално еврокомисар да обвинява страни членки на ЕС без предварителна сериозна информация\", е написал още румънският първи дипломат.  \nНова корейска среща на 18-20 септември \nТретата междукорейска среща ще се проведе от 18 до 20 септември в столицата на КНДР. Това бе обявено на брифинг в Сеул от специалния пратеник на президента на Република Корея Чон И Йонг след еднодневно посещение в Пхенян. \"Страните се договориха да проведат тридневна среща на високо равнище в Пхенян от 18 до 20 септември. Те се съгласиха също да открият междукорейски офис в Кесон преди срещата на върха\", подчерта той. ЕС: Планът на Мей за \"Брекзит\" е \"мъртъв\" \nДепутатът от лейбъристите Стивън Кинок разкри, че в разговорите тази седмица главният преговаорящ на ЕС Мишел Барние е обявил предложенията на Тереза Мей за \"мъртви\" и че в Обединеното кралство има генерално недоразумение за това как функционира единният пазар. \"Мога да ви кажа абсолютно, недвусмислено, без да имате съмнение, че планът е мъртъв. Мишел Барние разкри, че този план е напълно неприемлив за ЕС\", каза Кинок. \n    \n \t\n", "date": "2018.09.07", "title": "Кратки новини"}
{"url": "http://www.duma.bg/node/174709", "text": "Лондон може да прибегне до кибератаки срещу Русия и забрана за влизане на нейни граждани на територията на Великобритания в отговор на отравянето през март тази година в Солсбъри на бившия полковник от ГРУ Сергей Скрипал и неговата дъщеря Юлия, за което британското следствие обвинява Москва. Това съобщават едновременно два британски вестника, позовавайки се на анонимни правителствени източници. \nСпоред информация на \"Дейли Телеграф\" ответните мерки на Лондон могат да включват „кибератаки, шпионаж и забрана за влизане на отделни лица“. „Кремъл трябва да почувства, че не може да действа безнаказано. Русия трябва да види, че има цена за това, което прави“, пише вестникът. “Таймс“ на свой ред пише, че британският премиер Тереза Мей се готви за „кибервойна срещу руските шпионски мрежи“. Целта на тези действия на британското правителство в киберпространството са нарушаване на комуникациите на Главното управление (наследник на ГРУ) на ГЩ на руската армия.  \nБританският министър по сигурността Бен Уолъс обяви вчера, че руският президент Владимир Путин носи \"крайната\" отговорност за нападението с нервнопаралитично вещество новичок срещу бившия руски двоен агент Сергей Скрипал в английския град Солсбъри през март. В сряда британската прокуратура повдигна обвинения срещу двама руснаци - Александър Петров и Руслан Боширов, като според британските власти те са преките извършители на нападението с новичок. В изявлението си Тереза Мей заяви, че двамата са служители на ГРУ. Това бе отречено от руската страна.   \n \t\n", "date": "2018.09.07", "title": "Лондон готви кибервойна с Москва"}
{"url": "http://www.duma.bg/node/174686", "text": "В рамките на националната кампания за възстановяване на летните кина в България в столичната Борисова градина на 8 септември (събота) в 20,30 ч. ще се прожектира филмът \"Възвишение\". Ценители на седмото изкуство ще имат възможност да се срещнат с част от екипа, работил по продукцията. С творбата на режисьора Виктор Божинов ще бъде закрит седмият сезон на \"Пътуващо лятно кино с БНТ1\". Тази година в програмата на инициативата бяха включени общо 24 населени места в страната. \nБългарската национална телевизия е копродуцент на \"Възвишение\", чийто сюжет е базиран на исторически факти. Действието във филма се развива през 1872 г., когато Димитър Общи (в ролята е Филип Аврамов) и неговата чета осъществяват Арабаконашкия обир. Както и в романа на Милен Русков, така и в киноверсията основните персонажи са Гичо и Асенчо, на които е възложена отговорната задача да намерят и лично да предадат писмо до Васил Левски. Търсенето се превръща в трагикомично приключение, изпълнено с интриги и предателства. В ролята на Гичо се превъплъщава Александър Алексиев, а Асенчо играе младият актьор Стоян Дойчев, за когото \"Възвишение\" е дебютен филм. Впечатляващи роли в лентата записват още Христо Петков, Кирил Ефремов, Благовест Благоев, Станислав Ганчев, Румен Гавазанов, Антонио Димитриевски, Ивайло Димитров, Владимир Михайлов, Велчо Шунтов и др. \nРежисьорът на \"Възвишение\" Виктор Божинов има участие в над 60 игрални филма. Работил е със световни имена в киното като Режис Варние, Шльондорф, Братя Тавиани, Тимур Бекмамбетов, Майкъл Аптед, Ули Едели и т.н. Бил е асистент-режисьор в продукциите \"Изток-Запад\", \"Спартак\", \"Цезар\", \"Ханибал\", \"Рим\", \"Юлий Цезар\" и др. Божинов е снимал най-знаковите епизоди на хитовата поредица \"Под прикритие\" на БНТ и редица други телевизионни проекти. \nПродуцент на \"Възвишение\" е Иван Дойков, в чието портфолио също влиза сериалът \"Под прикритие\", както и игралният филм \"Мисия Лондон\". Сценаристи са Нели Димитрова, Виктор Божинов и Милен Русков, който е и автор на диалозите. \nСлед забележителния успех на лентата в България при появата й през 2017 г. и наградата за най-добър балкански филм на 22-рия Международен \"София филм фест\", \"Възвишение\" беше представен на редица престижни кинофоруми в Лондон, Виена, Копенхаген и др.   \n \t\n", "date": "2018.09.07", "title": "Показват \"Възвишение\" в Борисовата градина  "}
{"url": "http://www.duma.bg/node/174736", "text": "Народни представители от БСП присъстваха в тържествените ритуали в Бургас по отбелязването на 133 години от Съединението на Княжество България с Източна Румелия. Социалистите участваха в церемонията по издигане на българското знаме пред Общината, както и на тържествения ритуал пред Военния клуб в града. За да почетат паметта на всички герои, дали живота си в борбата за Съединението, на събитието бяха депутатите от левицата Петър Кънев, Тодор Байчев и Димитър Стоянов, председателят на ОбС на БСП в Бургас Живко Господинов, членът на ИБ на НС на БСП Атанас Зафиров, областният председател на ОЖС в БСП в Бургас Тинка Желязкова и председателят на МО в БСП Васил Иванов. \n\"Това е един от най-истинските празници на българския народ, разпокъсан от решенията на Берлинския договор, разделен на три в Княжество България, Източна Румелия и Македония, сам взема в свои ръце съдбата си, не чака Брюксел, Берлин или Москва да му кажат как да действа, решава, че трябва да защити своето национално единство. Това е може би един от последните случаи, в който българският народ сам взима своето решение, а по-интересното е, че сме имали политици, които да го отстояват това решение. Бих се радвал и гордял и в бъдеще да имаме по-независима външна политика и да отстояваме своето единство така, както е записано в парламента ни \"Съединението прави силата\", заяви Петър Кънев. \n\"Шести септември е един от най-хубавите български празници. Той е пример за родолюбие и патриотизъм, завещан от нашите деди, символ как националното съгласие по национални проблеми помага за нашето обединение, въпреки мнението на великите сили. Това е пример за оцеляване на нашата държава, който трябва да следваме и днес. Националните интереси трябва да ни обединяват и ние - политици и народ, трябва да ги постигаме с общи усилия\", каза Живко Господинов.   \n \t\n", "date": "2018.09.07", "title": " БСП отбеляза празника в Бургас"}
{"url": "http://www.duma.bg/node/174737", "text": "България отбеляза вчера Деня на Съединението с празнични церемонии и тържествена заря в много градове. На 6 септември преди 133 години в Пловдив е обявено Съединението между Княжество България и Източна Румелия, разделени от великите сили по силата на Берлинския договор след Руско-турската освободителна война. Център на тържествата отново бе Пловдив, където бе отслужен тържествен молебен в катедралния храм \"Света Богородица\".  \n\"Да си припомним символите на Съединението и да почитаме героите му, допринесли за осъществяването на тази българска кауза, за да не допускаме разединение\", призова Митрополит Николай. Стеклите се в храма пловдивчани коментираха, че този ден трябва да ни напомни девиза върху Народното събрание \"Съединението прави силата\", а в днешните времена на разединение това е най-важният урок, който можем да черпим от историята ни. \nПостоянната експозиция за Съединението в Пловдивския исторически музей бе отворена вчера за безплатни посещения. \"Основният урок на Съединението е, че всички българи, като се започне от революционерите, цялото пловдивско общество, министър-председателят Петко Каравелов, председателят на Народното събрание Стефан Стамболов, българският княз Александър I, цялата българска армия, застават като един след обявяването на Съединението в защита на Съединението\", каза директорът на музея Стефан Шивачев. \nГвардейците от Националната гвардейска част поднесоха венци и цветя пред костницата на княз Александър Батенберг. Стотици столичани дойдоха с децата си пред мавзолея на Батенберг, за да поднесат цветя на първия и да дадат урок на наследниците си по патриотизъм. \nВ цялата страна военнослужещи се включиха в церемониите по отбелязването на националния празник. Честването в Бургас започна с издигане на националния флаг пред общината от почетен караул от представителни взводове. По-късно се състоя военен ритуал с полагане на венци пред паметника на 24-ти черноморски полк. В празничните ритуали във Варна участваха представителният духов оркестър на Военноморските сили и Военноморското училище. Военни се включиха и в празничните церемонии в Стара Загора, Чирпан, Плевен, Горна Оряховица, Хасково и Сливен.  \nВ Плевен Съединението бе отбелязано и с концерт, а в памет на загиналите в Сръбско-българската война през 1885 г. бе отслужена панихида. Шести септември в града по традиция бе честван и пред паметника на Четвърта пехотна плевенска дивизия в Градската градина. Регионалният исторически музей обяви ден на отворени врати. Стотици ямболци се включиха в празничното шествие и в поднасянето на венци и цветя пред паметника на загиналите в българските воини. Денят на Съединението бе отбелязан във Велико Търново с военен марш и поднасяне на венци и цветя на признателност пред паметника \"Майка България\". Във Враца честването събра десетки граждани край паметника на загиналите във войните за обединението и независимостта на България.  \n Лидерът на БСП Корнелия Нинова отправи послание във фейсбук по случай националния празник, в което призова българите за обединение в името на утрешна България. \"Честит празник, българи! Съединението на Княжество България с Източна Румелия е велико дело на големи родолюбци. Даваме им своята почит и признание. Гордеем се, че сме техни наследници, но сме и техни длъжници. Днес, без поставена граница помежду ни, сме разделени от противоборства. За това вина имаме и ние - политиците. Но е ударил часът за днешното Съединение. Знам, че всеки има своите мечти, тревоги, успехи или болки. Всеки избира и своите политически възгледи. Нормално е да сме различни. Но над нашите различия стоят общочовешки и общобългарски ценности. В тяхно име и със силата на националната енергия можем да потърсим днешното обединение за утрешна България\", написа лидерът на социалистите.   \n \t\n", "date": "2018.09.07", "title": "България отбеляза 133 години от Съединението "}
{"url": "http://www.duma.bg/node/174732", "text": "Лидерът на БСП-София Калоян Паргов ще участва в международната конференция \"От комунизъм към капитализъм: Има ли край на прехода в Източна Европа?\", организирана от \"Милениум клуб България\" в Лондон. Форумът е част от кампанията на сдружението на младите българи в чужбина, родени след 1981 г. \"Краят на прехода\". Той ще се проведе на 9 септември в Oxford and Cambridge Club в Лондон. \nЛидерът на столичните социалисти ще изнесе доклад по време на конференцията, в който ще направи преглед на политическото и икономическото състояние на България по време на прехода. Освен това на форума в Лондон Паргов ще представи и философията на \"Визия за България\" на БСП. \nВ конференцията ще участват български и международни академици от реномирани университети. В първия панел \"Академичен подход: Готови ли сме да оставим комунизма в историята или Преходът е все още незавършен\", лектори ще бъдат д-р Василис Монастириотис от London School of Economics and Political Science с лекцията \"Незавършващият\" преход и ролята на ЕС\", д-р Шон Хенли от University College London с \"(Отново) Погрешна  оценка: Как  политолозите подцениха, а след това надцениха демократичния потенциал на посткомунистическа Централна и Източна Европа\" и проф. Кирил Дрезов, Keele University, който ще говори \"Защо е важно да подхождаме към комунизма като история и защо това е толкова трудно постижимо\". \nВторият панел на конференцията е \"Милениалски поглед: Има ли изменение в дискурса на различните поколения вследствие на нови изследвания и анализи\". Със свои разработки в него ще се включат Христо Бошнаков от University of Oxford, програмата \"Sciences Po Схшеихьшсдхьв\" с лекцията \"Икономически и социални фактори, влияещи на прехода\", Огнян Желязков от Европейска банка за възстановяване и развитие, който ще представи \"Краят на Прехода и наблюдаваното икономическо  раздалечаване в Централна и Източна Европа, а Йоан Станев от London School of Economics and Political Science, ще говори за \"Ролята на България в нововъзникващата Източна Европа\". \nВ третия панел \"Политически  преглед: Как бихме могли да обединим България за по-добро бъдеще\" ще участват Румен Чолаков, председател на \"Милениум клуб България\", Калоян Паргов и Княз Кирил Сакскобургготски. \nПо време на визитата си в БРИТАНСКАТА столица, лидерът на социалистите от София ще има редица срещи с българи, част от \"Милениум клуб\", на които ще обсъди различните възможности те да бъдат полезни на България с експертизата и опита си.     \n \t\n", "date": "2018.09.07", "title": "Калоян Паргов ще участва в \"Милениум клуб България\" в Лондон"}
{"url": "http://www.duma.bg/node/174711", "text": "Във Финландия е започнало полагането на тръбите от газопровода \"Северен поток-2\", съобщиха от компанията Nord Stream 2 AG, която строи съоръжението. \n\"Днес в 13:25 часа (централноевропейско време) започна полагането на тръбите на газопровода \"Северен поток-2\" във Финския залив\", уточниха от компанията. \nПредвижда се работата да се извършва денонощно и без почивни дни. \n\"Преди и след полагане на тръбите изследователският кораб ще извършва проучване на морското дъно за проверка на точното положение на газопровода\", допълниха от Nord Stream 2 AG. \nОтбелязва се, че всички мерки за безопасност били съгласувани с транспортната агенция на Финландия и службата за гранична охрана, а работата се извършва под контрола на националните власти. \nПроектът предвижда строителството на две тръби от руското крайбрежие до Германия по дъното на Балтийско море. Газопроводът е планирано да е положен до действащия \"Северен поток\". \nТой ще преминава през териториалните или изключителните икономически зони на страните, разположени край бреговете на Балтийско море - Русия, Финландия, Швеция, Дания и Германия. Разрешение за строителството на съоръжението беше получено от всички тези страни с изключение на Дания, която се опита да блокира проекта с приемане на специален закон, който влезе в сила със задна дата на 1 януари тази година и даде на министъра на външните работи на Дания право на вето върху инфраструктурните проекти въз основа на съображения, свързани с външната политика и сигурността. \nВ резултат на това трасето бе променено, така че да не преминава през нейните териториални води. Според представителя на \"Северен поток-2\" в Дания Маркела Дедопулос по този начин датското Министерство на външните работи не може да отхвърли проекта за газопровода \"Северен поток-2\" по алтернативен маршрут, позовавайки се на закона. \nВ същото време бивш служител в министерство на икономиката на Полша беше обвинен, че е шпионирал в поза на руското военно разузнаване (ГРУ). Според местните медии това е Марек В. Според властите вероятно е подавал към Москва информация, касаеща проекта за газопровод „Северен поток-2“, срещу реализацията на който Полша твърдо се противопоставя.   \n \t\n", "date": "2018.09.07", "title": " \"Северен поток-2\" влезе в морето  "}
{"url": "http://www.duma.bg/node/174706", "text": "Израел не вижда по-добра алтернатива от президента Башар Асад сред сирийските бунтовнически групировки. Това заяви министърът  на разузнаването Израел Кац пред израелското радио 103 FM.   \n\"Разбира се, неговите действия са ужасни, нещо, от което ние се отвращаваме и осъждаме. Онези, които му се противопоставят, \"Ислямска държава\" и други, не са страна, която според нас е по-добра. Ние се погрижихме да запазим интересите си\", коментира Кац. \nСирия поддържа враждебност в духа на Студената война през десетилетията управление на фамилията Асад, припомнят медиите, имайки предвид и покойния Хафез Асад, бащата на сегашния президент.  \nОсвен това Израел Кац заяви, че няма информация американският президент Доналд Тръмп някога да е нареждал убийството на Башар Асад. \"Не знам за такива инструкции. Тръмп също отрича. Във всеки случай това, което може да се каже, е, че в рамките на координацията между САЩ и Израел... въпросът за сирийския режим със сигурност е част от дискусиите. Израел не взе решение да свали Асад\", обяснява Кац.  \nМакар и официално неутрален в 7-годишната гражданска война в съседна Сирия, Израел извърши десетки въздушни удари срещу предполагаеми опити на Иран и контролираното от него ливанско движение \"Хизбула\", които са съюзници на Асад, да създадат постоянни бази или постове в Сирия. \nМеждувременно германската канцлерка Ангела Меркел е обсъдила с руския и турския президент Владимир Путин и Реджеп Ердоган обстановката в сирийската провинция Идлиб. Това съобщи самата тя в интервю за две германски телевизии Ер Те Ел и Ен Те Фау. Според нея положението там е противоречиво, защото там има радикални групи, с които \"трябва да се борим\", но от друга страна, трябва да бъде защитено и мирното население. \"Не трябва да допуснем хуманитарна катастрофа в Идлиб, това ще бъде важна задача\",  \nИдлиб е последният голям сирийски регион, който остава в ръцете на радикални ислямистки групировки и терористи. По данни на специалния посланик на ООН Стафан де Мистура там се намират около 10 000 бойци на терористичните групировки \"Джебхат ан-Нусра\" и \"Ал Кайда\". Възстановяването на контрола над провинцията ще сложи край на военния конфликт в Сирия.  \nТурция е предала на Русия, че осъжда последното нападение в сирийската провинция Идлиб, заяви турският външен министър Мевлют Чавушоглу, цитиран от в. \"Хюриет\". \n\"След нападенията нашите институции (турските и руските) се свързаха едни с други. Казахме им, че това е грешно\", заяви Чавушоглу по време на пресконференция с германския си колега Хайко Маас. Атаките са насочени към \"превземането на Идлиб\", за което турският дипломат каза, че \"носи сериозен риск\" и \"ще бъде катастрофално по много начини\". \"Желанието на режима да нападне и превземе Идлиб е очевидно\", добави той. \nРусия обаче заяви, че нападението не е начало на операцията в провинцията, срещу която се говори толкова много на Запад. Говорителят на руската армия Игор Конашенков обясни, че въздушните удари на руските самолети са унищожили цех за сглобяване на ударни дронове и склад с ракети и други боеприпаси след безуспешен опит за атака с безпилотник срещу руска авиобаза. Освен това ударите не представлявали опасност за мирните жители и са нанеси по мишени далеч от населените пунктове. \nПо-рано Доналд Тръм заяви, че САЩ и целият свят \"много ще се разсърдят\" при кръвопролития в Идлиб.  \nФранция е готова да нанесе удари срещу Сирия при използване на химическо оръжие в Идлиб, потвърди началникът на Геншаба на армията ген. Франсоа Лекуентр. В същото време Русия и Сирия предупредиха, че в Идлиб са вкарани химически вещества, с които да се извърши провокация, за да бъде обвинен Дамаск в използване на химическо оръжие и да се намери повод за ракетни удари срещу правителствените сили.  \n  \n    \n \t\n", "date": "2018.09.07", "title": "Израел: Башар Асад остана без алтернатива"}
