{"url": "https://duma.bg/bnr-s-videopremiera-po-povod-80-godini-na-radioteatara-n181175", "text": "С пиесата \"Кредитът\" от Жорди Галсеран екип \"Драматургични форми\" на БНР започва поредица от събития, които през цялата 2019 г. ще отбелязват 80-годишнината от създаването на Радиотеатъра. Премиерата на спектакъла, реализиран със съдействието на институт \"Сервантес\" в София, ще е на 13 декември във Второ студио на БНР от 16 ч.  За първи път общественото радио ще представи на публиката аудио и видеопродукция на представлението, заснета от оператори на интернет платформата за музика, изкуство и култура \"Бинар\". Веселин Ранков и Ованес Торосян претворяват майсторски съвременния испански текст, наситен с неочаквани обрати в сюжета.  \"Направихме документален запис на спектакъла - аудио и видео. Чрез силната драматургия и безспорния професионализъм на актьорите доказахме, че има смисъл\", казва режисьорът на представлението Петър Бакалов. ", "date": "2018.12.12", "title": "БНР с видеопремиера по повод 80 години на Радиотеатъра"}
{"url": "https://duma.bg/rasistki-skandal-v-tsyurih-predi-macha-s-ludogorets-n181192", "text": "Съперникът на Лудогорец в Лига Европа ФК Цюрих се замеси в расистки скандал след мача от швейцарското първенство срещу Базел (0:2). Фенове на отбора замериха с банан противниковия играч Алдо Калулу, докато той се подготвяше да изпълни корнер. От ръководството на Цюрих признаха, че плодът е хвърлен от сектора с техните фенове при гостуването на ст. \"Санкт Якоб\". \"Клубът остро осъжда расистката проява и няма да я толерира по никакъв начин. Няма място за ксенофобия и дискриминация във футбола. ФК Цюрих винаги е приемал всички хора, независимо от техния произход\", се казва в съобщението. Отборът пристига в Разград днес за утрешния мач с Лудогорец от последния кръг на Лига Европа. Срещата е протоколна, защото разградчани нямат шансове за елиминациите, а швейцарците вече са се класирали за тях.", "date": "2018.12.12", "title": "Расистки скандал в Цюрих преди мача с Лудогорец"}
{"url": "https://duma.bg/frenskoto-kino-prez-70-te-vdahnovi-novite-krasivi-n181168", "text": "Български топ модели, участващи в ревюта на \"Шанел\", Карл Лагерфелд, \"Диор\" и Ив сен Лоран по света, позираха за знаков календар, вдъхновен от френското кино през 70-те години на миналия век. Лимитираното издание, озаглавено \"Belles nouvelles\" (\"Новите красиви\"), е посветено на колоритната история на парижката мода и на характерните факти, свързани с тази епоха. Всеки месец показва класически кадър и с него по оригинален начин описва интересни истории и любопитни моменти от времената, в които Бриджит Бардо беше истински идол. Култовият календар на модна агенция \"Ивет фешън\" залага на новите лица, които пробиват в чужбина като зашеметяващи музи и модели. Деси Савова, Илона Александрова, Александра Митева, Таня Послийска и София Маджарова застанаха пред обектива на именития фотограф Васил Германов, облечени в стила на Сандра Клинчева, а за грима и косата им се погрижиха Елиза Попова и Парашкев Тодоров-Финчи. Кадрите са заснети както в студио, така и на различни емблематични места в София. \"Има нещо много специално в тазгодишната тема, която създава неустоим и почти магически баланс между класическо и съвременно. В основата на всеки образ се открива богатата история на някои от най-обичаните френски филмови звезди от 70-те, представени по начин, който е ултрамодерен и същевременно излъчва оригиналност и стил. Невероятно красивото творение ясно показва как, въпреки че това време е отминало, неговите символи са все още актуални и харесвани\", коментира Ивет Григорова, собственичка на агенцията, която през 2019-а ще отпразнува 25-годишен юбилей.", "date": "2018.12.12", "title": " Френското кино през 70-те  вдъхнови \"Новите красиви\""}
{"url": "https://duma.bg/mey-iska-pomosht-ot-evropa-n181165", "text": "Премиерът на Великобритания Тереза Мей ще се срещне с лидерите на ЕС в Брюксел в рамките на предприетия й тур сред европейските столици, търсейки помощ, за да спаси плана по \"Брекзит\". Председателят на Европейската комисия, изпълнителният директор на ЕС Жан-Клод Юнкер заяви, че е изненадан, от продължаващото обсъждане на \"Брекзит\". \"Изненадан съм, защото бяхме постигнали споразумение на 25 ноември\", каза той, като определи \"Брекзит\" като \"изненадващ гост\" на срещата на ЕС тази седмица. \"Независимо от това, изглежда, че има проблеми точно в края на пътя\", каза той пред Европейския парламент в Страсбург. \"Ще видя г-жа Мей тази вечер и тук трябва да кажа... че сделката, която сме постигнали, е възможно най-добрата сделка, това е единствената възможна сделка\", предупреди той в понеделник вечерта.  Мей ще се срещне и с председателя на Европейския съвет Доналд Туск, който представлява страните членки в Брюксел и ще бъде домакин на извънредните разговори по \"Брекзит\" в четвъртък. Кабинетът му заяви, че очаква Мей в Брюксел, след като тя посети Хага за разговори с холандския премиер Марк Рюте и канцлера Ангела Меркел в Берлин.  Както се очакваше, от привържениците на \"твърд Брекзит\" вече започнаха да се чуват гласове за оставка и смяна на премиера. Влиятелният британски депутат, привърженик на \"твърд Брекзит\" и председател на консервативната Европейска изследователска група Джейкъб Рийс-Мог настоя, че преговорите на Мей с представители на Европейския съюз, които тя започва от днес, едва ли ще доведат до гарантирането на споразумение, което да получи подкрепа в британския парламент. Рийс-Мог призова Мей да подаде оставка, тъй като нейното \"калпаво споразумение\" няма да успее да получи одобрението на депутатите. Той назова Борис Джонсън като човек, който трябва да я замести, но отбеляза, че бившите министри за \"Брекзит\" Дейвид Дейвис и Доминик Рааб също биха били добър избор да бъдат следващият министър-председател. В съвместно писмо, изпратено до британския премиер Тереза Мей, лидерите на опозицията във Великобритания твърдят, че отлагането на знаковото гласуване на споразумението за \"Брекзит\" в парламента \"показва презрение към парламента\". Писмото, подписано от лидерите на Лейбъристката партия, Шотландската национална партия, уелската партия, либералните демократи и зелените, обвинява Тереза Мей, че e допуснала \"бягство от тежко поражение\" за нейното споразумение в Камарата на общините (долната камара на британския парламент). Опозиционните лидери също така са протестирали срещу решението на правителството \"едностранно да промени договореностите, след като парламентът се съгласи на график, без да му бъде дадена възможност да изрази волята си\".", "date": "2018.12.12", "title": "Мей иска помощ от Европа"}
{"url": "https://duma.bg/vseki-mesets-iznasyame-stoki-za-22-mlrd-evro-n181214", "text": "През 2018 г. изнасяме средно на месец стоки за 2,2 млрд. евро. Това съобщи заместник-министърът на икономиката Александър Манолев по време на церемонията по връчване на наградите \"Експортьор на годината\". Той отличи победителите в категориите \"Най-големи приходи от експорт през 2017 г.\" и \"Най-динамично развиваща се компания в експорта за 2017 г.\" \"Изминалата 2017 г. бе една от най-силните за българския износ. Отбелязахме значителните 15% ръст и достигнахме близо 28 млрд. евро износ\", допълни икономическият заместник-министър. По думите му все още няма обобщени данни за 2018 г., но тенденцията е за запазване на постигнатите резултати. В топ 10 на нашите пазари има само една държава, която е извън ЕС - съседна Турция. \"Това е още един индикатор, че нашата продукция е на световно ниво, след като се изнася и търгува на най-конкретния общ пазар - този на Европейския съюз\", категоричен бе Александър Манолев.  Като интересна тенденция заместник-министърът определи факта, че Китай все по-бързо се доближава до топ 10 на експортните дестинации за българския бизнес. Сред най-експортно ориентираните ни производства са части и компоненти за автомобилната индустрия, нефтени масла, рафинирана и нерафинирана мед, хранителни и селскостопански продукти и др., стана ясно от неговото изказване. Той пожела успешна 2019 година за българската икономика и родните компании с още по-сериозни резултати на външните и вътрешния пазар.  За шеста поредна година сайтът exporter.bg връчва отличията \"Експортьор на годината\" - класация с фокус върху малките и средните компании износители. Конкурсът акцентира върху постиженията на тези фирми в направленията: \"Най-големи приходи от експорт през 2017 г.\", \"Най-динамично развиваща се компания в експорта за 2017 г.\" и \"Устойчивост на развитие\". Освен трите големи приза, традиционно бяха отличени и компаниите с най-големи приходи от експорт в браншовете с най-висок дял в износа на малкия и средния бизнес: Металургия, Машиностроене, Минна и добивна индустрия, Фармация, Текстил, Транспорт и логистика, Храни и напитки, Парфюмерия и козметика. ", "date": "2018.12.12", "title": "Всеки месец изнасяме стоки за 2,2 млрд. евро"}
{"url": "https://duma.bg/novi-vlakove-shte-ima-nay-rano-sled-3-g-prizna-rosen-zhelyazkov-n181215", "text": "Новото ръководство на БДЖ ще трябва да намери \"алтернативни и хибридни решения\" за осигуряването на подвижен състав до пристигането на нови мотриси, заяви пред журналисти министърът на транспорта Росен Желязков. Преди няколко дни Желязков oсвободи като членове на СД на \"Холдинг БДЖ\" Велик Занчев и Владимир Владимиров. Новите в ръководството на БДЖ ще са Григори Григоров и Светломир Николов, които имат опит в системата и добри мениджърски умения, обясни Желязков. Както вече стана известно, обществената поръчка за новите влакове бе спряна от \"БДЖ Пътнически превози\" след решението на Комисията за защита на конкуренцията (КЗК). Това означава нова процедура по Закона за обществените поръчки, която ще се развива през немалък период от време, включително всички фази на възможни обжалвания, обясни Желязков. По думите му \"нови влакове до три години може и да няма\". Междувременно ще се търсят варианти за наемане на локомотиви, за оптимизиране на взаимодействието между пътнически и товарни превози, по-гъвкави форми на лизинг по модел на авиокомпаниите. Това той определи като \"алтернативни и хибридни решения до пристигането на новите мотриси\". Задачата да предложи икономически изгодни варианти е възложена на Съвета на директорите на \"Холдинг БДЖ\". Анализ ще покаже дали структурата на \"Холдинг БДЖ\" ще се запази и каква е функционалната връзка между холдинга и дъщерните компании от гледна точка на добрите практики в управлението, каза министърът. Той очаква анализът да е готов до шест месеца и също е възложен на Съвета на директорите. Припомняме, че там преди дни настъпиха кадрови промени.", "date": "2018.12.12", "title": "Нови влакове ще има най-рано след 3 г., призна Росен Желязков"}
{"url": "https://duma.bg/arte-praznuva-s-ikoni-ot-atanas-atanasov-i-stanimir-zhelev-n181177", "text": "Точно преди една година на 12 декември Светлин Русев откри новия дом на галерия \"Арте\" в столицата (ул. \"Бузлуджа\" 31). Сега, на същата дата, 2018 г., сме поканили неговите ученици Атанас Атанасов и Станимир Желев - автори, които през годините са показвали предимно рисунки и живопис. Този път ги представяме в ново амплоа - с икони, с рисунки и проекти за стенописи на църкви, съобщава галеристката Гергана Борисова. Двамата художници през 2013 г. проектират и изпълняват иконите за иконостаса на параклиса \"Св. Георги\" в Морската градина на Бургас, а през 2016 г. по проект на Атанас Атанасов изпълняват стенопис на купола на храм \"Св. Петка Българска\" в Рупите, изографисан от маестро Русев. Настоящата изложба превръща камерното пространство на \"Арте\" в своеобразен иконостас, като включва основните икони Благовещение, Иисус, Дева Мария, Св. Иоан Кръстител, Архангел Михаил, както и Разпятието, Рождество Христово, Св. Николай, Св. Иван Рилски, Св. Георги, Св. Петка и др. Специфично е, че двамата автори работят съвместно както върху иконите, така и върху стенописите. През годините това се е превърнало в тяхна практика, още повече че са били състуденти и творческият им път ги е довел до това изящно изображение с много светли пастелни тонове и бели фонове. За първи път ще покажат и стенописна техника, изпълнена върху панел.  Нека да посрещнем християнските празници и годишнината на галерия \"Арте\" с тази изящна изложба - истинско тържество на духа и изобразителното изкуство. Бъдете с нас на вернисажа на 12 декември от 17 до 20 ч., както и след това - 12-22 декември, 27-28 декември и 7-11 януари 2019 г., отправят покана от галерията.", "date": "2018.12.12", "title": "\"Арте\" празнува с икони от Атанас Атанасов и Станимир Желев"}
{"url": "https://duma.bg/film-za-gen-vladimir-vazov-predstavyat-v-doma-na-kinoto-n181171", "text": "\"Панди арт продукция\" представя премиерно документалния филм \"Непобеденият генерал Владимир Вазов\" на 14 декември от 18 ч. в Дома на киното. Сценаристи на продукцията са Татяна Пандурска, Александър Грозев и Борянка Димитрова, режисьорка е Татяна Пандурска, оператор Николай Илиев. Участват актьорите Николай Николов и Любомир Петкашев. Музикално оформление Вяра Еврова, сценография и костюми Ивета Кочева, монтаж Благой Димитров, диктори Явор Караиванов и Мая Бабурска. Плакат Ненко Атанасов. Продуценти са Татяна Пандурска и Симеон Иванов, копродуценти НВиМ, Вазовските машиностроителни заводи ЕАД, община Сопот, \"Оргконсулт\" ЕООД. Филмът е осъществен с подкрепата на НФЦ. Събитието се посвещава на 100-годишнината от края на Първата световна война. Прожекциите на филма са под патронажа на президента Румен Радев.", "date": "2018.12.12", "title": "Филм за ген. Владимир Вазов представят в Дома на киното"}
{"url": "https://duma.bg/dramaturgichen-klub-otvarya-vrati-dnes-n181172", "text": "Драматургичен клуб с водещ Георги Тенев ще бъде открит днес, 12 декември, от 18 ч. в Книжарница корпус 1 - Център за книгата на Нов български университет в София. Дейността на клуба е отворена не само към академичната, а най-вече към театралната общност. Дискусиите в него и сътрудничеството на драматурзите цели разширяване на средата за работа на всички, които се интересуват от драматургия в столицата и страната, уточняват домакините.", "date": "2018.12.12", "title": "Драматургичен клуб отваря врати днес"}
{"url": "https://duma.bg/zalata-na-krivite-ogledala-n181200", "text": "Ако дадена глупост се повтори сто пъти, от нея ще се пръкне ли нещо умно? Политиците все още търсят верния отговор на този въпрос и запълват ефира със своите предположения. Те не се интересуват от фактите, защото не им плащат да бъдат обективни, а още по-малко - да вникват в проблемите на обществото и да предлагат решения. Тежка е тяхната орисия - постоянно са принудени да изтезават бедната си фантазия.  На 25 ноември три украински военни кораба навлизат в териториалните води на Руската федерация и няколко часа извършват там опасни маневри, като не се подчиняват на заповедите на граничарите. Украинците са подготвили артилерийските системи за бой. Впоследствие нарушителите са спрени, членовете на екипажите са арестувани. Оттогава насам отгоре ни се изсипва словесен водопад, в който няма и помен от здравомислие. Колко нагъл трябва да бъдеш, че целенасочено да нарушиш границата на чуждата държава и като получиш отпор, да обвиниш съседите си в агресия? Може би ръководителят на хунтата в Киев умее да прави шоколади (кутии с бонбоните му запълват рафтовете на нашите магазини - тъй че и ние даваме своя скромен дял за обогатяването на неонацистите), ала за президент действията и изявленията му са странни.    Едва ли има нещо по-страшно от индивида, предал рода си. Останал без морални задръжки, той съзнателно погубва човешкото в себе си. Не изпитва вина за злините, които причинява, защото смята, че всички наоколо са му длъжници.  Глобализираният свят се изпълни с подобни същества - мънички диктаторчета. Възможно затова глупостта започна да се разнася толкова бързо. Западните лидери приеха насериозно думите на своя колега - и как иначе, нали през 2014 г. заедно организираха преврата на олигарсите срещу законния украински президент Янукович! Отново заповтаряха колко опасна за Европа е Русия. Всъщност, вредните са самите те - със своята алчност и вяра в изключителността си, зейнали да погълнат целия свят. Заради тях ЕС се превърна в зала на кривите огледала, където извратеното се обявява за ценност, а истината и провокацията са равнозначни.  Смущаващо е, че много родни политици и журналисти пригласят на безумната шумотевица. Може би на тях им е неудобно, че има страни, които все още пазят границите и суверенитета си? Или пък от многото летене в чужбина разреденият въздух е повредил мозъците на чиновниците? Тези, завалиите, може да ги разберем, те поне следват ясните инструкции на господарите и са предвидими. Макар че в случая липсата на мнение се равнява на приемане на лъжата. Също както службата за пари при неонацистите не те прави герой... Независимо от пустословието по телевизиите.  Изобщо, въпросът е не дали избраниците ни са русофили или брюкселомани, а как се отнасят към нашата държава. През цепнатината на тъмната дупка, в която се опитват да ни натикат, светът изглежда малък и едностранен. За щастие той не е такъв. Пъстър е и е просторен. Там, навън, всичко е просто - само трябва да имаш достойнство и да защитаваш истината от глупостта. И колкото по-скоро се хвърли камък в Залата на кривите огледала, толкова по-добре ще бъде за всички.", "date": "2018.12.12", "title": " Залата на кривите огледала"}
{"url": "https://duma.bg/berlinale-n181174", "text": "Френската актриса Жулиет Бинош ще оглави международното жури на 69-ия кинофестивал в Берлин (7-17 февруари 2019), на снимката - пристига на откриването на Берлинале 2015 за премиерата на филма \"Никой не иска нощта\" на Изабел Койшет.", "date": "2018.12.12", "title": "Берлинале"}
{"url": "https://duma.bg/blagotvoritelna-izlozhba-v-nch-dobri-chintulov-n181173", "text": "Сдружение \"Да прегърнем дете\" кани на благотворителна изложба на 14 декември от 18 ч. в Народно читалище \"Добри Чинтулов\" в София, ул. \"Никола Габровски\" 55. Събитието се организира със задружните усилия на творците Димитър Атанасов, Зорница Боева, Велислава Иванова, Диана Тошева, Стефан Стойков, Росица Курудимова, Моника Николова, Боряна Енчева, Любомира Гайдарска, Нейчо Ивановски, Ружица Стоева, Филиз Мехмед, Цветана Горанова, Снежана Карлакашева, Дамян Дамянов, а залата за изложбата е предоставена от читалището. Събраните средства ще бъдат разпределени за благотворителност за каузите на сдружение \"Да прегърнем дете\". Творбите ще останат в читалището до 30 януари 2019 г.", "date": "2018.12.12", "title": "Благотворителна изложба в НЧ \"Добри Чинтулов\""}
{"url": "https://duma.bg/kiev-se-otkaza-ot-priyatelstvoto-n181160", "text": "Във вестника на Върховната Рада \"Гласът на Украйна\" се публикува закон за прекратяване на Договора за приятелство и сътрудничество с Русия. Законът влиза в сила днес, съобщи РИА \"Новости\". \"Прекратяването на споразумението освобождава Украйна от всякакви задължения за неговото изпълнение и не засяга правата, задълженията или правния статут на Украйна, които възникнаха в резултат на прилагането на това споразумение преди неговото прекратяване\", се казва в текста. През 1997 г. Руската федерация и Украйна подписаха Договор за приятелство, сътрудничество и партньорство за период от десет години, последван от автоматично удължаване, освен ако страните не го прекратят. Наскоро Върховната Рада реши да не поднови споразумението след 1 април 2019 г. Москва изрази съмнение, че тази стъпка би била от полза за украинския народ.", "date": "2018.12.12", "title": "Киев се отказа от приятелството"}
{"url": "https://duma.bg/tramp-se-trevozhi-za-stola-si-n181159", "text": "Президентът на САЩ Доналд Тръмп \"е изразил опасения, че може да бъде отстранен от длъжност\" (импийчмънт) заради плащанията, направени от бившия му адвокат Майкъл Коен, към жени, за да си мълчат за аферите му с тях. Източници от Вашингтон съобщават, че в Белия дом смятат, че финансовите нарушения по време на предизборната кампания са \"единственият значим проблем\" в процеса по импийчмънт.", "date": "2018.12.12", "title": " Тръмп се тревожи за стола си"}
{"url": "https://duma.bg/migrantite-izbirat-vlaka-ot-istanbul-kam-balgariya-n181161", "text": "Турските гранични власти в Одрин са заловили група от 20 нелегални мигранти при опит да отпътуват с международния влак от Истанбул за България през жп гарата в Одрин. Мигрантите били разкрити при проверка на документите от властите на граничната жп гара в Одрин. В групата имало мигранти от Палестина, Алжир, Мароко, Тунис и Либия. При разпитите те казали, че предпочели да пътуват с влака поради засилените проверки по пътищата към границата, надявайки се, че по-лесно ще преминат контролните проверки на жп границата. След установяването на самоличността им и медицинските прегледи мигрантите били предадени на областната Дирекция по миграция в Одрин, за да бъдат върнати обратно. Турските власти сигнализират, че през зимните месеци поради лошото време и строгите проверки по пътищата са регистрирали увеличение на опитите на мигранти да пътуват нелегално с международния влак от Истанбул за България или за Гърция през Одрин, който е възлова жп гара между Турция, България и Гърция.", "date": "2018.12.12", "title": "Мигрантите избират влака  от Истанбул към България"}
{"url": "https://duma.bg/evroparlamentat-obsazhda-byudzheta-n181158", "text": "Преговорите по предишния проектобюджет за 2019 г. се провалиха, след като парламентът и Съветът на ЕС не успяха да постигнат споразумение. Така еврокомисарят по бюджета Гюнтер Йотингер бе принуден да изготви нов проект, при който се постигна сближаване на позициите между двете институции. За Турция страните се споразумяха, че ще се използват останали от минали години средства в бюджета на ЕС. \"Еразъм+\" получи допълнително 240 милиона евро, \"Хоризонт 2020\" - 450 милиона евро, а програмата КОЗМЕ, подпомагаща малкия и средния бизнес, 5 милиона евро. Според новия бюджет България ще получи 4,4 млрд. лв. Самият бюджет ще бъде гласуван днес.", "date": "2018.12.12", "title": "Европарламентът обсъжда бюджета"}
{"url": "https://duma.bg/stroitelite-na-protest-sreshtu-proverkite-na-patishta-n181234", "text": "Камарата на строителите организира протест срещу инициативата на БСП депутати за проверка на пътищата в България. В сряда около 1000 строителни машини ще пристигнат в София и ще бъдат разположени на бул. \"Цариградско шосе\". От Камарата пък ще внесат декларация в Народното събрание и в Президентството, както и подписка за подкрепа на строителния бранш. За протеста съобщи на пресконференция председателят на УС на Камарата на строителите в България инж. Илиян Терзиев. В подписката вече са се включили около 53 хиляди души.  Припомняме, че още миналата седмица лидерът на БСП Корнелия Нинова обяви в парламента, че Камарата на строителите е започнала контраподписка срещу искането на левицата за независима експертиза на качеството на пътищата у нас. Още тогава от строителния бранш обвиниха БСП, че се опитва да подкопае авторитета на бранша. Хората, които в момента ни атакуват, са БСП, повтори на вчерашната си пресконференция инж. Терзиев. Според него целта е да се очернят българските фирми, но това пък изправяло пред риск усвояването на европейски средства за строителни и ремонтни дейности. Терзиев заподозря, че строителният бранш се използва за политически цели и предизборна агитация. Имало \"засилено натрапване в общественото пространство на невярна и подвеждаща информация, уронваща престижа на българските компании и достойнството на българския строител\".  От БСП категорично отрекоха, че атакуват строителния бранш. Напротив - искаме да се спрат практики, които уронват престижа на строителите и карат българските граждани да нямат доверие в качеството на проектите, коментира зам.-председателят на ПГ на БСП Драгомир Стойнев. За нас важното е да се защити интересът на гражданите и хората да бъдат доволни от услугите, които получават, подчерта социалистът. Той обаче се възмути от истерията, която се създава по темата. Смущаващо е да бъдат атакувани народни представители за това, че си вършат работата и че изразяват тревогите на своите избиратели, допълни Стойнев. \"Подкрепям българските строители. Искаме да изчистим всяко съмнение в техния професионализъм. Те заслужават това!\" - това написа народният представител от БСП Елена Йончева във фейсбук в коментар за утрешния протест на Камарата на строителите. Независимата експертиза на качеството на българските магистрали помага на строителите, които са принудени да работят в обстановка, в която често се констатират редица нередности по цялата верига на инвестиционния процес, пише в позицията на Йончева. Отговорност за тези нарушения носят не строителите, а мафиотският модел на управление в България, категорична е журналистката. В българското общество съществува и убеждението, че изграждането на големи инфраструктурни проекти - строителството на пътища, е основен инструмент, който генерира корупция. Съществува съмнението, че значителен процент от стойността на обществените поръчки за изграждането за магистрали и пътища вместо за изграждането им, се връща към властта, алармира депутатът от левицата.", "date": "2018.12.12", "title": "Строителите на протест срещу проверките на пътища"}
{"url": "https://duma.bg/srabski-medii-balgarskite-pasporti-varvyat-mezhdu-400-i-3000-evro-n181233", "text": "Българският паспорт е сред най-търсените стоки в Сърбия, върви между 400 и 3000 евро. Това съобщиха вчера повечето сръбски медии, като цитираха разследването на \"Глас Зайечара\".  \"Българският паспорт струва между 400 и 3000 евро и причината е много проста: Този паспорт позволява работа зад граница и спасява от мъчителното връщане на всеки три месеца обратно в Сърбия. Този паспорт спасява и от подкупи на граничните пунктове, за да се избегне поставянето на печат\", се казва в материала на \"Глас Зайечара\". \"Всеки от нас познава някой, който притежава такъв паспорт, някой, който иска да получи или пък някой, който очаква да получи паспорт. Всеки един от нас познава някой, който е дал подкуп на границата, за да не му удрят печат. Това е нашата действителност\", гласи публикацията. Преди повече от месец четирима граждани от Пирот, Димитровград и Чуприя бяха арестувани от полицията поради съмнения за вземане на подкуп за издаване на фалшиви документи за получаване на български паспорт. Двама от мъжете през последните две години са плащали на лекар да издава фалшиви медицински уверения на сърби, без да бъдат извършвани прегледи. След това са плащали на чиновници от община Пирот, за да издават уверения за български произход на същите лица, които са изпращани на държавните органи в България за издаване на български паспорти, твърди публикацията.  Припомняме, че преди близо два месеца при антикорупционна спецоперация в Държавната агенция за българите в чужбина бяха задържани около 20 души, сред които шефът на ДАБЧ Петър Харалампиев и главният секретар Красимир Томов. Те са обвинени в организирана престъпна група за търговия с българско гражданство. В банкова касета на Томов бяха открити близо половин милион лева.", "date": "2018.12.12", "title": "Сръбски медии:  Българските паспорти вървят между 400 и 3000 евро"}
{"url": "https://duma.bg/ep-podkrepi-balgariya-i-rumaniya-za-nezabavno-vlizane-v-shengen-n181222", "text": "Европарламентът прие с огромно мнозинство вчера доклада на президента на ПЕС Сергей Станишев за незабавно влизане на България и Румъния в Шенген с всички граници. Резолюцията бе одобрена с 514 гласа \"за\", 107 \"против\" и 38 \"въздържал се\". Това е качествено нов елемент в позицията на ЕП. Ден по-рано се състояха дебатите в ЕП, като нито един от изказалите се не оспори, че двете страни напълно покриват критериите за Шенген. \"Радвам се, че след процес, продължил близо година, усилията се увенчаха с успех и докладът бе приет с голямо мнозинство. Благодаря на евродепутатите за подкрепата и доверието не само към мен като докладчик, но и към страната ни, която по всеобщо мнение в ЕП трябва незабавно да стане пълноправен член на Шенген и то с всички граници едновременно - сухопътни, морски и въздушни\", заяви Станишев след гласуването. Той определи решението като сериозен успех за България. \"Днес категорично отхвърлихме опасната идея на десни и либерални правителства за поетапно приемане - първо с въздушни и морски, а после, евентуално и със сухопътни. Рискът е премахването на сухопътните граници да се отложи за неопределеното бъдеще при неопределени критерии. Те обаче са много по-важни от икономическа и социална гледна точка заради огромния поток от товари и туристи през границите ни с Гърция и Румъния. Хиляди коли се струпват от двете страни на гръцката граница по празниците и особено през летния сезон. Само за 2017 г. над 1,3 млн. български граждани са пътували до Гърция, а 1,27 млн. гърци са посетили страната ни\", отбеляза лидерът на ПЕС. Премахването на граничния контрол с двете страни ще позволи на България да концентрира много повече финансов, логистичен и човешки ресурс в охраната на външната граница на ЕС и в по-бързото и качествено обслужване на пътниците, подчерта Станишев. По думите му с позицията на ЕП балансът на силите в ЕС вече е в наша полза. Две от трите институции на ЕС - ЕП и ЕК, подкрепят идеята за приемане с всички граници. Този доклад е силен инструмент в ръцете на българското правителство в преговорите с държавите членки в съвета. Приемането на половинчатото предложение за поетапно влизане в Шенген на практика ще означава да се примирим с двойния стандарт и да узаконим идеята на десните и либералите за \"Европа на няколко скорости\", посочи Станишев. Според него това може да има последствия в много други направления и за дълги години напред. Съгласим ли се с третирането на България като страна втора категория, то няма как в бъдеще да изискваме към нас да бъдат прилагани справедливо правилата като към равноправен член на ЕС, подчерта евродепутатът.", "date": "2018.12.12", "title": "EП подкрепи България и Румъния  за незабавно влизане в Шенген "}
{"url": "https://duma.bg/118-miliona-leva-bonusi-razdadeni-v-administratsiyata-n181230", "text": "Общо 118 милиона лева бонуси са раздадени в отделните министерства като \"възнаграждение за постигнати резултати през годината\". Първенец по \"награди\" е финансовото министерство с над 43 млн. лева. Агенцията по вписванията, която записа \"безпрецедентен успех\" със срива на Търговския регистър, е стимулирана с 1,2 млн. лева. Около 13 млн. са раздадени в социалното ведомство, въпреки че за детски надбавки и помощи за млади семейства пари така и не се намериха. Правосъдното ведомство е наградило чиновниците си допълнително с над един милион.  Става въпрос за средства, получени през годината. В справката, предоставена на медиите от БСП, не влизат евентуалните коледни бонуси, които чиновниците трябва да получат в края на годината. Чиновниците, които през годината ни караха да се срамуваме с избягали затворници, срив на Търговския регистър и непроверени полети на летището, получават парични стимули. Докато за социални помощи и детски надбавки няма абсолютно нищо. Това коментира зам.-председателят на ПГ на БСП Драгомир Стойнев на пресконференция вчера. Той изнесе конкретни данни за отделните бонуси, които са отпуснати в различните министерства. Информацията е получена след запитване от народни представители от левицата. Става въпрос за допълнителни възнаграждения за постигнати резултати през 2018 година, като тук не са включени евентуални коледни добавки. Над 1 млн. лева са бонусите в правосъдното министерство, на толкова ли се оценяват затворниците, които бягат през централния вход посред бял ден, попита социалистът. Сривът на Търговския регистър, който блокира работата на хиляди фирми за седмици, също е поощрен, подчерта Стойнев. И обяви, че в Агенцията по вписванията бонусите са за 1 млн. 275 хил. лева.  Над 2,2 млн. лева са раздадени допълнително за служителите на Министерството на околната среда и водите. Може би това е компенсация за битката с мръсния въздух или за водата,  която пием, пълна с химически вещества, иронизира Стойнев.  Първенец в раздаването на бонуси е ведомството на Владислав Горанов - 43 млн. лева. Социалното министерство пък е отпуснало парични стимули на обща стойност 13 млн. лева. Въпреки че правителството отказа да увеличи помощите за млади семейства и детски добавки, а за хората с увреждания все още не е ясно откъде ще дойдат обещаните 70 млн. лева, допълни депутатът от левицата.  От БСП са категорични, че тази практика трябва да спре. Противопоставяме се на политиката - колкото по-голям гаф направиш, толкова повече пари ще получиш от държавния бюджет, подчерта Стойнев. По думите му в тази държава се награждават тези, които правят издънки и които ни карат да се срамуваме. Той се възмути и от това, че когато администрацията не си върши работата, правителството на ГЕРБ увеличава администрацията. Информация за допълнителните трудови възнаграждения за постигнати резултати, изплатени през 2018 година: Министерството на финансите - 43 436 446 лева  Министерство на регионалното развитие и благоустройството - 2 932 700 лева Министерство на образованието и науката - 1 999 186 лева Министерство на труда и социалната политика - 13 186 835 лева Министерство на транспорта, информационните технологии и съобщенията - 5 390 134 лева Министерство на здравеопазването - 9 055 308 лева Министерство на енергетиката - 1 690 804 лева Министерство на туризма - 172 120 лева Министерство на икономиката - 2 031 700 лева Министерство на вътрешните работи - 10 191 865 лева Министерство на отбраната - 932 936 лева Министерство на културата - 738 846 лева Министерството на околната среда и водите - 2 275 578 лева", "date": "2018.12.12", "title": "118 милиона лева бонуси раздадени в администрацията "}
{"url": "https://duma.bg/antikoruptsionnata-komisiya-spira-19-iska-za-217-mln-leva-n181226", "text": "Комисията за противодействие на корупцията и за отнемане на незаконно придобито имущество (КПКОНПИ) трябва да оттегли от съдилищата в страната исковете за отнемане на незаконно придобито имущество по 19 дела по реда на отменения Закон за отнемане в полза на държавата на незаконно придобито имущество. Стойността им е за 21 790 660 лв. Това сочи първоначалният анализ на органите на комисията. Задължението произтича от публикуваното на 7 декември тълкувателно решение на Върховния касационен съд. Според мнението на върховните магистрати КПКОНПИ няма право да води дела за отнемане на имущества срещу лица, които са оправдани или чието наказателно производство е прекратено. Спорното решение на ВКС бе прието на Общо събрание на гражданските съдии, председателствано лично от Лозан Панов. Това решение на ВКС засяга малко над 300 дела за конфискация. На базата на тълкувателното решение Софийският градски съд е прекратил и делото по иска на КПКОНПИ срещу Христо Бисеров за 1,9 млн. лв. Мотивът на съда е, че бившият зам.-председател на НС е оправдан по наказателното дело, послужило за започване на процедурата по гражданска конфискация. Междувременно Пламен Георгиев, председател на антикорупционната комисия, коментира, че решението на ВКС блокира работата по гражданската конфискация и ако държавата не реагира, дела за 3 млрд. лв. ще отидат във \"фризера\". Според него това са 3 млрд. лв. с недоказан произход и има огромна вероятност да бъдат загубени. По-късно стана ясно, че председателят на правната комисия в НС Данаил Кирилов спешно е внесъл законопроект с промени, с който на практика управляващите обезсмислят тълкувателното решение за гражданската конфискация. С промените се дава възможност КПКОНПИ да проверява някого повече от година и половина, колкото е максималният срок по закон. Освен това въпреки неспазването на сроковете антикорупционната комисия няма да губи правото си на иск за конфискация, пише още в предложенията. В законопроекта се казва още, че делата по отменения закон за конфискацията трябва да продължат, без значение дали проверяваните са оправдани или не за извършени престъпления. По сегашния закон първо се образува проверка за конфискация при наличие на обосновано предположение за наличие на незаконно придобито имущество.", "date": "2018.12.12", "title": "Антикорупционната комисия спира 19 иска за 21,7 млн. лева"}
{"url": "https://duma.bg/samosvali-i-buldozeri-napalniha-tsarigradsko-shose-n181241", "text": "Огромна колона от самосвали, булдозери и бетоновози се разположи по \"Цариградско шосе\" от рано тази сутрин. Колоната започва от разклона за летището и стига до околовръстния път, дълга е над 9 километра. Тежките машини ще останат в столицата до 12.00 часа на обед.  Камионите бяха докарани в София като протест на Камарата на строителите срещу \"обвиненията за корупционни практики и уронване на престижа на бранша\". Строителите негодуват срещу исканията на депутати от БСП за независима експертиза на пътната настилка по магистралите у нас. От бранша обвиниха левицата, че използва строителите за политически цели и че се опитва да ги очерни пред Европа. Представители на Камарата трябва да внесат днес своя петиция в Народното събрание и Президентството.", "date": "2018.12.12", "title": "Самосвали и булдозери напълниха \"Цариградско шосе\""}
{"url": "https://duma.bg/deputatite-glasuvat-promeni-v-izborniya-kodeks-n181242", "text": "Промените в Изборния кодекс, предложени от ГЕРБ, влизат на първо четене в парламента днес. Сред предложенията на управляващите са отлагане на масовото машинно гласуване и отпадане на номерата на политическени хормации в интегралната бюлетина. И срещу двете идеи се обявиха категорично от БСП. От левицата припомнят, че въвеждането на машинното гласуване е предвидено в закона и че отлагането му е опит на ГЕРБ да си осигурят вратичка за манипулация на изборните резултати. Предлаганите поправки включват Централната избирателна комисия да решава в колко секции да има машинно гласуване, но те не трябва да са по-малко от 1000. Машини ще могат да се поставят само в секции с над 300 избиратели и то само в страната. Измененията предвиждат още дистанционното електронно гласуване  да се реализира поетапно, за да се осигури допълнителна защита от хакерски атаки. Премахването на номерата пред политическите формации в бюлетината е мотивирано с избягването на погрешно посочване на преференция.  В дневния ред на парламента е и окончателното гласуване на измененията в Закона за радиото и телевизията, с които Българското национално радио трябва да отделя от държавната си субсидия издръжка на музикалните си състави.  Българското национално радио трябва да отделя за цялостна издръжка на музикалните си състави не повече от 10 на сто от субсидията си и фонд \"Радио и телевизия\". С промените се регламентира и че Българското национално радио създава и поддържа музикални състави. ", "date": "2018.12.12", "title": "Депутатите гласуват промени в Изборния кодекс"}
{"url": "https://duma.bg/tsska-1948-vze-bivsh-igrach-na-tsska-n181188", "text": "ЦСКА 1948 се похвали с първо ново зимно попълнение. Това е юношата на автентичния ЦСКА Радой Божилов. Нападателят бе част от армейския отбор, който спечели Купата на България 2016 г. През есенния полусезон Божилов игра за третодивизионния Ботев Ихтиман, където вкара 7 гола и направи 4 асистенции. \"Изобщо не се замислих, не мога да откажа никога на ЦСКА\", заяви той.", "date": "2018.12.12", "title": "ЦСКА 1948 взе бивш играч на ЦСКА"}
{"url": "https://duma.bg/botev-vr-s-nay-mnogo-globi-ot-xix-krag-n181189", "text": "Дисциплинарната комисия към БФС глоби с общо 7300 лв. Ботев Вр за ексцесиите по време и след срещата с Берое (0:1). Тимът отнася санкция и заради дете, подаващо топките, което влезе на терена. Според ДК то си е позволило да отправи обидни реплики към главния съдия Георги Кабаков, който довечера ще ръководи мача от Шампионската лига Валенсия - Манчестър Юнайтед. Ботев Пд е санкциониран с 1000 лв. за обидни и нецензурни скандирания срещу длъжностни лица. Светослав Ковачев (Дунав) е наказан за 1 мач и глобен 1500 лв. и ще пропусне домакинството с Лудогорец, който държи правата му.", "date": "2018.12.12", "title": " Ботев Вр с най-много глоби от XIX кръг"}
{"url": "https://duma.bg/ivaylo-ivanov-e-predlozhen-za-glaven-sekretar-na-mvr-n181245", "text": "Директорът на СДВР старши комисар Ивайло Иванов е предложението на министър Младен Маринов за главен секретар на МВР. Кандидатурата му е предложена за одобрение от Министерски съвет и предстои да бъде направено предложение към президента за издаване на указ за назначаването му.", "date": "2018.12.12", "title": "Ивайло Иванов е предложен за главен секретар на МВР"}
{"url": "https://duma.bg/opozitsiya-i-upravlyavashti-otnovo-v-spor-za-mashinnoto-glasuvane-n181243", "text": "Депутатите отново влязоха в спор за нуждата от машинно гласуване на следващите избори догодина. Парламентът гледа на първо четене промените в Изборния кодекс, предложени от ГЕРБ. В тях се предвижда ограничаване на машинното гласуване и се дават правомощия ЦИК да избира в кои секции ще има възможност за такъв вот. От БСП и ДПС са категорични, че въвеждането на машинното гласуване е крачка срещу манипулациите на изборните резултати. От левицата обявиха, че управляващите са катастрофирали с реформите, щом изборната администрация не може да осигури няколко хиляди машини за изборния ден, въпреки че това е заложено от няколко години в закона. България е страна на космонавти и горда с IT постижения, а катастрофира пред елементарното изискване на Изборния кодекс за няколко прости машини с не особено сложен софтуер, коментира от трибуната зам.-председателят на ПГ „БСП за България“ Крум Зарков. В мотивите на ГЕРБ на разглеждания законопроект е отбелязано, че целите са да се подобри правната рамка и да се създаде по-ефективен процес за провеждане на избори. Не за първи път се пишат и четат думи и шаблонни изречения без особено голям смисъл. Но с този проект се постигат нови низини в законотворчеството на 44-тото Народно събрание. Въобще с дневния ред тази седмица, с Изборния кодекс, с Наказателния кодекс и най-вече с предложенията по антикорупционния закон ще завършим годината с фойерверки и ще гръмнем тържествено във въздуха всички възможни стандарти на законотворчеството в процедурен, правен и политически смисъл, заяви Зарков. Той посочи, че за пет години постоянно действащата изборна администрация не е успяла да се справи с осигуряването на няколко хиляди машини за изборния ден. Зарков попита по кои критерии ЦИК ще избере къде да има машини и къде - не. Или някой не иска да има машинно гласуване именно за подобренията, които то предоставя относно честността на изборния процес, или вносителите искат просто да угодят на ЦИК и да се разтоварят от едно непосилно за тях бреме. Единственият резултат от този закон ще бъде още по-ниска степен на доверие. Неприемането на този законопроект ще бъде проява на здрав разум, от който страната ни отчаяно се нуждае, добави социалистът. Хамид Хамид от ДПС предупреди, че това, което предлагат ГЕРБ, е недостатъчно, за да се върне доверието на гражданите в изборната ни система. Нашето становище е да се върви само към машинното гласуване, трябва да извадим хартиените бюлетини от изборния процес, допълни той. От ДПС не одобряват и втората идея на ГЕРБ за премахване на номерата от бюлетината. Според Хамид това поражда съмнение за въвеждане на образователен ценз.   ", "date": "2018.12.12", "title": "Опозиция и управляващи отново в спор за машинното гласуване"}
{"url": "https://duma.bg/karayancheva-brani-stroitelite-ot-bsp-n181244", "text": "Парламентарната шефка Цвета Караянчева се срещна с представители на Камарата на строителите и обяви, че ще ги защитава \"от политически нападки\". От бранша внесоха днес подписка в Народното събрание, с която настояват да се спрат атаките срещу строителния бизнес. Още от рано сутринта близо 1000 строителни машини направиха 9-километрова колона на \"Цариградско шосе\" в знак на протест срещу искането на БСП за независима експертиза на пътищата у нас.  Шефът на Камарата на строителите инж. Илиян Терзиев поиска от Караянчева да подкрепи бранша, за да се спре с политическото говорене. Председателят на НС и инж. Терзиев дадоха съвместно изявление в кулоарите на парламента.  Те обявиха, че под подписката са се подписали 60 000 души. Подкрепям българските строители, заяви Караянчева. По думите й това е един от най-важните сектори в икономиката. Не се съмняваме в качеството на тяхната работа, увери парламентарният шеф. Над 200 000 са заети в строителството. Караянчева осъжда всеки опит за дискредитиране на строителния сектор. Тя щяла да им съдейства за диалог с партиите в НС. Обещала им и да сформира работна група от експерти, за да улесни бранша. Подчерта обаче, че в групата няма да влизат хора, които си правят \"евтин политически пиар\". И Патриотите изнезоха пламенна реч в защита на строителите. БСП направи огромна грешка, тиражирайки недоказани обвинения за целия строителен бранш, обясни пред журналистите в парламента депутатът от „Обединени патриоти“ Искрен Веселинов. Според него недоволството на строителите било основателно, а политиците трябвало много да внимават когато изричат \"силни думи по отношение на определени сектори в икономиката\". Защото всички те създават брутен продукт, създават заетост и желанието ни да се представим за радикални борци за някаква истина често може да застраши и бизнеса, и работните места. И в това отношение БСП направи огромна грешка, тиражирайки недоказани обвинения за целия бранш, възмути се Веселинов. Той посочи, че като човек, който пътува с автомобил, и човек, който през четири години от работата си е бил свързан със системата на пътищата, може да каже, че в голяма степен пътищата в България са направени по необходимите стандарти. Веселинов не видя аргументи в искането на БСП за независима експертиза на пътищата. Такова нещо го нямало никъде по света. Ако някой ми покаже норматив, където и да е по света, който да може да позволи оценка на качеството на строителството към момента на строителство с 10-годишна давност, аз ще си скъсам дипломата за строителен инженер, разгорещи се Веселинов. Очевидно БСП ще трябва по друг начин да си решава вътрешните проблеми, каза още той.  Подкрепата на управляващите даде крила на инж. Илиян Терзиев. Той се разходи из кулоарите и охотно разказа пред медиите колко евтини политичеки трикове се използват срещу цял един бранш. С тези трикове някой по някакъв начин иска да си направи лесен пиар, коментира той. Искаме да подредим бранша, да имаме последователност на задачите, които ни предстоят, подчерта Терзиев. Апелираме да спрем да даваме лоши послания към Европа. С това много лесно ще намалеят финансовите средства към нас, когато вече дойде време за усвояване на средства, няма да има с кого да работим, ожали се председателят на УС на КСБ. Искам да помоля да не се говори без факти за бизнеса ни, смъмри той опозицията. От президенството съобщиха преди малко, че Румен Радев също ще се срещне със строителите по повод исканията им и организираните протести.", "date": "2018.12.12", "title": "Караянчева брани строителите от БСП"}
{"url": "https://duma.bg/datata-n181194", "text": "1821 - РАЖДА СЕ ГЮСТАВ ФЛОБЕР, ФРЕНСКИ ПИСАТЕЛ (УМИРА 1880 Г.). Представител на критическия реализъм. Автор на романите \"Мадам Бовари\", \"Възпитание на чувствата\", \"Саламбо\" и недовършения \"Бувар и Пекюше\". Пише новели, романтични и драматични произведения. 1849 - УМИРА МАРК БРЮНЕЛ, ФРЕНСКИ ИЗОБРЕТАТЕЛ (Р. 1769 Г.). Под негово ръководство и по негови проекти се построяват много къщи, търговски сгради, портови укрепления и пр. в САЩ. Най-славното му творение е прокопаването на първия тунел под р. Темза (на снимката). Прокопаването му отнема цели 17 години. Брюнел става вицепрезидент на Кралското научно общество - нещо, което не се е случвало на чужденец дотогава. 1925 - В САЩ Е ОТКРИТ ПЪРВИЯТ В СВЕТА КРАЙПЪТЕН ХОТЕЛ. Milestone Mo-Tel всъщност е първият мотел. Основан е от Arthur Heineman в градчето San Luis Obispo, Калифорния. Големите разстояния, по-бавната скорост на автомобилите по това време и необходимостта шофьорите да пренощуват някъде по път били основните причини за откриването на мотела. Строителството на бунгалата, които разполагали със собствен санитарен възел, излязло около 80 000 долара. Цената на нощувката била 1,25 долара. 1927 - РАЖДА СЕ РОБЪРТ НОЙС, АМЕРИКАНСКИ ИНЖЕНЕР (УМИРА 1990 Г.). Един от изобретателите, заедно с Джак Килби, на първата интегрална микросхема (на снимката). През 1968 г. основава корпорацията \"Интел\". В последното си интервю, попитан какво би направил, ако е \"император\" на Съединените щати, Нойс отговаря, че освен всичко друго, би направил така, че да е сигурен в подготовката на следващото поколение за процъфтяването му в ерата на високите технологии. А това би включвало обучение и на най-бедните и необразовани хора, отбелязва Нойс. 1938 - РАЖДА СЕ НЕВЕНА КОКАНОВА, АКТРИСА (УМИРА 2000 Г.). Играла е в театрите в Ямбол, Габрово, Русе и в Държавния сатиричен театър \"Алеко Константинов\". Има над 50 роли в киното, между които във филмите \"Бъди щастлива Ани\", \"Тютюн\", \"Крадецът на праскови\", \"Отклонение\", \"С дъх на бадеми\", \"Момчето си отива\", \"Спомен за близначката\" и др. Носителка на ордени \"Кирил и Методий\" първа степен и \"Стара планина първа степен, както и на различни награди. От 15 юни 2000 г. Общинският драматичен театър в Дупница и от 19 октомври 2001 г. Драматичният театър в Ямбол носят нейното име. 1962 - ДЖОН КЕНЕДИ ИЗРИЧА ФРАЗАТА \"СВЕТЛИНА В КРАЯ НА ТУНЕЛА\". На пресконференция на въпрос как може да оцени развитието на Виетнамската война Кенеди отговаря, че поради трудността на водената партизанска тактика на война са нужни 10-11 души срещу един, особено в трудния южновиетнамски терен. Според него Щатите не виждат светлината в края на тунела, но той самият не смята, че е по-тъмно, отколкото преди една година. В някои отношения, твърди Кенеди, е дори по-светло.", "date": "2018.12.12", "title": "Датата"}
{"url": "https://duma.bg/makron-porodi-raznorodni-reaktsii-s-obeshtaniyata-si-n181162", "text": "Обръщението на френския президент Емануел Макрон към нацията, в което той обяви извънредно икономическо положение, предизвика разнородни реакции. Докато допитване показа масово одобрение, някои политически сили критикуваха президента, а \"жълтите жилетки\" ще продължат протестите, недоволни от обявените мерки.  В обръщението си в понеделник вечерта Макрон обеща, че от 2019 г. минималната заплата в страната ще бъде повишена със 100 евро, а извънредните часове труд няма да се облагат с данък. Освен това всички работещи французи ще получат в края на годината бонус, който също няма да се облага с данък, а \"за тези, които получават по-малко от 2000 евро месечно, ще бъде отменено повишаването на пенсионния данък, въведен през тази година\". Президентът съобщи още, че \"в скоро време възнамерява да се срещне с кметовете на градовете, за да подготви основата за обществен договор\".  Според държавния глава \"големите компании и най-богатите французи трябва да помогнат на нацията да постигне успех. \"Ще ги събера и ще взема решение по този въпрос тази седмица\", зарече се Макрон. В същото време той даде да се разбере, че не възнамерява да връща данъка върху богатството, за което настояват много участници в движението на \"жълтите жилетки\". \"Най-богатите заминават и нашата страна отслабва. В съответствие с дадените ви обещания, аз отмених този данък, за да привличаме инвестиции в нашата икономика, които ще помогнат за създаването на работни места\", поясни той. Държавният глава припомни, че допълнителните такси ще се запазят само по отношение на луксозните имоти. Той настоя също парламентът и правителството \"да сложат край на незаконните предимства и неплащането на данъци. Ръководителите на френските компании трябва да плащат данъците си във Франция\", посочи Макрон. Обявените мерки ще струват между 8 и 10 милиарда евро, заяви държавният секретар Оливие Дюсо.  Допитване на компанията \"Опиниънуей\" показа, че 78% от запитаните одобряват мерките, а 54% от французите също така смятат, че е време протестите на \"жълтите жилетки\" да спрат, докато 45% са на противоположното мнение. В същото време подкрепата за протестиращите се запазва на ниво от 60 на сто. В анкетата участваха 991 души. \"Жълтите жилетки\" не са доволни, защото парите за обявените мерки, както и за отмяната на по-високите акцизи  за горивата, отново ще излязат от джоба на обикновения данъкоплатец. И крайната десница, и крайната левица, и \"жълтите жилетки\" обявиха мерките за бреме върху бедните, а не върху богатите. Затова недоволните се заканиха тази събота да има \"пети рунд\" от протести. В Марсилия, Рен и в редица други градове \"жълтите жилетки\" възприеха обръщението на Макрон като \"маскарад\", \"перчене\", \"измама\", \"представление\", \"лепенка върху рана от изгаряне\", дори \"провокация\". Лидерът на лявото движение \"Непокорна Франция\" Жан-Люк Меланшон заяви, че мерките ще бъдат \"платени от обикновения народ, нищо няма да бъде платено от богатите\". Той предрече гражданска революция. \"Макрон се отказа от някои свои фискални грешки, това е добре, но той отказва да признае, че недоволството е срещу отстоявания от него модел\", написа в туитър лидерката на \"Националния сбор\" Марин Льо Пен. Според нея този модел означава прекалена глобализация, нелоялна конкуренция и масова миграция с всичките й социални и културни последици.", "date": "2018.12.12", "title": "Макрон породи разнородни  реакции с обещанията си"}
{"url": "https://duma.bg/mile-kitich-shte-otbelezhi-35-godini-na-stsena-s-grandiozno-shou-u-nas-n181166", "text": "Легендата на сръбската музика Миле Китич ще отпразнува 35 години на сцена с грандиозен концерт на 14 декември, от 20 ч., в зала \"Арена Армеец\" в София. Сръбската звезда решава да сподели юбилея си именно с българските си фенове след невероятния успех на първото му шоу в страната ни през октомври 2016 г. (отново в зала \"Арена Армеец\"). По време на мега концерта в петък Миле Китич ще представи новите си песни, както и големите си хитове, с които печели сърцата на своите почитатели през изминалите 35 години. От сцената пак ще прозвучат любими парчета като \"Casa ljubavi\", \"A mi smo bili\", \"Mi smo bili jedan zivot\", \"Jasmina\", \"Svi su tu\", \"Bomba\", \"Milioni, kamioni\", \"Pije mi se\" и мн. др. Звездата обещава незабравим концерт в София и отправи специален призив към българските си фенове. Билети за шоуто на цени от 25 до 50 лв. се продават в мрежата на ticketportal.bg.", "date": "2018.12.12", "title": "Миле Китич ще отбележи 35 години на сцена с грандиозно шоу у нас"}
{"url": "https://duma.bg/turtsiya-sazdava-nova-baza-v-cherno-more-n181164", "text": "Турция създава нова военноморска база на източното крайбрежие на Черно море, съобщи вестник \"Миллиет\". Новият военен обект ще се намира в района на селището Сюрмене, на 40 км от град Трабзон. Очаква се, че във военната база ще служат 400 военнослужещи, а също така ще работят 200 цивилни лица. Изданието отбелязва, че Анкара е предприела тази стъпка след новините за намеренията на САЩ да изпратят в акваторията на Черно море свои военни кораби. Вашингтон ще предприеме тези действия след инцидента в Керченския проток. В момента Турция разполага с 8 военноморски бази в четирите морета - Средиземно, Черно, Мраморно и Егейско. ", "date": "2018.12.12", "title": "Турция създава нова база в Черно море"}
{"url": "https://duma.bg/7-ot-nay-velikite-ilyuzionisti-v-sveta-prevzemat-zala-1-na-ndk-n181167", "text": "7 автентични и разнородни по стил артистични подхода се срещат в шоуто The Illusionist: Direct from Broadway, което ще превземе столичната зала 1 на  НДК от 17 до 20 януари 2019 г. Най-великите магьосници ще преобърнат представите за реалност в това спиращо дъха забавление. Спектакълът, гостувал в над 200 града в 25 държави, държи рекорда за най-продавано шоу от Бродуей в редица градове. А билетите за четирите представления у нас намаляват все по-бързо. До момента повече от 10 млн. зрители са се насладили на вълнуващите трикове на най-големите професионалисти в бранша. Всевъзможни мистични илюзии, левитация, четене на мисли, изчезване, опасни бягства и преобразявания са само част от програмата на Luis de Matos (Мастърът), James More (Измамникът), Enzo (Незабравимият), Andrew Basso (Измъкващият се), Yu Ho-Jin (Манипулаторът), Kevin James (Изобретателят) и Sos & Victoria (Трансформиращите се). Освен в България, шоуто ще смае публиката в Австралия, Италия, Австрия, Норвегия, Литва, Финландия, Германия, Полша, Дания и още редица държави. The Illusionist: Direct from Broadway е шоу, създадено така, че да не бъде забравено. Подходящо е за всякакви възрасти. Билети за мащабния спектакъл са достъпни в мрежата на Eventim.bg.", "date": "2018.12.12", "title": "7 от най-великите илюзионисти в света превземат зала 1 на НДК"}
{"url": "https://duma.bg/edva-12-shte-pazaruvat-koledni-podaratsi-onlayn-n181213", "text": "Едва 12 на сто от хората ще пазаруват коледни подаръци онлайн, 65% - ще обикалят и магазините. Това сочи проучване на пазара преди празниците на сайта OLX. Според него 80% смятат да зарадват с подаръци само най-близките си. Над 30% от участниците в проучването планират да отделят между 100 и 200 лв. за подаръци. 70% от запитаните ще подарят модни артикули, над 55% ще заложат на играчка или сувенир, а близо 50% ще изберат козметика. 65% от участниците в проучването ще комбинират онлайн пазаруване с ходене по магазините. Дрехите са най-търсеният артикул от категория \"Мода\" за района на София (31 403 търсения), обувките са най-предпочитани от потребителите в Пловдив (15 678), а във Варна са регистрирани най-много търсения на аксесоари (6000 бр.). Най-търсеният подарък в категория \"Спортни стоки\" е велосипедът (37 500 търсения), следван от фитнес оборудването (12 000 запитвания) и фенски футболни артикули (8694 търсения). Според OLX България най-търсените ключови думи през ноември 2018 г. са \"мобилен телефон\", \"PlayStation\", \"тротинетка\" и \"Пес патрул\". Над половината от запитаните в онлайн проучването не планират да пътуват по празниците. Тези, които все пак ще излязат от уюта на дома, ще посетят роднини или ще прекарат кратка почивка в България. По-малко от 10% от участниците в изследването ще пътуват в чужбина. ", "date": "2018.12.12", "title": " Едва 12%  ще пазаруват коледни подаръци онлайн"}
{"url": "https://duma.bg/turtsiya-e-favorit-za-noviya-zavod-na-shkoda-n181209", "text": "Турция е фаворит в надпреварата за бъдещия завод на Volkswagen в Източна Европа. Очаква се фабриката да произвежда модели на Skoda и Seat и да отвори 5000 работни места.  Новото предприятие на германския концерн би трябвало да бъде изградено в Турция, според източници на германското списание Automobilwoche. Турция е фаворит. Окончателното решение обаче трябва да бъде взето в следващите седмици, казва източникът на изданието. Шефът на Skoda Бернхард Майер обаче не е потвърдил избора на място за новия завод. \"Имаме избор от много варианти\", посочва той пред Automobilwoche. През последните месеци автомобилната компания избира главно между България и Турция за новата си производствена мощност, като се заговори и за Румъния. Турският научноизследователски фонд за автомобилно производство е изиграл ключова роля за решението на Volkswagen, според германското автомобилно списание. Новият завод в Турция се очаква да бъде пуснат в експлоатация през 2022 г. Германският гигант отдавна се нуждае от ново производство, за да освободи място за електрически модели в съществуващите си заводи. Компанията отдавна разглежда възможностите за инвестиции в чужбина и предпочита Турция заради опита й в автомобилното производство, се казва в публикацията на AutomobilWoche.", "date": "2018.12.12", "title": " Турция е фаворит за новия завод на Шкода "}
{"url": "https://duma.bg/potrebiteli-v-es-osporvat-nespravedliva-praktika-na-aviokompaniite-n181210", "text": "Потребителски организации в ЕС започнаха съвместни действия, за да оспорят практиката на авиокомпаниите да отказват пътуване на пътник с двупосочен билет, който не се е явил за първия полет, а само за връщането, предаде Франс прес. \"Клаузата \"неявяване\" (no show) е просто несправедлива. Пътникът е платил билетите си и очаква да може да ги използва\", изтъкна Моник Гойенс, генерален директор на Европейското бюро на съюзите на потребителите (ЕБСП - BEUC) в комюнике. Бюрото, което обединява няколко национални асоциации за защита на потребителите, е изпратило писмо до Европейската комисия с искане да бъде забранена тази практика. Две организации - в Холандия и Гърция - са подали съдебен иск срещу холандската авиокомпания Ка Ел Ем (KLM), съобщи ЕБСП. Британската национална асоциация на потребителите \"Уич?\" (Which?) от своя страна е изпратила предупредителни имейли за спиране на тези практики до \"Ер Франс\" (Air France), Ка Ел Ем (KLM), \"Сюис\" (Swiss), \"Катар еъруейз\" (Qatar Airways), \"Емирейтс\" (Emirates), Би Ей (BA), \"Върджин Атлантик\" (Virgin Atlantic), \"Флайби: (Flybe) и Сингапурските авиолинии (Singapore Airlines), предупреждавайки за правни действия. ЕБСП дава пример с белгиец, който изпуснал полета си за Ню Йорк, защото жена му родила същия ден. Не успявайки да смени билета си, той купил билет за отиване за по-късна дата. На връщане обаче, компанията му поискала 2 хил. евро допълнително, за да се качи на самолета.", "date": "2018.12.12", "title": "Потребители в ЕС оспорват несправедлива практика на авиокомпаниите"}
{"url": "https://duma.bg/38-mlrd-lv-investirali-u-nas-7-targovski-verigi-n181212", "text": "Седем от най-големите търговски вериги у нас са инвестирали над 3,8 млрд. лева в България. Това показа анкета на Сдружението за модерна търговия сред членовете му \"Кауфланд\", \"Била\", \"Лидл\", \"ДМ\", \"Метро\", и \"Дайхман\", които държат над 30% от пазара на бързооборотни стоки у нас. Посочените инвестиции са за развитието на веригите в България, като те са работили със строителни фирми и подизпълнители, фирми за поддръжка и охрана. Инвестициите са насочени основно към разширяване на мрежата от търговски обекти, съобщи организацията. Към края на 2017 г. седемте компании имат повече от 430 магазина в цялата страна. В тези компании работят над 18 600 българи, като само за 2017 г. са били наети около 5500 нови служители, информира сдружението. Според организацията над 50% от стоките във веригите са на български производители, а при някои делът достига 75%. ", "date": "2018.12.12", "title": "3,8 млрд. лв. инвестирали у нас 7 търговски вериги"}
{"url": "https://duma.bg/mladezhite-s-tezhak-zhrebiy-za-evro-2021-n181190", "text": "Младежкият ни национален отбор попадна в тежката група 5 на квалификациите за 23-то издание на европейските футболни финали. Жребият в Нион отреди младите \"лъвове\" да мерят сили с връстниците си от Сърбия, Полша, Русия, Латвия и Естония. Мачовете са от март 2019 г. до октомври 2020 г. Финалите са в Унгария и Словения през юни 2021 г. Победителите във всяка група печелят директни визи. Осемте най-добри втори отбора от 9-те групи ще играят баражи между 9 и 17 ноември 2020 г. В момента младежите нямат селекционер след раздялата с Антони Здравков, който пое Лудогорец. Очаква се Александър Димитров да оглави България U21.", "date": "2018.12.12", "title": "Младежите с тежък жребий за Евро 2021"}
{"url": "https://duma.bg/bsp-pita-koi-sa-deputatite-lobisti-za-hranata-na-voennite-n181229", "text": "Кои са депутатите лобисти, които спъват обществената поръчка за доставчик на храна във военното министерство питат от БСП. От левицата призоваха министър Красимир Каракачанов да назове имената на тези, които обвини в лобистки интереси, за да стане ясно кой и защо излага на риск изхранването на Българската армия.  Припомняме, че преди два дни военният министър призна как вече три години няма фирма доставчик на храна за военнослужещите. Каракачанов обаче твърди, че има депутати в комисията по отбрана в НС, които лобират за определени фирми и затова обществената поръчка е спряна. За пореден път министърът излиза и казва, че има едни \"тарикати, които искат да вземат едни пари\". Нека назове с имена кои са те, поиска Атанас Зафиров от ИБ на БСП на пресконференция вчера. Социалистът освен това обяви, че МО нарушава закона, като раздава пари на ръка за хранене на военнослужещите. По думите му от 2016 година законът е променен и той забранява отпускане на средства по този начин. В същото време от 2015 година фирма доставчик няма и министерството дава между 6 и 10 лева на ден за хранене на един военнослужещ. Стана ясно също, че на два пъти съдът се е произнасял, че блокираната през 2015 г. обществена поръчка е трябвало да бъде подновена. Вторият път петчленен състав на ВАС постановява, че поръчката може и трябва да бъде продължена. МО отказва и продължава да нарушава закона.  От БСП не изключват варианта да сигнализират прокуратурата за нарушенията във военното ведомство. Ще изчакаме още малко реакцията на МО и ще обмислим следващите си стъпки, подчерта Зафиров.", "date": "2018.12.12", "title": "БСП пита: Кои са депутатите лобисти за храната на военните"}
{"url": "https://duma.bg/niki-penchev-podpisa-s-oniko-varshava-n181179", "text": "Николай Пенчев премина в Онико Варшава. Посрещачът напусна изпадналия във финансова криза Сточния Шчечин и подписа до края на сезона с тима от полската столица. Очаква се той да дебютира за новия си клуб още днес в домакинството с Олшчин. \"Смятам, че с Бартош Курек и мен Онико има по-голям шанс да застане на подиума\", обяви родният волейболист. Курек също започна със Сточния, но избяга заради липса на пари. Клуба напуснаха още Матей Казийски, Аспарух Аспарухов и спортният директор Радостин Стойчев.", "date": "2018.12.12", "title": "Ники Пенчев подписа с Онико Варшава"}
{"url": "https://duma.bg/api-proveri-mantinelite-na-patya-kray-svoge-n181223", "text": "Шефът на Агенция \"Пътна инфраструктура\" (АПИ) Светослав Глосов провери вчера дали са сменени мантинелите на опасния участък от пътя край Своге, където през август стана автобусна катастрофа с 20 жертви. Поводът е сигналът от Института за пътна безопасност до главния прокурор Сотир Цацаров, че три месеца след трагедията нито една институция не е предприела мерки за обезопасяване на пътя с мантинела.   На пътя Своге-София се поставя най-високият клас обезопасителни системи, каквито има на автомагистралите, каза пред журналисти Глосов по време на проверката. \"Въпреки че поставянето на ограничителни системи в населеното място, какъвто е случаят в Своге, не е отговорност на АПИ, е поет ангажимент пред жителите на Своге и по разпореждане на премиера това да се направи до 12 декември, за да се повиши безопасността на движението в отсечката. Преди това бе невъзможно да се предприемат каквито и да било дейности заради продължаващото досъдебно производство\", оправда се Глосов. В края на ноември в АПИ е получено и указание от Върховната административна прокуратура, в което се посочва, че в срок от един месец трябва да се предприемат действия за обезопасяване на отсечката. Според шефа на АПИ новото съоръжение е трябвало да се постави от общината, тъй като участъкът е на тяхна територия. Общината събира таксите от билбордове по трасето в населеното място и издава разрешенията за строеж на търговски обекти, без за това да иска разрешение от АПИ, каквото се издава, когато отсечката е извън чертите на града, отбеляза Глосов. ", "date": "2018.12.12", "title": "АПИ провери мантинелите на пътя край Своге"}
{"url": "https://duma.bg/pak-tsirkove-s-deloto-sreshtu-valeri-simeonov-za-obida-na-patriarh-kiril-n181224", "text": "С мотива, че съдийката се била разболяла, в Софийския районен съд завчера след обявения час бе отложено за 21 януари делото срещу Валери Симеонов, заведено от български граждани заради обидите към руския патриарх Кирил, които бившият вицепремиер изрече при неговото посещение в България през март. Правното основание за исковата молба е чл. 37 (1) от Конституцията: \"Свободата на съвестта, свободата на мисълта и изборът на вероизповедание и на религиозни или атеистични възгледи са ненакърними. Държавата съдейства за поддържане на търпимост и уважение между вярващите от различните вероизповедания, както и между вярващи и невярващи\". Атакувани са думите на Симеонов пред БНТ, че патриарх Кирил е \"цигарен митрополит на Русия\", с \"милиарди от безакцизни цигари\", \"треторазрядно ченге\" и пр. С това той е оклеветил и обидил висш духовник, смятат ищците. Делото е било обявено на информационните табла в съда за 14,30 ч. и пред зала 12 са чакали началото му 15-ина души от кръга на завелите делото. Едва след началния час секретарката ги вкарала в залата, за да обяви, че съдийката е болна и ще e в болнични над 10 дни. Според всички присъствали съдът прави циркове заради страх да съди скандално известния партиен шеф от властта. Ищците са обиколили и двете сгради на СРС, където обаче на адвокатите не е даден достъп до болничния лист на съдийката, както е по правилата и по Наредбата за болничните листове. Имало само разпореждане делата й да се отложат заради болест, което обаче е без печат и незаведено. През март всъщност внесените в СРС искове срещу Симеонов бяха два - с еднакви мотиви пред два съдебни състава, но, както ДУМА писа, единият състав с некоректно тълкувание не допусна да има дело, вторият обаче го прие. Сега от страх пак ни разиграват, казват вносителите. Засегнати сме от това, че Симеонов неприлично накърнява историческата ни памет и религиозните ни убеждения, и то спрямо уважаван гост, дошъл за 140-годишнината от Освобождението, уточняват те.", "date": "2018.12.12", "title": " Пак циркове с делото срещу Валери Симеонов за обида на патриарх Кирил "}
{"url": "https://duma.bg/korneliya-ninova-vyarva-che-shte-ima-predsrochni-izbori-n181227", "text": "Категорично вярвам, че ще има предсрочни парламентарни избори. Няма политика в този парламент и се раждат само скандали. Това каза лидерът на БСП Корнелия Нинова снощи по БиТиВи. Тя се позова на социологическо проучване, според което близо 50-60% от хората искат предсрочни избори.  Във връзка с предложението на ГЕРБ в правилника за организацията и дейността на Народното събрание за санкции при липса на регистрация, Нинова коментира, че управляващите не са сигурни в кворума си и няма да имат мнозинство, ако БСП и други групи излязат. Според Нинова депутати от БСП също ще имат възражения срещу глобите. Този парламент скоро ще приключи работата си, изчерпан е откъм съдържание, категорична бе Нинова.", "date": "2018.12.12", "title": "Корнелия Нинова вярва,  че ще има предсрочни избори"}
{"url": "https://duma.bg/pozhar-izpepeli-nyakolko-kashti-v-kv-varusha-vav-veliko-tarnovo-n181225", "text": "Пожар унищожи вчера сутрин няколко къщи в старинния квартал \"Варуша\" във Велико Търново. Четири противопожарни автомобила и десетки огнеборци продължиха работа по локализирането на пламъците до късно през деня. Няма жертви и ранени хора, но щетите са големи. Семействата, останали без покрив, ще бъдат настанени в резервни общински жилища. Тепърва ще се установява причината за огъня.  По първоначална информация огънят е тръгнал от къща на клошар и е обхванал съседни постройки. В нея имало много стари гуми и пластмаси, което усложни работата на пожарникарите, каза ст. комисар Красимир Кръстев, началник пожарната в града. ", "date": "2018.12.12", "title": "Пожар изпепели няколко къщи в кв. \"Варуша\" във Велико Търново"}
{"url": "https://duma.bg/levski-lukoyl-i-balkan-v-sblasak-na-14-final-za-kupata-n181182", "text": "Съперничеството между Левски ЛУКойл и Балкан ще продължи и на още един фронт, след като жребият определи двата клуба да се срещнат още на 1/4-финалите на турнира за Ефбет Купата на България. Двата тима ще спорят на 27 декември и 16 януари, като домакини на реванша са ботевградчани. Те са основни фаворити в НБЛ, а попаднаха и в една група в турнира за ФИБА Къп. Интересен се очертава и сблъсъкът между последните два носители на трофея Рилски спортист и Берое, които също ще се срещнат в 1/4-финалите. Другите двойки са Академик Сф - Спартак Пл и Академик Бултекс 99 - Ямбол.", "date": "2018.12.12", "title": "Левски ЛУКойл и Балкан в сблъсък на 1/4-финал за купата"}
{"url": "https://duma.bg/rumen-radev-ne-mozhe-da-ima-uspeshna-politika-bez-silna-ikonomika-n181228", "text": "Организирането на кръгла маса под егидата на президента Румен Радев, на която да бъдат обсъдени възможностите за ускоряване на икономическия растеж и за насърчаване иновациите в българската индустрия, обсъдиха държавният глава и представители на Асоциацията на организациите на българските работодатели (АОБР). В срещата на \"Дондуков\" 2 участваха най-големите работодателски организации - БСК, АИКБ, БТПП и КРИБ. Работодателите откроиха като проблем борбата с корупцията, забавеното въвеждане на електронно управление и недостатъчната работна сила у нас. \"Не може да има успешна политика без силна икономика, както и силни икономически резултати са невъзможни без адекватна политика на държавата към бизнеса по отношение на качеството на образованието, административната тежест, борбата с корупцията. Бизнесът също трябва да направи своите изводи за равнището на заплащане на труда и отлива на квалифицирани кадри през последните години\", заяви президентът. Той бе категоричен, че ще продължи да подкрепя българските компании да разширяват връзките си с търговски партньори от ЕС и от Близкия изток и други перспективни региони. По думите му корупцията изкривява пазара, като създава условия, при които някои фирми инвестират в търсенето на \"точния човек\" в администрацията, вместо в повишаване на своята конкурентоспособност.  Работодателите благодариха на президента за отстояването на икономическите интереси на страната ни и конкурентоспособността на българската енергетика по време на срещата за климатичните промени в Катовице, подчертаха и значението на балансираната позиция на българския държавен глава в отношенията на страната ни с Русия, която благоприятства съхраняването на възможностите на българския бизнес на този важен за страната ни пазар. ", "date": "2018.12.12", "title": "Румен Радев: Не може да има успешна политика без силна икономика"}
{"url": "https://duma.bg/i-%E2%84%9616-v-sveta-idva-na-sofiya-oupan-n181181", "text": "Данийл Медведев потвърди участието си на турнира по тенис \"София оупън\". Руснакът е поредният представител на топ 20 при мъжете, след като завърши 2018 г. на 16-о място в световната ранглиста. Четвъртият сезон на надпреварата привлече голяма част от елита при младите в мъжкия тенис. От 3 до 10 февруари в София ще участват още шампионът от последния \"Мастърс\" 1000 турнир в Париж за 2018 г. Карен Хачанов (Рус) и шампионът на \"Мастърс\"-а на новото поколение за играчи до 21 г. Стефанос Циципас (Гър, №15). Общо 7 играчи от топ 30 на ранглистата ще участват в София, а най-голямото име е бившият №3 и носител на 3 титли от Големия шлем Стан Вавринка (Швейц).", "date": "2018.12.12", "title": "И №16 в света идва на \"София оупън\""}
{"url": "https://duma.bg/sporten-ikar-za-taybe-yusein-n181183", "text": "Фондация \"Български спорт\" обяви носителите на наградите \"Спортен Икар 2018\" в различните категории. Главният приз ще стане притежание на световната и европейска шампионка по борба в кат. до 62 кг Тайбе Юсеин. Състезателката на Левски завърши годината непобедена и е главният фаворит да бъде отличена и като Спортист на 2018 г. в традиционната анкета на Нове Холдинг. Тя е избрана единодушно от Управителния съвет на Фондацията и жури (общо 16 човека). В категория \"Млад и талантлив спортист\" ще бъдат отличени световната и олимпийска шампионка за девойки на троен скок Александра Начева (17 г.), олимпийските шампиони по акробатика Мариела Костадинова (16 г.) и Панайот Димитров (18 г.), спечелилите олимпийски титли в Буенос Айрес в смесени отбори Мария Делчева (18 г., бадминтон) и Кирил Киров (18 г., стрелба), както и фехтовачката Йоана Илиева (17 г.) и скиорът Алберт Попов (21 г.). В категория \"Пробив в световния спорт\" приз ще получи световният вицешампион по класическа борба Кирил Милов (21 г.). Европейските шампионки на двойки по бадминтон Габриела и Стефани Стоеви, европейската шампионка и световна вицешампионка Биляна Дудова (борба) и европейската вицешампионка на висок скок Мирела Демирева ще бъдат отличени в категория \"Достойно представяне\", а в категория \"Впечатляващо представяне\" Стойка Петрова (бокс), Ивет Горанова (олимпийско карате), Явор Пешлеевски и Тодор Михалев (модерен петобой, щафета), Милена Тодорова (стрелба), Денислав Коджабашев (тенис на маса), Йордан Бозов (баскетбол). В категория \"Шампионско дълголетие\" отличието ще получи Петър Стойчев (плуване). За \"Отбор на годината\" е определен ансамбълът по художествена гимнастика Симона Дянкова, Мадлен Радуканова, Елена Бинева, Стефани Кирякова и Лаура Траатс с треньор Весела Димитрова. С награда за проява на \"Висок спортен дух\" се награждава 10-годишният Михаил Ангелов (футбол), който е с вродена артрогрипоза, ограничаваща движението на ставите, а на по-късен етап предполага парализа. Въпреки това момчето проявява висок спортен дух, тренира и насърчава останалите деца да бъдат активни като него.", "date": "2018.12.12", "title": "\"Спортен Икар\" за Тайбе Юсеин"}
{"url": "https://duma.bg/ura!-i-bravo!-za-inzh-rumen-antonov-no-v-chuzhbina-n181195", "text": "Здравко, роднинско момче, лудо по колите, извади душата на баща си за автомобил с автоматични скорости. И когато го питам защо непременно с автоматични, а не с ръчни, той ме поглежда леко пренебрежително, след което казва: - Модерна работа! Баровска! Проверявам го: - А кой е измислил автоматичните скорости, знаеш ли? Следва гримаса на недоумение и... мълчание. - Българин!  - А, стига, бе!? - чуди се поклонникът на автоматичните скорости. - Никога не бих предположил. Не само той - малцина са наясно, че откривателят се казва Румен Антонов, роден е в София на 21 януари 1944 г. и също като моето роднинско дете е луд по колите още от малък. Той - малък, меракът - голям. Този голям мерак си има своето обяснение: кръстник на Румен е знаменитият автомобилен и мотоциклетен шампион по онова време Димитър Соколов, който пълни главата му с истории за коли и мотори, с разкази за пътешествия по света и за състезания с най-добрите у нас и в чужбина. Като деца ходехме да го гледаме около стадион \"Васил Левски\". И той, и другите, постоянно човъркаха моторите - изцапани с масло, напрегнати. Все нещо доизкусуряваха преди старта. Но не те - най-силно впечатляваше една жена - Паца Манчева. Мъжкарана и половина, тя обираше овациите на стотиците зяпачи, защото фучеше с мотора като фурия и винаги се класираше между първите, а повечето мъже пристигаха на финала след нея! Тия гонки не се забравят - те така са се заболи в паметта ни на десетинагодишни хлапета, че ще ги помним и на 110 години! Нещо подобно е станало с Румен Антонов. Eдва на 16 той вече взема книжка за моторист. Мечта обаче са му колите. По това време зад витрините на търговското чудо ЦУМ в София вече се въртят няколко автомобила - москвич-403, вартбург и дори рено дофин. Реното струва почти 20 000 лева тогавашни пари и въпреки това е купено направо от витрината от българин късметлия, получил 40 000 от тотото. За сведение: една средна годишна работна заплата е около 8000 лева. Но Румен носи в сърцето си фиат 500 тополино (мишле).  Само че има много път да извърви: изключен от гимназията през 1961 г., заради спорове и разправии с учителите, завършва като частен ученик; иска да следва медицина, но не му разрешават - нали е \"неблагонадежден\", и записва ВМЕИ - двигатели с вътрешно горене; рисува отлично и завършва скоро откритата специалност промишлен дизайн в Художествената академия, което впоследствие ще се окаже много мъдър ход; изкарва курс при бележития наш философ и физик проф. Азаря Поликаров; негова научна теория прави много силно впечатление в Катедрата по ядрена физика на Софийския университет, където шефът на катедрата проф. Петко Стригачев го кани за асистент, но той отказва... През тези години му хрумва идеята за автоматичната скоростна кутия. Става художник в Кинематографията, преподавател по рисуване, дори хамалин по едно време! В характера му са вградени упоритост, твърдост, вяра в победата. Многото таланти, впечатляващите идеи, които сякаш извират от извор с жива вода, не му дават мира и той, щом разбира, че няма условия да ги осъществи у нас, прави 17 опита (можете ли да си представите) да избяга в чужбина! Все - неуспешни! Докато през 1987 г. намира легален, вече успешен, начин да го стори - оженва се за французойка, получава френска виза и се озовава в Париж със 150 франка в джоба, без да знае нито дума френски! Въпреки всичко, той вече стига там, където е бленувал, и трябва да покаже мъжество, воля и да пробие с фантастичните си на пръв поглед проекти. Пред него е западният пазар за технически изобретения. Успява - вдъхновението, талантът, късметът го съпровождат, неколцина богати мъже му се доверяват, дават пари и той най-сетне, 30 години по-късно, осъществява студентската си идея за автоматична безстепенна скоростна кутия. При това тя е с 18 процента по-икономична от други подобни, по-лека, по-динамична! С холандски инвеститор основават компания в Ротердам. Тя тръгва трудно, но доста бързо ускорява подобно на колите с неговите автоматични скорости. На Лондонската и Амстердамската борса е оценена за 150 милиона долара! Антонов продава своето изобретение на знаменити автомобилни компании: \"Даймлер-Крайслер\", \"Хонда\", \"Рено\", \"Пежо\", \"Роувър\", \"Сузуки\". Купуват патента китайски и индийски производители. Успехът го окуражава, не - по-точно е да кажа окриля, и той се насочва към осъществяването на друга идея: Румен Антонов дръзва да създаде своя марка автомобил! По-късно колата е кръстена на него - \"Румен\". Представлява едно малко, но много артистично, елегантно и авангардно произведение на автомобилното изкуство. Кола-ретро, кола-бижу, тя блестящо представя цялата палитра от таланти на своя създател: конструктор, художник, дизайнер, изобретател, майстор с изискан, аристократичен вкус. Ето някои нейни характеристики: автоматична скоростна кутия, нова трансмисия с много достойнства - негов патент, общо тегло само 500 кг, каросерия от фибростъкло едва 18 кг, двигател с обем 700 куб.см, два варианта за мощност - 54 и 100 к.с., спортно двуместно купе, луксозно обзавеждане... Автомобил за ценители, за колекционери, за заможни клиенти. Както казват, щом минеш с такава кола по улиците, движението спира, всички други шофьори излизат от машините си и крещят: \"Ура!\", \"Браво!\" и \"Да живей!\". Същият е ефектът и на световния автомобилен салон в Париж през 2002 г. Автомобилът \"Румен\" прави страшен фурор! Въпреки преживените злощастия в Отечеството, Румен Антонов си остава искрен родолюбец и много пъти се връща в България. Има желание да работи с наши заводи. При управлението на Кобургготски той получава подкрепата на тогавашния вицепремиер Николай Василев, като се надява цялата операция да потръгне и той да изработва автомобила си в България. Още повече, че у нас вече има опит с производството на рено-8, Рено-10, булгаралпин, роувър, москвич. Среща обаче хиляди препятствия. Гледат го с недоверие. Авангардните за милата ни татковина идеи да прави алуминиеви шасита, каросерии от фибростъкло, интериори от скъпа кожа с метални орнаменти са много подранили за България и биват отхвърлени от евентуалните производители, а банките се страхуват да му отпуснат кредити. Така той не среща разбиране и търси реализация на проекта си в чужбината. Намира я, разбира се, и то от най-висока класа. Същата е съдбата и на неговите микробиологични изследвания за лечението на сърдечно-съдови заболявания. Пренесъл експериментите си у нас, доказал правотата на своята тези чрез получените резултати в Националния център за заразни и паразитни болести в София, той е смаян от завистта, злобата и агресията срещу себе си на \"светила\" в българската медицина. Принуден е да се оттегли въпреки вложените от него 1 милион френски франка тук, да предложи откритието си на французите и след задълбочена проверка в Медицинския институт в Лион да получи техните адмирации и възхищение... Както пише неговият изследовател Венелин Митев: \"Да му се чуди човек на този световен изобретател и откривател, удостоен с всякакви почести на Запад, откъде намира сили да продължава да обича Родината си, щом като тя цял живот се държи с него като мащеха?!\"", "date": "2018.12.12", "title": "\"Ура!\" и \"Браво!\" за инж. Румен Антонов, но... в чужбина"}
{"url": "https://duma.bg/kamen-zlatkov-i-sas-srebro-v-kitay-n181184", "text": "Обещаващият ни алпиец Камен Златков продължава да впечатлява на Континенталната купа по ски в Тайву, Китай. На олимпийското трасе 21-годишният българин се окичи и със сребърен медал на слалом. Той бе водач след първия манш с 49,44 сек., но малка грешка във втория го остави втори с общо време 1:38,38 мин. Златков беше по-бавен само от Донг-хиун Жунг (Кор), който го изпревари с 0,44 сек. В първия слалом азиатецът беше трети, а втори бе Ондрей Берндт. Чехът завърши трети на 0,93 сек. от Жунг. В слалома се пуснаха 77 алпийци. Стомашният вирус, който от няколко дни атакува алпийците в Тайву и прати много в болница, повали другияя ни скиор Йоан Тодоров и треньора Ангел Пумпалов. Заради него българинът стартира само в първия манш, в който завърши с 26-о време 53,89 сек.  Днес и утре предстоят гигантски слаломи за Континенталната купа също на трасетата, на които ще бъдат и стартовете на Олимпиадата в Пекин 2022. \"Сребърният\" Камен Златков (вляво) на подиума в Тайву след слалома за Континенталната купа заедно с победителя Донг-хиун Жунг и \"бронзовия\" Ондрей Берндт", "date": "2018.12.12", "title": "Камен Златков и със сребро в Китай"}
{"url": "https://duma.bg/koy-pecheli-i-koy-gubi-ot-danachnata-reforma-n181196", "text": "Реформата в данъчната система има много привърженици. Но има и противници. Подкрепят я тези, които печелят от предлаганите промени. Противници са онези, които губят. Това би било нормално, ако спорещите си служеха с професионални аргументи и се придържаха към истината.  Опонентите на данъчната реформа обаче не спазват тези условия. Не се колебаят дори и да лъжат. Една от най-големите им лъжи през последните години беше, че реформата повишавала данъчното облагане на повечето данъкоплатци. И особено на предприемчивите и на професионалистите. Така искат да настроят неосведомените срещу реформата и да запазят статуквото. Тези твърдения обаче не са верни.  За да докажа действителните резултати от предлаганата промяна в данъчната система, направих изчисления, като стъпих на следните изходни условия: - Спирам се на Данъка върху доходите на физическите лица, който засяга пряко милиони хора. Очакваните приходи в бюджета от този данък през 2019 г. са 3,86 млрд. лева. - Приемам че се въвежда необлагаем минимум, равен на минималната работна заплата - 560 лв. месечно за 2019 г. Тя вече е утвърдена от Парламента. - \"Плоското\" данъчно облагане да се преобразува в умерено прогресивно. Процентът на облагането да нараства плавно с увеличението на дохода, като по-високите данъчни ставки важат само за съответния етаж на по-високия месечен доход: o Доход до 561 лв. не се облага. То важи за всички данъкоплатци; o Доход от 561 до 3000 лв. се облага, както досега, с 10%. Това засяга огромната част от данъкоплатците; o Доход от 3001 до 5000 лв. се облага с 15%; o Доход от 5001 до 7000 лв. се облага с 20%; o Доход над 7000 лв. се облага с 25%. - Препоръчвам семейно данъчно облагане. Общият доход на семейството се дели на всички негови членове (родители, деца и възрастни). Така се получава доходът на член от семейството, който служи за база на облагането. При определен доход колкото по-голямо е семейството, толкова по-ниска е тази база и по-малък данъкът. Някой може да възрази, че това облагодетелства ромите с повече деца. Да, облагодетелства всички големи семейства, независимо от етническата им принадлежност, ако работят и имат доходи. Ако нямат доходи, не ги засяга, независимо от броя на  децата. Този метод на облагане стимулира раждаемостта, оставя повече средства на домакинствата, осигурява по-голямо индивидуално потребление и по-висок растеж на БВП. - Анализирам две типични български семейства: двама родители с едно дете и двама родители с две деца. В първия случай работи един от родителите с месечен доход 1000 лв., а във втория - работят и двамата с по 1000 лв. месечен доход. И в двата случая показвам какъв данък върху дохода плащат сега и какъв ще плащат след реформата: Месечен доход на семейството в лева Месечен данък 10% сега в лева  Месечен данък в лева- след реформата 1000 100 1000:3=333..//  не се плаща нищо, защото е в границите на необлагаемия минимум 2000 200 2000:3=667  //  67  (10%) 3000 300 3000:3=1000  //  100+67=167  (10%) 4000 400 4000:3=1333  //  200+167=367 (15%) 5000 500 5000:3=1667  //  250+367=617  (15%) 6000 600 6000:3=2000  //  400+617=1017  (20%) 7000 700 7000:3=2333  //  467+1017=1484  (20%) 10000 1000 10000:3=3333  //  833+1484=2317  (25%) Източник: Собствени изчисления В първата колона са показани месечните заплати от 1000 до 10,000 лв. Във втората колона е посочен плащаният 10% месечен данък върху дохода за съответните заплати. В третата колона са изчислени месечните данъци след реформата, в подчертан текст. Те включват: необлагаем минимум от 560 лв., плавно нарастващо умерено прогресивно облагане (от 10, 15, 20 и 25%) за нарастващите по размери доходни етажи и семейно облагане за 3-членно семейство. В първия ред подлежащата на облагане сума се определя чрез разделяне дохода на работещия родител на три, за да се получи доходът на лице от домакинството. Доходът на лице в случая е 333 лв., т.е. по-нисък от необлагаемия минимум (560 лв.) и то не плаща данък. Във втория ред. Доходът от 2000 лв. се дели на три и се получава размерът му на лице от домакинството (667 лв.).  Той се облага по 10% и се получава дължимият данък (67 лв.) за този доходен етаж. В третия ред доходът от 3000 се дели също на три и се получава размерът му на лице (100 лв.). Той се умножава по 10% и се получава дължимият данък от 100 лв. за този доходен етаж. Този данък се прибавя към дължимия данък по предходния доходен етаж (67 лв.) и се получава дължимият данък на семейството (167 лв.) за този доходен етаж. И така нататък до края.  Както се вижда, домакинствата с месечен общ доход докъм 4000-4100 лв. ще плащат по-малък данък върху дохода си (367 лв.) в сравнение с настоящите си плащания от 400 лв. преди промяната. Семействата с доход около 4200-4300 лв. и нагоре плащат постепенно нарастващ данък върху дохода, понеже расте процентът на облагане (15, 20, 25%). По-съществено е увеличението на данъка за семействата с общ доход над 6000 и особено над 7000 лв., където облагането е с максималната ставка 25%. Те обаче са нищожна част от данъкоплатците у нас. Не повече от 5-6% от данъкоплатците. Само ще напомня, че максималните ставки за този данък в някои западноевропейски страни от ЕС са 50-55 процента. А средният процент на облагане на дохода в западноевропейските страни е около 40-45%. Семействата с доход около 1000 лв. ще спестяват от по-ниското облагане по 100 лв. на месец (1200 лв. годишно). Семействата с 2000 лв. месечен доход ще спестяват по 133 лв. месечно (1596 лв. годишно). Над 75-80% от данъкоплатците с тричленни семейства и един работещ у нас получават месечен доход до 3000 лв.  Ако допуснем, че работещият родител в тричлнното семейство получава по 10 000 лв. месечна заплата и сега плаща по 1000 лв. месечен данък върху доходите си, след реформата, при посочените условия, ще плаща 2317 лева. Неговото семейство се лишава от 1317 лв. месечно.  При годишен доход от 120 000 лв. (10 000 х 12) това семейство сега плаща 12 000 лв. данък върху дохода, или 10%. След промяната то ще плаща 27 804 лв., или 23,17% от общия си доход. Техните колеги от Западна Европа сега плащат около 40-45% данък върху дохода си.  Над 85-90% от данъкоплатците в България с тричленни семейства и с месечен доход около 4000-4100 лв. обаче ще плащат по-малък данък върху дохода си по предлаганата реформа. Нека данъкоплатците преценят приемлива ли е тя или не. Кой казва истината! И кой заблуждава неосведомените! Месечен доход на семейството в лева Месечен данък-сега - 10% в лева Месечен данък в лева - след реформата 2000 200 2000:4=500  //  Не се плаща нищо, защото е в границите на необлагаемия минимум 4000 400 4000:4=1000 //  100  (10%) 6000 600 6000:4=1500  //  (100+150)= 250  (10%) 8000 800 8000:4=2000  //  (250+300)=550  (15%) 10000 1000 10000:4=2500 // (550+375)=925  (15%) 12000 1200 12000:4=3000  //  (925+600)=1525 (20%) 14000 1400 14000:4=3500  // (1525+700)=2225 (20%) 20000 2000 20000:4=5000 // (2225+1250)= 3475 (25%) Източник: Собствени изчисления В първа колона са показани общите месечни доходи на двамата работещи родители с по 1000 лв. месечни заплати. Във втора колона - сегашните плащания на двамата родители по данъка върху доходите на физическите лица при 10 процентно облагане.  В трета колона са изчислени бъдещите им плащания в условията на необлагаем минимум (560 лв.), плавно прогресивно облагане с 10, 15, 20 и 25 процента за нарастващите доходни етажи и семейно облагане.  Едно масово 4-членно българско семейство, с двама работещи родители, с по 3000 лв. месечна заплата всеки, сега получава 6000 лв. месечен доход и плаща 600 лв. данък върху дохода си. Такъв или по-малък доход сега получава голямото мнозинство от българските данъкоплатци с такива семейства. След реформата, при описаните по-горе условия, подобно семейство ще плаща 250 лева. То спестява 350 лева месечно, или 4200 лв. годишно.  Всички подобни семейства с общ доход около 10 200 лв. (5100 лв. месечен доход на работещ) или по 2550 лв. на лице от домакинството, няма да почувстват промяната, защото ще плащат същия данък, както досега. А тези с по-нисък доход ще плащат по-малък данък. Това са не по-малко от 80-85% от данъкоплатците. Да допуснем, че двамата родители получават по 10 000 лв. месечна заплата, или общо 20 000 лв. месечно (по 5000 лв. на член от домакинството). Семейството плаща сега общо 2000 лв. месечен данък върху доходите си.  След реформата при посочените условия ще плаща 3475 лева на месец. Или с 1475 лв. в повече. За годината това е 17 700 лева в повече. Годишният доход на това семейство е 240 000 лева. При облагане с 10% то плаща сега 24 000 лв. данък върху годишния си доход. След промяната ще плаща 41 700 лева, или 17,37%. Заможните и богати колеги на тези наши семейства от Западна Европа сега плащат средно 40-45% данък върху доходите си. Това повишение засяга не повече от 10-12% от българските данъкоплатци с такива семейства. Останалите 85-90% подобни семейства ще плащат по-малко или равно на това, което са плащали досега.  Ако се формулират други данъчни етажи и други проценти на прогресивно облагане, конкретните числа ще бъдат малко по-различни, но общата картина остава същата: около 85-90% от данъкоплатците ще бъдат облагодетелствани и около 10-12% леко обременени. Противниците на такава данъчна реформа могат да възразят, че приходите в бюджета от този данък рязко ще спаднат и няма да има пари за финансиране на публичните програми. И това не е вярно! Те навярно ще намалеят, но ще останат достатъчно големи. Защото десетте процента богати данъкоплатци плащат по-голям дял от приходите по този данък.  Освен това предлагам цялостна реформа на данъчната система, която включва: по-висок прогресивен корпоративен данък, по-висок прогресивен данък върху големите имоти и големите наследства, повишение на данъка върху доходите от дивиденти, повишение на ДДС за луксозните стоки и за хазарта, повишение на данъка върху лихвите от големите депозити, еднократно облагане на големите имущества с 5% данък, въвеждане на данък \"Тобин\" и т.н.", "date": "2018.12.12", "title": "Кой печели и кой губи  от данъчната реформа?"}
{"url": "https://duma.bg/s-hettrik-nedelev-utvardi-botev-pd-v-top-6-n181191", "text": "Тодор Неделев утвърди Ботев Пд в топ 6 на Първа лига. Националът вкара първия си хеттрик и осигури победата над Витоша Б с 3:0 в последния мач от XIX кръг. Пред 600 зрители на стадиона в \"Коматево\" халфът заби и трите си стрели в \"Бистришките тигри\" още до почивката и с 9 попадения се изравни на четвъртото място при голмайсторите с нападателя на ЦСКА-Сф Мауридес. Водят Станислав Костов (Левски) и Клаудиу Кешерю (Лудогорец) с по 15, пред Мартин Камбуров (Берое) с 12. \"Канарите\" вече са с 35 т. и 7 кръга преди края на първата фаза водят със 7 т. на седмия Етър, а в последния есенен кръг гостуват в неделя на ЦСКА-Сф. \"Беше трудно до първия гол. После контролирахме абсолютно нещата. След почивката нормално се поотдръпнахме, хубавото е, че не допуснахме гол. Преди мача си говорихме с някои от момчетата, че все още нямам хеттрик за Ботев. Радвам се, че вече имам. Отиваме на \"Армията\" да вземем нещо, там се играе трудно. ЦСКА е един от най-добрите отбори в България\", каза Неделев. \"Навлязохме в добра форма. Трябва да възстановим някои от контузените състезатели. Трябва да покажем самочувствие в следващия мач и да владеем топката. Това са важните елементи, когато играеш срещу големи отбори\", коментира треньорът Николай Киров-Белия.", "date": "2018.12.12", "title": "С хеттрик Неделев утвърди Ботев Пд в топ 6"}
{"url": "https://duma.bg/hobi-razhda-prirodonauchen-muzey-n181201", "text": "\"Още от V клас знаех, че искам да уча биология и това завърших. По тази наука ме запали моят учител Илия Илиев\", разказва уредничката на Националния природонаучен музей в подбалканското село Черни Осъм Иванка Ганекова.  Тук всички знаят историята на музея, която е сравнително кратка, но изключително интензивна. Още през 1956 г. учителят по биология в местното училище \"Васил Левски\" - Илия Илиев, започва да препарира животни по приказки. Увлича и учениците си в тази дейност, като създава природолюбителски кръжок. Участниците в него започват сериозна проучвателна и събирателска работа, учат се да препарират. Полека-лека кабинетът отеснява и експонатите - птици, бозайници, риби, влечуги от околностите, започват да се излагат в коридорите на училището. С времето и те отесняват. \"Започнаха да идват хора от всички краища на страната, за да разглеждат експозицията. А шумът по коридорите започна да пречи на учебния процес\", разказва Христо Илиев - син на Илия Илиев, биолог по професия, като баща си, и директор на музея от 1979 г. После нещата се случват като в приказка: през пролетта на 1976 г., около 20 години след като учителят Илиев започва дейността си по препариране, училищната експозиция е преместена в нарочно построена сграда. Тя е на метри от училището. Вече повече от четвърт век експозицията е със статут на Природонаучен музей. Разбира се, поддръжката на музея става трудна в годините на прехода, но тук винаги са работили хора, които обичат природата и високо ценят онова, което имат. Препарирането е трудна работа, казва Илиев. Учил се е от големите майстори в тази област, както и от баща си.   С влизането в музея вниманието привлича въртящ се подиум в атракционната зала, на който са разположени мечка, сърни, орел. Тук може да се чуе и вълчият вой срещу луната. В момента се работи по усъвършенстване на ефектите и обновяване на атракционната зала, обяснява директорът. Очаква се през май 2019 г. посетителите да се чувстват наистина като в гората...    Виждали ли сте  Е, в с. Черни Осъм има такава - отстреляна е точно преди 39 години от Иван Цочев. Дарение от същия ловец е и благородният елен, отстрелян през септември 1978 г. В музея е отредено място и на дивите кози - вид, запазил се от ледниковия период. Сега дивата коза у нас е защитен вид, застрашен от изчезване. Голяма част от над 700-те експоната са дарение от местни ловци. Други са от зоопарка в Ловеч. Навярно мнозина си спомнят 9-годишния ягуар Алонсо, който преди повече от 4 години избяга от клетката си в Ловешкия зоопарк и бе издирван от повече от 50 полицаи и ловци. Тогава се беше наложило да бъде застрелян, за да не застраши хората... Именно този ягуар е най-новият експонат в музея в Черни Осъм.  Музеят може да се гордее и с 225-те кутии пеперуди от различни краища на света. \"Преди повече от 36 години проф. Тодор Щирков дарява на музея ни 48 кутии с препарирани пеперуди. Когато преди няколко години синът му проф. Петър Щирков се отбива в музея и вижда колко добре е поддържана колекцията на баща му, решава да дари и останалите близо 180 кутии\", разказва директорът. С годините сградата на  Преди годините на прехода е имало идеи за разширението й, но... В момента са изложени над 700 експоната - бозайници, влечуги, риби, птици... Над 500 обаче с в хранилища и чакат разширението, за да зарадват посетителите. Тях обаче ги радват и настоящите експозиции. Само от януари до края на ноември са преминали над 27 хил. души В двора на музея има \"Зелена класна стая\", където може да се видят вълче леговище, меча бърлога.", "date": "2018.12.12", "title": "Хоби ражда природонаучен музей "}
{"url": "https://duma.bg/slepota-n181199", "text": "Чувал съм, че има мозъчна, умствена слепота - състояние, описано от Уилям Уортън в \"Последна любов\". Обаче то означава по-скоро, че не искаш да виждаш, а не че не можеш. У нас има прекалено много хора, които и не искат, и не могат да видят. Тези, които не искат да видят, нямат полза от зрението. Ще прогледнат и няма да харесат онова, което са надробили. По-добре е да виждат само това, което искат. Понякога се слагат изкуствени платформи като фон на успеха, бои, маски, измислят се цифри и постижения, които хващат дикиш като за пред чужденците, замазват се очите - и готово. Дойдох, видях, стига толкова. На следващите избори пак ще победя. Нещастниците, които не могат да видят, са умствено изостанали властници или хора с много пари, лишили се от сетива по пътя към успеха. Вървят опипом към своята сянка и знаят, че докато я следват, ще са еднакво далеч както от народа, така и от реалността. Затова те, милите, никога няма да прогледнат. И за да оправдаят слепотата си, обиждат, накърняват достойнството и направо хулят виждащите. Ровят се в семействата им, в джобовете, в сънищата, в делата и съдбите им, за да ги омаскарят, задето си позволяват лукса да гледат действителността такава, каквато е. Слепците знаят, че всяка действителност - както правото всъщност, е въпрос на интерпретация. Ако това е вярно, значи е и въпрос на манипулация. Щом реалността се изкривява като времето и пространството, значи е относителна. Защо тогава толкова да държим сметка за виждане, което никой не може да претендира, че е точно поради липса на безспорна отправна точка? Слепците, обобщават те, вероятно виждат по-добре от зрящите поради липса на външни замърсители на погледа! А чия е реалността - тази на зрящите или на незрящите, ще решат умните. Надявам се.", "date": "2018.12.12", "title": "Слепота"}
