{"url": "https://duma.bg/mrasen-vazduh-v-10-grada-u-nas-n183330", "text": "В 10 града у нас е отчетено замърсяване на въздуха. Това сочат данни на показателя „Air Quality Index“ на Европейската комисия. На места концентрацията на фини прахови частици надвишава нормата 2-3 пъти. Най-мръсен е въздухът в София. Най-големи стойности в столицата са регистрирани в станциите в „Надежда“, „Хиподрума“, „Павлово“, „Младост“ и „Дружба“. Замърсяване е отчетено още в Благоевград, Перник, Пловдив, Хасково, Плевен, Велико Търново, Русе, Шумен, Варна. Леко раздвижване на атмосферата се очаква в следобедните часове, но то ще засегне предимно Североизточна България. По-осезаем ще бъде вятърът при преминаването на поредния средиземноморски циклон в средата на следващата седмица.", "date": "2019.01.19", "title": "Мръсен въздух в 10 града у нас"}
{"url": "https://duma.bg/iliyana-yotova-ostanalite-strani-ot-es-zalagat-na-tvard-brekzit-n183329", "text": "Останалите страни от ЕС залагат на твърд Брекзит, екипът, който водеше преговорите през тези две години се оказа на недостатъчно ниво в моите очи. Това каза вицепрезидентът Илияна Йотова в предаването „Седмицата“ по Дарик радио. „От няколко дни в политическа посока, останалите страни в ЕС залагат буквално на твърд Брекзит. Имаше едно погрешно схващане, че интересът на ЕС е в споразумението. Като виждам реакциите на големите страни в Европа, имам някакво тайно усещане, че потриват ръце и чакат да няма споразумение“, коментира Йотова и уточни, че оттук нататък неизвестните са много. „Според мен този екип, който правеше преговорите през тези две години с Барние и съответно ЕС се оказа на недостатъчно ниво в моите очи. През тези 2 години г-жа Мей имаше достатъчно време да понаобиколи онези страни, в които образът на кралицата все още доминира. Самият факт, че е разделено английското общество, е показател“, каза още Илияна Йотова. ", "date": "2019.01.19", "title": "Илияна Йотова: Останалите страни от ЕС залагат на твърд Брекзит "}
{"url": "https://duma.bg/nimh-vremeto-shte-bade-oblachno-n183328", "text": "Днес ще преобладава облачно време. На отделни места ще превали слабо дъжд и сняг. Ще духа до умерен източен, в Дунавската равнина и по Черноморието – североизточен вятър и там ще проникне студен въздух. Минималните температури тази сутрин ще са между минус 3° и 2°, а максималните ще са между 4° и 9°. Атмосферното налягане е близко до средното за януари – слабо ще се повиши. Температурата на морската вода е 5°-7°. Вълнението на морето ще бъде 2-3 бала. Над планините ще преобладава облачно време, но само на отделни места ще превали слаб сняг. Ще духа умерен юг-югозападен вятър. Максимална температура на височина 1200 метра около 2°, на 2000 метра – около минус 3°. ", "date": "2019.01.19", "title": "НИМХ: Времето ще бъде облачно"}
