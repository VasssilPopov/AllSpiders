{"url": "http://duma.bg/node/159118", "text": "\nЕскимосите използват цели 24 думи, за да опишат снега и всички негови състояния. А коренното население на северната част на Скандинавския полуостров - саамите, дори са измислили 41 варианта, с които да разкажат за валежите под формата на множество ледени кристали и образуваните натрупвания от снежинки по земната повърхност. Любопитното е, че когато я докосват, те \"пеят\", тоест издават звуци, които човешкото ухо не може да улови. Учените обаче твърдят, че рибите реагират крайно негативно на \"песента\" на снежинките. \nТези ледени кристали са толкова уникални, че по света няма дори два абсолютно еднакви което е доказано с многогодишни изследвания. Така че всички снежинки са неповторими и са създадени от природата в един единствен екземпляр. Интересно е също, че се образуват от парата, прескачайки стадия на дъжд. \nСмята се, че първите снежни човеци се правят не за забавление, а да се омилостиви зимата. Подобни скулптури водят началото си още от Средновековието, което се потвърждава от различни изображения в европейски музеи, галерии и библиотеки. Най-ранните сведения за наличието на снежен човек са открити в една от библиотеките на холандския град Хага в творбата Book of Hours, която датира от 1380 г. \nРекордът за най-голяма скулптура от замръзнала вода е поставен в Бетел, щата Мейн. Творбата се издига на височина от 37,21 метра и е кръстена на представляващата щата сенатор Олимпия Сноу. Предишното постижение за най-висок снежен човек е регистрирано в същия град през февруари 1999 г. Скулптурата, известна с името \"Ангус, Кралят на планината\", се извисява на 34,6 метра и има тегло от над 4 хил. тона. Авторите на това произведение демонстрират и чувство за хумор, като правят усмивката на гигантския снежен човек от шест автомобилни гуми, а трите копчета представляват гуми от трактор. \nМалцина са наясно, че температурата на леда може да е различна. Най-студеният от минус 60 градуса е в Антарктика. В Гренландия пък той е близо минус 28 градуса. А най-топлият лед от около 0 градуса се намира на върха на Алпите и Скандинавските планини. \nНа подобни места обаче хората трябва да се пазят от лавини. Скоростта им достига 80-110 км/ч - примерно със същата бързина се движат и повечето влакове. Големите лавини пък може да изпреварят и състезателна кола от Формула 1, тъй като скоростта им е 360 км/ч. \nВъпреки че за някои снегът е нещо обичайно, над половината от населението на Земята никога през живота си не е виждала това природно явление. А на Далечния Север той е толкова твърд, че кънти като желязо, когато нещо се удари в бялата повърхност. Снегът може да се яде, но от малки всички знаем, че не бива. А и за процеса на опитването му се изразходва повече енергия, отколкото може да се получи от съдържанието му. \nЧастиците лед, от които е съставен снегът, всъщност са безцветни. Светлината, отразена от фасетираната повърхност на снежинките, създава белия му цвят. Дълбокият сняг често може да изглежда син. Във високите алпийски райони, арктическите региони и крайбрежните полярни територии пък живеят микроорганизми, които имат червен пигмент. Именно заради този феномен снегът изглежда розов. На Коледа през 1969 г. в Швеция от небето падали черни снежинки сняг. Причината за това явление е нарушена екология. Местното население на Калифорния през 1955 г. е имало уникалната възможност да наблюдава зелен снегопад, отличаващ се с фосфоресциращ нюанс. Хората, рискували да го опитат, след известно време умират, а тези, които го пипали, имали силен сърбеж и обриви. \nСветовен рекорд за най-голям валеж през зимата в рамките на едно денонощие държи Джорджтаун, щата Колорадо, където на 4 декември 1913 г. се натрупва 157-сантиметрова \"бяла покривка\". В Канада пък през 1932 г. цели 9 дни от небето се сипят снежинки. В резултат на най-продължителния в съвременната история на човечеството снеговалеж почти всички едноетажни къщи са затрупани до самия покрив. \nАмериканският град Сиракюз, щата Ню Йорк, се смята за един от най-снежните в страната. В опит да контролира стихията, през 1992 г. кметството приема постановление, според което снегът преди Бъдни вечер е незаконен! Сякаш за да докаже, че е отвъд хорските желания и няма намерение да се съобразява с човешката глупост, само два дни по-късно в местността отново вали сняг. Скиорите пък имат собствена терминология, за да опишат различните му разновидности: \"пиф-паф\", \"пюре\", \"шампанско\", \"карфиол\", \"лепкав\", \"прах\", \"пудра\" и т.н. \nСнегът отразява до 90% слънчевите лъчи, отправяйки ги отново в космоса. Заради това Земята не се стопля. Преди време хората са смятали, че снегът се състои от замразени капчици вода. Мислели са, че пада от същите облаци, от които вали и дъждът. \nВсъщност, снежинките не се раждат от водни капки, от които може да се образуват само бучки лед и градушка. Понякога те падат през лятото заедно с дъжда или по време на гръмотевична буря. Но една водна капчица никога няма да се превърне в снежинка. Всичко е съвсем различно. Водните пари се издигат високо над земята, където е много студено. Там мигновено образуват мънички ледени кристалчета. Това все още не са снежинките. Политайки надолу, шестоъгълното кристалче расте и накрая се оформя в красива малка ледена звездичка. Снежинките много бавно (със скорост 0,9 км/ч) се спускат, събират се, слепват се и се приземяват. Съставени са от 95% въздух, с което се обяснява тяхната крехка структура. \nЕдна снежинка тежи около милиграм, но може да достигне и 2-3 мг. Най-голямата е регистрирана на 28 януари 1887 г. във Форт Кео, САЩ. Нейният диаметър бил около 38 сантиметра. Формата на снежинките зависи от съотношението на топлина и влага. Еднаквите кристали приемат различна форма, но в същото време запазват симетрията. \nАстрономическата зима на планетата ни продължава от момента на зимното слънцестоене до пролетното равноденствие. Тоест в Северното полукълбо на Земята - от 22 декември до 21 март, а в Южното - от 22 юни до 21 септември.     \n", "date": "2018.01.19", "title": "Атрибутите на зимата, или сняг и студ отвъд обичайното  "}
{"url": "http://duma.bg/node/158980", "text": "Двайсетте картини, иззети от италианската полиция миналото лято от изложба на произведения на Амедео Модилиани, проведена в Генуа, не са оригинални, смята Изабела Куатрочи, независим експерт, назначен да оцени творбите. Експозицията в Palazzo Ducale приключи три дни по-рано през юли, след като държавният прокурор на Генуа нареди да бъдат иззети вероятните реплики. \nКуатрочи заявява в писмен доклад, че \"в термините на използваните пигменти и стил\" предполагаемите картини на художника от началото на ХХ век са \"грубо фалшифицирани\". Експертката допълва, че рамките идват \"от Източна Европа и Съединените щати и не може да бъдат свързани с контекста или историческия период на Модилиани\". \nИталианският колекционер Карло Пепи и историкът по изкуството Марк Рестелини, базиран в Париж, също са поставили оригиналността на произведенията под въпрос. Съдът ще разгледа констатациите на Куатрочи, която отказва да коментира повече. \nСлужителите на Palazzo Ducale заявяват в имейл, че дворецът е \"пострадалото лице\". \"Следователно ще поискаме възстановяване на щетите, нанесени от авторските права,\" заявяват още от институцията.   \n", "date": "2018.01.18", "title": " Обявиха за фалшификати 20 картини на Модилиани"}
{"url": "http://duma.bg/node/158981", "text": "Творческите мечти на четирима от участниците в мега кампанията \"Рейнарс рок трамплин\" се сбъднаха благодарение на радио Z-Rock. За да участват, изпълнителите трябваше да качат свой демо запис на специално създадения микросайт. Повече от 230 избрани авторски парчета събраха над 41 500 гласа за първата година на рубриката и получиха възможността да прозвучат в ефира рок радиото на България. Всеки петък, в продължение на 12 месеца, в блока на Буги Барабата се излъчваха откъси от получени през седмицата песни. \nКампанията се оказа истински шанс за много музикални творци, соло изпълнители или групи, свирещи из гаражи, мазета и къщи, да получат своето място за изява в ефира. Всеки месец беше излъчван по един финалист, а в края на  2017 г. 12 участници се състезаваха за голямата награда. \nНа големия финал фенове и участници бяха изненадани от връчените 4 награди: две първи и две специални. Обучение в професионално студио спечели Даниел Георгиев (\"Spiritual Awakening\"). Безплатна фотосесия грабна групата \"Blues Deluxe\" (\"Not Just Anybody\"). Големите победители се оказаха двама: \"Adrenaline Overload\" (\"Become\") и \"Fat White Chiefs\" (\"Ghost\"), които получиха така желания запис в професионално студио.   \n", "date": "2018.01.18", "title": " Дадоха шанс на талантливи рок групи и изпълнители"}
{"url": "http://duma.bg/node/158982", "text": "След успеха на \"Да останеш тук\" през 2016 г. Ники Николов, Кирил Диков и Влади Христов опаковат в ноти и визия \"Само на думи\". Музикантите от група NI.co., наложила се с баладично звучене, подготвят нов албум. \n\"Идеята на парчето е да избягаме от голите обещания и ситуацията \"едно се говори - друго се прави\". Огледайте се: наоколо сякаш всички само празнословят, обещават, а делата са малко\",  сподели фронтменът на формацията Ники Николов. \nОсвен стилното съвременно звучене, характерен за NI.co. остава дълбокият смисъл в думите към песните. Преди две години, когато групата издаде \"Да останеш тук\", текстът беше тема на есе за учениците в пловдивската френска гимназия, а самата композиция се изучаваше в часовете по музика в софийски училища. \n\"Много държим на текста. Аз винаги съм можел да пиша истории, литературата ми е силна страна\", споделя Ники. А като добавим и образованието по журналистика, може би няма нищо странно в това, че темите в песните на NI.co. са винаги въздействащи и актуални. \nКакто преди, така и за идеите в новите си проекти, групата се доверява изцяло на вокала си и мениджър Ники Николов. Текстът и музиката на \"Само на думи\" са негови, като има участие и в аранжимента, направен съвместно с Дани Димитров от Deep Zone Project. Главната роля в режисурата отново е за Ники, като видео обработката е поверена на Павел Дюлгерски (Campa Records). Видео:    \nNI.co - \"Само на думи\" \nТекст: Ники Николов \nМузика: Ники Николов \nАранжимент: Дани Димитров и Ники Николов \nРежисьор: Ники Николов и Павел Дюлгерски (Campa Records)   \n", "date": "2018.01.18", "title": "Опаковат в ноти и визия сингъла \"Само на думи\""}
{"url": "http://duma.bg/node/158983", "text": "Семейни билети вече се продават за Шампионска гала вечер в София. При покупка на два пропуска има бонус - две безплатни места за деца. \nЛеденото шоу на Иля Авербух ще гостува на 17 февруари в столичната \"Арена Армеец\", както ДУМА писа. Публиката ще има възможност да види световноизвестни изпълнители и шампиони по фигурно пързаляне: Алексей Ягудин, Татяна Тотмянина, Роман Костомаров, Максим Маринин, Оксана Домнина, Максим Шабалин, Мария Петрова, Алексей Тихонов, Маргарита Дробязко, Повилас Ванагас, Татяна Волосожар и Максим Транков. В допълнение към изключителния звезден състав проектът включва още театрални и циркови артисти, въздушни и ледени акробати и водещи солисти. \nШампионска гала вечер ще бъде представена за първи път в България, благодарение на \"Жокер медиа\". Оригиналната сцена е комбинация от ледена пързалка, върху която световноизвестни звезди ще представят фрагменти от най-добрите си многобройни представления през годините. А върху акробатичния подиум група гимнастици от школата на двукратния олимпийски медалист - Йордан Йовчев, ще изиграе своите спиращи дъха композиции едновременно с артистите на леда.   \n", "date": "2018.01.18", "title": "Продават семейни билети за Шампионска гала вечер"}
{"url": "http://duma.bg/node/159094", "text": "Кристиан Костов, първият българин, носител на Наградата за дебютиращи европейски изпълнители, добили голяма популярност извън границите на собствената си държава (European Border Breakers Award - ЕВВА), спечели и наградата \"Изборът на публиката\" (Public Choice Award) след национална кампания с участието на БНР. Отличието бе връчено на бляскава церемония при откриването на фестивала \"Евросоник\" в Грьонинген, Нидерландия. \nПървите думи на Кристиан Костов след получаването на наградата бяха специално за БНР: \"Просто искам да кажа, че съм много горд, че България най-накрая спечели. Аз мисля, че го заслужаваме много, но честно казано, това не е моята победа, в никакъв случай, това е победата на всичките хора, които са гласували за мен. И наистина много съм благодарен за това, защото няма как да купиш това нещо. Хората или гласуват, или не. Значи повярваха в мен и наистина има нещо в това. Благодаря ви много!\" \nЗа приза \"Изборът на публиката\" се бореха десетте европейски изпълнители, носители на наградите ЕВВА за 2017 г.: Alice Merton от Германия; Alma от Финландия; белгийката Blanche, която се класира четвърта на \"Евровизия 2017\"; групата Off Bloom от Дания; португалецът Салвадор Собрал, победител в \"Евровизия 2017\"; норвежката певица Sigrid; шведката Scott; френското дуо The Blaze, английският музикант Dario Darnell, известен с псевдонима Youngr, и Кристиан Костов. В тази конкуренция българският талант спечели онлайн гласуването, проведено през декември 2017 г.   \n", "date": "2018.01.19", "title": " Кристиан Костов спечели \"Изборът на публиката\""}
{"url": "http://duma.bg/node/159095", "text": "Носителката на титлата Вице \"Мис България 2017\" Йовита Георгиева става лице на благотворителното ревю \"Lady`s Fashion Trends\". Красавицата също така е инициаторка на кампанията. Събитието ще се проведе за четвърта поредна година в Бургас и е насочено към дамите. \nЙовита Георгиева е състезателка по спортни танци в клуба \"Нефтохимик-78\", като същевременно е и треньор на най-малките. Eдна от най-красивите българки за м.г. прояви съпричастност и реши да подпомогне своите възпитаници. Средствата от благотворителното ревю, което ще се състои на 23 февруари в гранд хотел и спа \"Приморец\", ще бъдат дарени на школата по спортни танци.     \n", "date": "2018.01.19", "title": "Вице \"Мис България 2017\" става лице на благотворително ревю"}
{"url": "http://duma.bg/node/159096", "text": "Специална \"таблетка за гениалност\" искат да направят учените от Харвард. Активното вещество на хапчето ще действа на определени зони от главния мозък и по този начин ще се повишава неговата активност за генерирането на идеи. В продължение на десетилетия медиците искат да предизвикат изкуствени реакции при хората и животните. И усилено работят в тази област. \nСтруктурата на тъканта на мозъка на вундеркиндите е такава, че активността на определени зони и особеното състояние на невронните връзки гарантират възникването на гениални мисли. Според учени от Харвард \"скицата на главния мозък\" на скенерите е потвърдила общите черти на извънредно умните и крайно успешните хора. Затова експертите възнамеряват да отидат още по-далече и да предизвикат повишена активност в определени зони на мозъка по изкуствен начин.     \n", "date": "2018.01.19", "title": " \"Таблетка за гениалност\" искат да направят учените"}
{"url": "http://duma.bg/node/159097", "text": "Изкуствен интелект надмина хората по един от най-важните критерии за грамотност - машината вече чете и разбира текст по-добре от човека. Алгоритми на китайската компания Alibaba и Microsoft за първи път са изкарали по-високи резултати на теста на университета в Станфорд. Технологията била изпитана с повече от 100 000 въпроса по над 500 отделни статии и текстове от Уикипедия. Тази проверка е смятана за един от най-добрите индикатори за способността на машините да четат и разбират текстове правилно. \nВ крайна сметка резултатът на алгоритъма на Alibaba е 82,44, докато постижението на реалните хора е 82,304. Изкуственият интелект на Microsoft също е завършил теста успешно. Неговите показатели дори са по-високи - 82,650, но са установени ден по-късно. Технологиите и на двете компании са създадени отделно. \nЕдна от основните цели на теста е да провери дали даденият алгоритъм може да обработва голямо количество информация и да дава конкретни и точни отговори на множество въпроси, свързани с тези данни. Това трябва да позволи на изкуствения интелект да разбира правилно големи обеми текст и да може да обясни например \"откъде произлиза дъждът\". Тази технология ще стимулира създаването на най-различни интерактивни услуги - от виртуални гидове в музеи, до системи за обслужване на клиенти, онлайн медицински консултации и др.     \n", "date": "2018.01.19", "title": " Изкуствен интелект чете и разбира по-добре от хората"}
{"url": "http://duma.bg/node/159098", "text": "Невъзпитаните карикатуристи от \"Прас прес\" представят свои творби в специална изложба под наслов \"Артпредседателство\". Третата експозиция включва част от произведенията на Алла и Чавдар Георгиеви, Христо Комарницки и Чавдар Николов. Началото на събитието ще бъде дадено на 23 януари, вторник, в 18 ч., в галерия-книжарница \"София прес\" (ул. \"Славянска\" 29). Карикатурите ще може да се разгледат до 7 февруари. \nАвторите, убедени, че един ден красотата ще спаси света, представят грозотата на съвременната политика чрез препратка към произведенията на свои велики предшественици като Леонардо да Винчи, Пикасо, Мунк, Матис, Ван Гог и Гоя. \nПокрай българското европредседателство родната публика ще има възможност да се наслади на карикатури, изобразяващи Туск, Юнкер, Меркел, Макрон, Мей, Курц и т.н. \"Нека заедно изпитаме удоволствието да се надсмеем на европейското и българско съединение на лицемерие, дало си среща тези дни в София\", призовават идеолозите на проявата.   \n", "date": "2018.01.19", "title": " Невъзпитаните карикатуристи спретват \"Артпредседателство\""}
{"url": "http://duma.bg/node/159030", "text": "От 13 януари, когато потребителите извършват трансгранично плащане с кредитна или дебитна карта в рамките на ЕС, търговците и банките не могат да ги таксуват повече, отколкото ако операцията е в рамките на държавата. Това важи за покупките онлайн и на място. Правилата са регулирани в ревизираната Директива за платежни услуги (PSD2), разясни Европейският потребителски център. \nАко таксата на вашата банка за теглене на пари от банкомат на друга банка във вашата страна е 1 евро, банката може да начислява същата такса, когато теглите пари в друга страна от ЕС, разяснява потребителският център. Ако потребителят плаща във валута, различна от евро, издателят на картата може да начисли такса за обмен на валута. Изчисленията показват, че забраната за допълнително таксуване ще покрие около 95% от всички разплащания с карти в ЕС, а хората ще спестят над 550 млн. евро за година. \nС промените в директивата се повишават и правата на потребителите, когато става дума за нерегламентирани плащания с карта при нейната загуба или кражба. В такива случаи, ако от картата или сметката са изтеглени пари без разрешение на титуляря, то може да се наложи той да плати най-много 50 евро. Досега лимитът беше 150 евро.  \nПотребителите ще бъдат по-добре защитени и когато сумата на транзакцията не е известна предварително. Става дума най-вече за плащания, свързани с наем на коли или резервация в хотел. На търговеца ще бъде позволено да блокира средства от сметката на клиента му само след като той е одобрил точната сума предварително. Когато се извърши реалното плащане (напуснете хотела, върнете наетия автомобил), банката незабавно трябва да освободи сумата, която е била блокирана.   \n", "date": "2018.01.18", "title": "Няма да ни вземат по-високи такси при плащане с карта в ЕС"}
{"url": "http://duma.bg/node/159031", "text": "Депозитите могат да се окажат с реална отрицателна лихва заради ръста на инфлацията, предупреди главният икономист на най-голямата банка в България Кристофор Павлов, цитиран от БНР. Той участва в най-големия банков форум в Европа - Euromoney, който се провежда във Виена. Общата оценка за състоянието на икономиките на България и на целия регион на Централна и Източна Европа е много позитивна. В тази ситуация поне през 2018 година кредитите и за бизнеса, и за домакинствата, ще продължават да поевтиняват, допълни Павлов. През 2019 година обаче заради цените на храните и горивата инфлацията ще се ускори. \nЛихвите по депозитите тази година ще се запазят на много ниско равнище, обясни Павлов. В контекста на по-висока инфлация това ще означава още по-силно отрицателни лихви по спестяванията, прогнозира експертът. Според него сме в ситуация близка до парадокс на провежданата политика. Централните банки в развитите икономики поддържат на краткосрочен план много ниски лихви, а това, което е необходимо на тези икономики в дългосрочен план, всъщност са по-високи лихви, обясни ситуацията Павлов. Догодина обаче се очаква ускоряване на инфлацията, което означава и по-силни отрицателни реални лихви по депозитите. През 2017 г. икономиката се представи много добре, като за тази година Павлов прогнозира растеж от 4,4%. През 2019 г. ръстът ще се забави леко, но ще остане над 4%. \nПо отношение на кредитирането той каза, че банките ще се насочват към сегмента на заемите за домакинствата. \"Скоростта, с която ще намаляват лихвите по кредитите на домакинствата, ще бъде по-голяма от скоростта, с която намалява цената на кредита за корпоративния сектор. И то чувствително по-голяма. Домакинствата са онази област, която банките разглеждат като най-обещаваща\", обясни Павлов. \nПри бизнескредите лихвите тази година ще продължат да намаляват. Според Павлов търсенето на кредити от страна на големите компании остава ниско, което е тенденция в последните няколко години. \"Изненадващо ниско е търсенето на кредити от страна на големите компании. Приблизително същото се случва в другите страни. Това е свързано с много големите спестявания, които успяват да генерират големите компании в почти всички сектори. Те са в състояние да финансират нуждите си от инвестиции за сметка на собствени средства и необходимостта им да взимат кредити е много малка\", каза експертът. \nНай-голямата изненада е това, че цената на повечето категории кредит в лева вече е по-ниска, отколкото кредитите във валута, посочи още Павлов. \"Само преди няколко години се смяташе, че това концептуално е невъзможно в страна, в която има фиксиран курс към еврото. За нас обяснението за този феномен е в много изобилната ликвидност във финансовия сектор. Тя се дължи не толкова на разхлабената политика на ЕЦБ, колкото на вътрешни фактори. Причината е значителната промяна в баланса между тези, които спестяват, и тези, които харчат и инвестират в България през последните няколко години\", обясни Павлов.     \n", "date": "2018.01.18", "title": "Депозитите могат да се окажат с реална отрицателна лихва "}
{"url": "http://duma.bg/node/159032", "text": "Наложена е забрана за продажба на общо 53 840,905 кг месо и местни продукти в магазините у нас, след масирана проверка на контролните органи. Това е станало от 22 декември миналата година до 14 януари 2018 г. при съвместни проверки на служители на МВР, Националната агенция за приходите, Българската агенция за безопасност на храните, Комисията за защита на потребителите и Агенция „Митници“. Инспектирани са общо 1258 магазини, складове за съхранение и преработка на месо, и 1709 моторни превозни средства, превозващи месо и месни продукти в страната. Други 201,700 кг месо са иззети от физически лица, които са продавали стоката без документи за произход. Най-голямо количество месо е иззето от обекти във Велико Търново – 37 533 кг, Търговище – 20 910 кг, Ямбол – 2500 кг, и Пловдив – 1300 кг. \nЗа установени административни нарушения са съставени общо 38 акта и пет протокола. Четири от тях са съставени в София, три – в Пловдив и Кюстендил, два – в Стара Загора и Габрово. \nКонтролните органи са проверявали магазини и складове за преработка на месо, както и моторни превозни средства, натоварени с месни продукти. \n    \n", "date": "2018.01.18", "title": "Иззето е близо 54 т месо с изтекъл срок на годност"}
{"url": "http://duma.bg/node/159034", "text": "Парламентът прие на първо четене промени в Закона за уреждане правата на граждани с многогодишни жилищноспестовни влогове, с които се удължава срокът за осребряването им, предвижда се те да могат да се наследяват и се откриват нови възможности за плащане с тях. Проектът е на групата на \"Обединените патриоти\". Гласуваха 176 народни представители, 174 от които бяха \"за\", двама се въздържаха.  \nПромените предвиждат ускоряване и облекчаване на процеса по изплащане на лихвоточките на граждани с многогодишни жилищноспестовни влогове, се казва в мотивите. Предвижда се тези лихвоточки да могат да се наследяват както по закон, така и по завещание. Въвежда се и възможност да се използват като платежно средство за плащане на дължими данъци и такси към държавата и общините. \nУдължава се с две години срокът за заявяване на искане за изплащане на лихвоточките от техните собственици и премахване на крайния срок, в който държавата трябва да изплати всички заявени претенции. В мотивите си вносителите посочват, че около 55 000 граждани все още очакват компенсации. Едновременно с това по сега действащия закон след 30 ноември 2016 г. държавата не приема претенции за компенсация, а 31 декември 2019 г. е крайният срок държавата окончателно да се разплати с гражданите, които имат право на това. \nОт БСП заявиха, че също имат законопроект, касаещ лихвоточките, и настояха предложенията им да бъдат разгледани между първо и второ четене.     \n", "date": "2018.01.18", "title": "Удължиха срока за осребряване на лихвоточките"}
{"url": "http://duma.bg/node/159033", "text": "Щом идват инвеститори, значи нещата с корупцията в България са променени. Това заяви министърът на икономиката Емил Караниколов пред журналисти в парламента. За миналата година имаме одобрени 31 сертификата за около 350 млн. лв. и около 5000 работни места. \n„Правителството работи срещу корупцията. Това е бич за обществото. Работи се приоритетно и законите се изменят в тази насока”, подчерта Караниколов. \nСпоред него военнопромишленият комплекс работи много добре. Държавната компания \"Кинтекс\" подготвя нови договори за продукцията на военните заводи. Пред подписване е голяма сделка за \"Дунарит\" в Азия, коректно се изпълняват и договорите на \"Емко\", съобщи още Караниколов. Държавната търговска компания \"Кинтекс\" работи еднакво добре както за частните, така и за държавните заводи от военната промишленост, коментира министърът по време на изслушване в парламентарната комисия по икономическа политика. \"Дунарит\" ще е с нова поръчка съвсем скоро, стана ясно от думите му. Емил Караниколов посочи, че договорът с ЕМКО е голям и стоката е тръгнала. Приета е от третата страна, увери министърът. Преведени били дори авансови плащания.     \n", "date": "2018.01.18", "title": "Корупцията в България се променяла, смята Емил Караниколов"}
{"url": "http://duma.bg/node/159035", "text": "За 24 часа с над 15% поевтиня криптовалутата Биткойн до вчера следобед. Това сочат данните на сайта coinmarketcap.com, който показва движението на цената на основните криптовалути. Вчера по обяд един биткойн се продаваше за 10 124 щатски долара, или 8280 евро, но цената му през деня продължи да спада. В последните седмици цената на криптовалутата претърпя сериозни колебания и от силното й покачване в средата на декември, в последните няколко дни  се срина. На 16 декември един биткойн се е продавал за 17 586 щатски долара, два дни по-късно цената му достига до 18 737 долара, а в началото на януари цената започва да пада драстично. За 30 дни цената на биткойна се понижи с над 46%, като само за последните 7 дни намалението е в размер на повече от 26 на сто. \nСпоред експерти причината за нестабилната цена е, че криптовалутата не се е наложила като масово разплащателно средство, както и заради нарастващите опасения за регулаторни мерки, след като финансовото министерство на Южна Корея обяви, че не е изключено да забрани търговията с криптовалути. \nСпоред експерти у нас търговията с биткойн е в затруднено положение, тъй като повечето банки в България са се договорили да закрият банковите сметки на фирмите, търгуващи с криптовалути. Физическите лица могат да търгуват чрез банковите си сметки, но за фирмите тази възможност е ограничена, обясни пред ДУМА експерт в търговията с виртуалната валута. Според него се очаква повишаване на цената на биткойна, като най-вероятно това ще стане през събота и неделя.  \nВ момента има дефицит от предлагане на биткойни, тъй като търговците, закупили валутата на висока цена, изчакват ново покачване за подновяването на търговията. Търсенето е голямо предвид моментното понижаване на цената. \n    \n", "date": "2018.01.18", "title": " Биткойнът поевтиня с над 14% за 24 часа"}
{"url": "http://duma.bg/node/158984", "text": "София става част от мисията на човечеството да засели Червената планета. Основателят на Mars One Бас Лансдорп ще изнесе публична лекция в българската столица на 23 март. Експертът ще акцентира върху отговори на фундаментални въпроси, свързани с бъдещето на човечеството. Очаква се да сподели и своя предприемачески подход, приближаващ го към неговата мечта, която за мнозина звучи неосъществима. \nМарс продължава да провокира любопитството на мечтателите. Днес то вече не се изразява само в плахо и неуверено питане: дали има живот на Червената планета, а във все по-засилващия се интерес към въпроса: кога земляни ще отидат там. \nОрганизаторите на събитието, което ще се проведе в предпоследния петък на март в Sofia Event Center, имат за цел да съберат смели хора, лидери на иновативни компании, всички, за които няма предел, и търсещите нови знания и преживявания. Билетите за проявата са на промоционални цени до 31 януари. \nИдеята на холандската организация Mars One е да засели първата човешка колония на Червената планета. Няколко мисии ще бъдат изпълнени, а крайният срок, в който ще се изпратят там хора, е 2032 г. След дълга кампания вече са избрани 100 доброволци, готови да отпътуват с еднопосочен билет и да поставят началото на нов свят. Изявени интелектуалци-визионери, сред които Илън Мъск, Стивън Хокинг, Бъз Олдрин и най-светлите умове на науката и смели предприемачи, не само мечтаят, но и си сътрудничат за реализирането на тази цел. \nБас Лансдорп основава Mars One през 2011 г. Още като студент по машиностроене в университета Твенте мечтае да преодолее техническите предизвикателства и да засели хора на Червената планета. Същата година продава и своя първи бизнес с много успешна компания за производство на възобновяема енергия от вятъра, за да инвестира в смелото начинание. \nПрез 2018-а НАСА празнува своята 60-годишнина и също работи усилено в посока изпращане астронавти към Марс. Boeing обявява свои планове за мисия, в която се навършват три десетилетия след полета на втория българин в космоса и 45 години след последното стъпване на хора на Луната. Организатори на събитието са фондация Elevate, в партньорство с Archventure, които стоят зад успеха на посещението на Ричард Брансън в България. Мисията им е да водят у нас световни предприемачи и лидери, които правят промяна чрез своята дейност, за да вдъхновят младите в България и да им предадат своя опит и знания. Elevate от своя страна цели да излезе и отвъд границите ни и да реализира значими проекти в сферата на образованието и културата. В момента се водят преговори и с други световни имена за следващи събития в София.  Повече информация за събитието във Facebook:  , както и на Интернет адрес:  \nПартньори на събитието: Институт за космически изследвания и технологии, БАН - космонавти Георги Иванов и Александър Александров; Българско Астронавтическо Дружество; Dutch Chamber of Commerce in Bulgaria; Business Park Sofia; British Council Bulgaria.  \nМедийни партньори: NOVA Broadcasting Group; БНР; БТА.   \n", "date": "2018.01.18", "title": "Заселването на Марс ще обсъждат в София  "}
{"url": "http://duma.bg/node/159146", "text": "Годишните разчети за средствата от Европейския съюз на Държавен фонд \"Земеделие\" за този година прие вчера Министерският съвет. Планирани са общо 2,91 млрд. лв. за финансиране на директните плащания на площ, пазарните мерки, Програмата за развитие на селските райони и Програмата за морско дело и рибарство. От тях 2 636 703 700 лв. са за сметка на ЕС и 275 890 800 лева - от националния бюджет. 857,9 млн. лв. са предвидени за развитие на селските райони. Основно плащанията ще се насочени по мярка 4 \"Инвестиции в материални активи\", мярка 6 \"Развитие на стопанството и стопанската дейност\", мярка 7 \"Основни услуги и обновяване на селата в селските райони\" и мярка 19 ЛИДЕР. \nПо линия на директните плащания са заложени 319,8 млн. лв., които ще обхващат направленията агроекология и климат, биологично земеделие и Натура 2000. 1 551,4 млн. лв. са определени по схемата за единно плащане на площ, както и за обвързани с производството плащания за животни, плодове, зеленчуци и други. По Програмата за морско дело и рибарство 2014-2020 г. са разчетени 38,3 млн. лв. \n145,2 млн. лв. са предвидени за пазарни мерки, включително и за Националната програма по пчеларство, схема \"Училищен плод\", схема \"Училищно мляко\", Националната програма за подпомагане на лозаро-винарския сектор, преструктуриране на лозовите масиви, промоционални програми, възстановявания при износ и други схеми.   \n", "date": "2018.01.19", "title": "2,9 млрд. лв. са помощите за земеделието през тази година"}
{"url": "http://duma.bg/node/159002", "text": "В публикуваното във вторник интервю за \"Франкфуртер Алгемайне цайтунг\" Курц заявява: \"Европейският съюз трябва да настоява за напредък в (разрешаването на) украинския конфликт при реализирането на Минските договорености. Ако има прогрес, то е желателно да се отменят санкциите стъпка по стъпка, за да се създават стимули за по-нататъшен прогрес\", както предложи Франк-Валтер Щайнмайер качеството си на външен министър. \nСпоред него \"в дългосрочен план мирът в Европа може да съществува само с Русия\" в качеството й на партньор, а не на опонент. Но това не трябва да означава, че ЕС може \"да си затваря очите за нарушенията на международното право\". \nМеждувременно премиерът ни Бойко Борисов призова ЕС да нормализира отношенията с Русия. \"Ще се опитаме да търсим нормализиране на отношенията с Русия. Това далеч надскача нашия праг на възможност, затова решението ще бъде общоевропейско\", изтъкна по време на представянето на приоритетите на българското председателство пред Европарламента в Страсбург.     \n", "date": "2018.01.18", "title": "Австрия настоява за отмяна на санкциите срещу Русия "}
{"url": "http://duma.bg/node/159003", "text": "Турция е започнала да обстрелва с артилерийски огън сирийските кюрди в сирийския пограничен град Африн, който е анклав, контролиран от сирийските кюрди, съобщава \"Ал Арабия\". \nТова става като ответен удар срещу обстрел от страна на отрядите на сирийските кюрди, насочен към населени места в района на сирийския град Азаз, който граничи с Турция и е контролиран от подкрепяната от Турция \"Свободна сирийска армия\". \nТурският президент Реджеп Ердоган се зарече в неделя да \"прочисти тероризма\" от до южните южните граници на страната, добавяйки, че планира да предприеме нападение срещу сирийските кюрди в Африн \"през следващите дни\". \nАнкара реагира остро на предложението на САЩ и международната коалиция да създадат формирования за гранична защита, състоящи се главно от сирийските кюрди. Турската страна ги смята за национална заплаха заради връзките им с кюрдските сепаратисти в самата Турция.       \n", "date": "2018.01.18", "title": " Турция обстрелва сирийските кюрди"}
{"url": "http://duma.bg/node/159004", "text": "В предложението ми за разрешаване на спора за името \"Македония\" ще съществува като термин, заяви каза международният посредник в спора за името на Македония Матю Нимиц. Изявлението бе направено преди началото на новия кръг от преговорите между екипите от Македония и Гърция. Срещата се провежда в Ню Йорк. \n\"Терминът \"Македония\" ще съществува в предложението ми за разрешаване на спора, защото той е признат от над 100 държави по света\", каза Нимиц пред гръцката телевизия \"ТВ Антена\". Той припомни, че в наименованието на страната, която е приета в ООН, като \"Бивша югославска република Македония, подчерта Нимиц. \nНапоследък редица политици в Гърция се обявиха срещу оставането на термина \"Македония\" в бъдещото име на страната. Най-активно срещу този терми се обявяваше партията \"Независими гърци\", която е коалиционният партньор на управляващата партия СИРИЗА и нейния лидер и премиер Алексис Ципрас.    \n    \n", "date": "2018.01.18", "title": " \"Македония\" остава в новото име"}
{"url": "http://duma.bg/node/159036", "text": "Мнозинството в Народното събрание прие вчера на първо четене законопроекта на Делян Пеевски, Йордан Цонев и Хамид Хамид от ДПС за промени в Закона за банковата несъстоятелност. Това стана с гласовете на депутатите от ГЕРБ, като решението беше взето с 96 гласа \"за\", 10 \"против\" и 37 \"въздържал се\". Според вносителите с промените се дава правен способ да се върне разграбеното на държавата от КТБ. С приетите на първо четене изменения всички прихващания и вземания, по които не е имало действителни плащания, се обявят за недействителни. В закона е разписано, че КТБ е действала като финансова пирамида. \nСпоред Йордан Цонев промените ще са ефективен правен инструмент в ръцете на синдиците, ако спечелят делата, да възстановят заграбеното от КТБ. Той каза, че фалитът на банката е грабежът на века и е направен от мажоритарния собственик и неговия екип. Ще бъдат обявявани за нищожни всички заличавания на учредени обезпечения, извършени в периода от поставянето на банката под особен надзор до започване на осребряването на нейното имущество, както и недействителност на сделки, имащи за предмет прехвърляне на дялове или акции, извършени от длъжници на банка след поставянето й под специален надзор. \nПредлаганите промени включват още забрана за квесторите, временните синдици и синдиците да заличават обезпечения, учредени в полза на банката в несъстоятелност. Предвижда се въвеждане на относителна недействителност на всяка сделка за прехвърляне на вземане с произход от банка, обявена в несъстоятелност, и увеличаване срока за предявяване на отменителните искове по несъстоятелност. \nДа не продължаваме тази практика по-добре да се въздържим, за да не ни обвинят в корупция, заяви Цонев. По думите му през 2014 г. е бил пропуснат реален шанс да се спасят вложенията, в т.ч. и негарантираните в КТБ, като се приеме механизъм за капитализиране на банката, което би я стабилизирало и по-късно тя да бъде предложена за приватизация, а парите да бъдат върнати какъвто пример имало в Португалия. \nДепутатът от БСП проф. Румен Гечев възрази срещу опита да се прехвърля вината върху тези, които не я носят. Кой крив и кой прав трябва да установи българският съд, в България, който краде трябва да носи отговорност, а кой краде е ясно на целия български народ, заяви той. КТБ е криминален случай и законодателят не може да задължава всички български данъкоплатци да покриват \"очевидни корупционни схеми в КТБ и други банки\", по думите на Гечев. Вие избрахте банковия надзор, синдиците, обърна се той към управляващото мнозинство.      \n", "date": "2018.01.18", "title": " ГЕРБ даде рамо на ДПС за Закона им за банковата несъстоятелност  "}
{"url": "http://duma.bg/node/159155", "text": "Деца, които са в листа на чакащи за прием в детски ясли и градини, посещават групите в заведенията. Те не фигурират в информационната система за кандидатстване на Столична община, данните от която са публични, но са в недостъпните списъци на Националната електронна информационна система за предучилищно и училищно образование на МОН. От системата на МОН се определят делегираните бюджети на детските заведения. \nНесъответствия са открити в 161 ДГ \"Ласка\" в район \"Овча купел\". Съпоставка на списъците на чакащите и на посещаващите деца показва, че близо 20 малчугани, които официално все още чакат за място, вече посещават градината, според отчета на заведението в системата към образователното министерство. \nПодобно разминаване има и в детска градина номер 40 в район \"Триадица\". Заведението е посочило в отчета си, че го посещават около 60 деца повече от публично обявеното. Разминавания между публичния регистър и този на МОН има и във 2 ДГ \"Звънче\" в район \"Триадица\". \nЗам.-кметът по образование на Столичната община Тодор Чобанов обеща да провери всеки от сигналите. От Инициативния комитет за качествена и иновативна образователна система настояват техни представители също да бъдат включени в проверките.   \n", "date": "2018.01.19", "title": "Хванаха ясли и градини, че записват деца по втория начин"}
{"url": "http://duma.bg/node/159156", "text": "С увеличението на минималната заплата се предвижда увеличение с 50 лв. и на възнагражденията на ангажираните по програми за временна заетост, включени в приетия на вчерашното заседание на кабинета Националния план за действие по заетостта през 2018 г. Общо по плана са предвидени 73 млн. лв., както е от 2010 г. насам. Младежите, включени в програма \"Старт на кариерата\", ще получават по 600 лв., вместо досешашните 550 лв., а младежките медиатори към общините ще взимат по 630 лв. Заплатите на психолозите стават 650 лв. Заплатите на ромските медиатори със средно образование стават 550 лв., а на тези с висше - 600 лв. Средствата за подкрепена заетост на хората с трайни увреждания или други групи в неравностойно положение, наети на несубсидирани работни места, от 300 лв. стават 500 лв. \nТрудовите възнаграждения на включените в субсидирана заетост ще бъдат съобразени с минималната заплата и за един нает по всички мерки от плана по заетостта ще се дават по 400 вместо по 300 лв. При наемане на безработен с висше образование ще се субсидират 480 лв. и дължимите осигуровки. Останалата част от трудовото възнаграждение ще се осигурява от работодателя. \nПредвижда се мярката за насърчаване на работодателите да наемат продължително безработни да включва пълно финансиране на разходите за техните заплати и осигуровки. По регионалните програми за заетост на 28-те области се предвижда през 2018 г. работа да започнат 2000 безработни. По проект \"Красива България\" ще се осигури заетост на 200 души. \nНад 18 хил. безработни ще започнат работа по програми и мерки, предвидени в Националния план. Над 10 600 души да бъдат включени в обучения.   \n", "date": "2018.01.19", "title": " Вдигат заплатите на временно заетите"}
{"url": "http://duma.bg/node/159157", "text": "Грипна епидемия обявиха вчера и за училищата в Пазарджик. Учениците ще са във ваканция до 23 януари включително. Малко по-рано стана ясно, че в Перник удължават почивката на децата с два дни заради грипа.  \nЩамът, открит в Пазарджик, е от тип Б и за първи път се изолира в региона. От РЗИ уточниха, че той не е включен и в противогрипните ваксини. \nВъпросният щам е открит единствено в Пазарджик. Към момента не са регистрирани други случаи в страната.  \nСпециалисти прогнозираха, че се очаква от грип да се разболеят 500 хиляди души. В риск за епидемия са още няколко области, сред които е София-град.     \n", "date": "2018.01.19", "title": "Грипна епидемия и в Пазарджик, удължиха ваканцията в Перник"}
{"url": "http://duma.bg/node/159158", "text": "Бури и снегонавявания оставиха десетки населени места в страната без ток, затвориха пътища и събориха много дървета. В Смолян вчера бе обявено бедствено положение заради ураганния вятър. Повалени бяха цели горски масиви, къщи останаха без покриви, а много дървета и клони паднаха върху улици и дворове. Силният вятър прекъсна и електричество в града и региона. Бурният вятър достигна скорост от 80-120 км в час. Денят бе обявен за неучебен.  \nПътят за с. Турян бе изцяло блокиран от падащи дървета, които бяха отстранявани от два екипа на пожарната. Заради скъсани от вятъра електропроводи около 70 процента от населените места в общината останаха без ток - кв. \"Станевска\" в Смолян и селата Турян, Река, Требище, Момчиловци, Соколовци, Тикале и населените места по горното поречие на Арда. Затворени за движение бяха пътищата за Турян, Габрица и Левочево. В с. Баните три къщи бяха с частично отнесени покриви, а едната клетка на мобилен оператор изключи поради липса на захранване, което създаде проблеми и с комуникациите. \nВ община Карлово по-късно вчера също бе обявено бедствено положение. Силният вятър отнесе част от покривите на болницата, училище \"Христо Проданов\" и здравната служба в с. Васил Левски. От падналия покрив в северната страна на болницата са пострадали автомобили, а алуминиевата дограма е поддала и е навлязла в кабинетите. Хората са били предупредени да не излизат от домовете си.  \nУраганен вятър затвори вчера сутринта ски зоната в Банско. Всички съоръжения - лифтове и влекове, не работеха, тъй като силата на вятъра в различните точки на Пирин бе между 120 и 130 километра в час. Затова ръководството на ски центъра реши да не пуска съоръженията за придвижване на туристи в планината. \nВятър и снеговалеж създадоха проблеми на много други места в страната. Ограничeно бе движението на товарни автомобили над 12 тона през проход Република, а пристанищата във Варна и Бургас бяха затворени заради силен вятър от 14 м в секунда. \nОколо 90 населени места в Добричка област също останаха без електрозахранване. Валежът от сняг в региона през целия ден образува навявания. Временно бе затворен само пътят Добрич-Варна заради снеговалежа, силния вятър и изтегляне на аварирали тежкотоварни автомобили. Тежкотоварен автомобил се обърна на пътя, тъй като се движел с летни гуми. \nВ Сливен поривите на вятъра достигнаха до 144 км/час, като бяха последвани от десетки сигнали за паднали дървета и скъсани жици. Балканското село Раково също остана без ток. \nСилният вятър събори дървета, клони и предмети на различни места и в Пловдив. Някои от тях затиснаха автомобили. Девет бригади във всички пловдивски райони премахваха щетите. Без ток остана Калофер, където до ранния следобед мястото за аварията не бе открито. \nПет села в Разградско бяха без електрозахранване заради аварии вследствие на зимната обстановка. По данни на Областния съвет по сигурност обстановката е била променлива, далекопроводи изключвали заради силния вятър. 60 училища останаха затворени Учебният процес бе спрян заради лоши метеорологични условия, влошена пътна обстановка, повреди в отоплителната инсталация, прекъснато електрозахранване или висока заболеваемост в 60 училища в страната няма да има учебни занятия. От МОН съобщиха, че е затворено ОУ \"Цанко Церковски\" в с. Средище, ОУ \"Св.св. Кирил и Методий\" в с. Ясеновец, област Разград, СУ \"Васил Воденичарски\" в с. Хайредин, област Враца. \nЗаради лошо време и влошена пътна обстановка в 3 училища в област Сливен бяха с прекратени занятията вчера. В Софийска област поради токов удар и липса на отопление не се учеше в ОУ \"Васил Левски\" в с. Новачене, община Ботевград. \nВ две училища в област Стара Загора нямаха часове заради прекъсване на електрозахранването. На 18 и 19 януари са прекратени учебните занятия в СУ \"Отец Паисий\" в Куклен, област Пловдив. На 18 януари не се учи в още 3 училища на област Пловдив. От 16 до 18 януари няма да се учи в ОУ \"Христо Ботев\" в с. Семчино, област Пазарджик. \n   \n", "date": "2018.01.19", "title": "Ураган докара бедствено положение в Смолян и Карлово "}
{"url": "http://duma.bg/node/159159", "text": "Кабинетът реши да осигури хеликоптери за Бърза помощ, без да купува нови машини. Ще бъдат ремонтирани част от военните хеликоптери и при нужда ще бъдат насочвани на спешните екипи при бедствия. Това стана ясно след вчерашното заседание на Министерския съвет. По този начин, обясни премиерът Бойко Борисов, и военните пилоти ще натрупат нужния брой летателни часове. Според него хеликоптерите ще бъдат пилотирани от военни, така те ще могат едновременно да тренират и да спасяват живота на хората. \nЩе бъде сформирана работна група, която да направи сметка колко ще струва ремонтът на хеликоптерите, обясни военният министър Красимир Каракачанов. В нея ще влязат експерти от министерствата на отбраната, на вътрешните работи и на здравеопазването. \n\"Имаме хеликоптери, които може да станат изцяло за \"Бърза помощ\". Имаме хеликоптери, които може да ги преоборудваме за горски пожари. Ще ги карат военните, така че хем ще натрупват допълнителни летателни часове, хем ще тренират, хем в същото време ще вършат работа и ще спасяваме човешки животи. Имаме я техниката. Не е нужно да се купуват нови хеликоптери\", настоя Борисов.     \n", "date": "2018.01.19", "title": "Борисов прави военните хеликоптери линейки"}
{"url": "http://duma.bg/node/159054", "text": "Ако беше жив, Алеко Константинов определено би се вдъхновил и написал продължение на прочутите си фейлетони за Бай Ганьо, слушайки речта на Бойко Борисов пред Европарламента вчера. Такова вдъхновяващо слово, без да чете, а още по-малко да се усеща какво говори, наистина го може само той. Тук, в България, сме се наслушали и си го знаем, но сега вече се прочухме и сред големците - началници, в Страсбург.  \nКакъв ли не е бил Борисов? Бил е червен при Тато, син при СДС, жълт при царя, а сега стана и зелен... Като великденско яйце е. \"Искам специално да отговоря на \"Зелените\", защото аз също съм зелен човек... Спирал съм инфраструктурни проекти с години, за да може да се излюпят новите щъркели. Карал съм министрите да пренасят лично блатни кокичета, за да не остане нито един стрък смачкан от валяк. Всичките ни европейски инфраструктурни проекти са с тунели за мечки, вълци, костенурки. Трасета сме променяли\"...  \nНе знам какво е разбрала за приоритетите ни ошашавената зала от тази цветиста тирада, но със сигурност се е забавлявала и ръкопляскала на театралната му артистичност. Която някои услужливи наши медии побързаха да определят като \"завладяващ триумф\". \nДали повечето от евродепутатите въобще са чували за Банско и тукашните препирни около злощастния лифт, също няма кой знае какво значение. Важното е да си изпеем разните там обещания на кило и с гордото \"Тупа-лупа, тупа-лупа, фйюууу!\" на Алековия герой да им запушим устите.  \nА какво ли разбират те от корупция! \"В България до 2-3 години ще се справим с нея\", изръси нашият и допълни: \"Корупция има навсякъде и водим огромна битка. Избиран съм 11 пъти като победител на избори в България. София имаше криза с боклука, когато станах кмет. Нямаше завод, нямаше нищо. Сега София след Цюрих е най-добре организираната система.\"  \nЕ, след тази глупост половината европарламент се хилеше поне 20 минути. Та София е една клоака, сравнена с 90% от останалите столици в ЕС. И нищо, че пак станахме за смях, дебелашкото самочувствие не ни напуска. Там може и да не вдяват, но ние си го знаем. Зад него прозира онова, което всички виждаме и което Борисов тайничко подсказва - корупцията у нас почти сме я овладели, а до година-две и ще я узаконим. Какъв по-лесен начин от този, за да я преборим! Всичко ще е наред, под контрол, т.е. монопол. На ГЕРБ. \n\"Имате моята гаранция\", отсече Той.  ПовЕрвахме! Представяте ли си този, който си сменя мнението на 180 градуса за един ден, да говори, че дава гаранции? Ама пред Страсбург може и да хваща дикиш. А който е чел Бай Ганьо, знае, че и той е всякакъв, важното е да има кяр на момента. Та и нашето момче е: комунист, демократ, евроатлантик, зелен, третополов, националист, марсианец и какъв ли още не - стига да има изгода. Булгар! Булга-ар! \n    \n", "date": "2018.01.18", "title": "Бай Ганьо в Европарламента"}
{"url": "http://duma.bg/node/159160", "text": "Десет специализирани заведения за хора с психически разстройства и умствена изостаналост ще бъдат затворени заради лошите условия в тях. За техните 700 обитатели ще бъдат осигурени социални услуги и центрове от семеен тип. Това предвижда план за изпълнение на Националната стратегия за дългосрочна грижа за периода 2018-2021 г., който беше одобрен от кабинета. Планът предвижда през следващите 4 години да бъдат създадени 100 нови социални услуги за над 2000 души с увреждания и за възрастни, които не могат да се обслужват сами. Ако той бъде изпълнен, над 30 000 души с увреждания и възрастни хора ще могат да ползват патронажна грижа и социални услуги в домашна среда - личен асистент, социален асистент и домашен помощник. \nПредвиждат се мерки за социални предприятия за насърчаване на заетостта на хората с увреждания, подобряване на нормативната уредба и обучения за специалистите в тази област. Финансирането на мерките ще става чрез оперативните програми \"Развитие на човешките ресурси\" и \"Региони в растеж\" и от държавния бюджет.   \n", "date": "2018.01.19", "title": " Заради лоши условия затварят 10 дома за хора с психически разстройства"}
{"url": "http://duma.bg/node/159114", "text": "Точно в месеците, през които балканските политици преднамерено енергично демонстрираха своята привързаност към евроинтеграция и споделяне на понякога неразбираеми и за самите тях ценности, в северната част на Косово изстрели отнеха живота на местен сръбски политик. Убиец или убийци разстреляха една от активните личности в косовския север Оливер Иванович. Това бе човек с лична харизма, създаващ впечатление на готовност за диалог и компромиси, приобщаван в управленски структури на Сърбия и Косово, но и често недолюбван от свои и чужди. Някои го определят като личност, с която може да се преговаря, и търсят решения в сложния междуетнически косовски конфликт. А други виждат компрометиращи петна в неговото минало, противоречия и непостоянство в политическата му и обществена дейност. \nНо както често става не само по нашите географски ширини, след показното убийство в Митровица всички съжаляват и убедително настояват за разкриване и наказване на извършителите. Наред с разследването обаче идва ред и на разсъжденията - на кого или на кои бе нужно да отстранят физически Иванович? И защо това убийство бе извършено точно в деня, когато след многомесечно прекъсване сръбската и косовската страна седнаха отново на масата на преговорите на експертно ниво под егидата на ЕС? Преговори, които се възприемаха като подготовка за дългоочаквания диалог на високо равнище между Белград и Прищина. А дали регионални екстремисти не търсят чрез покушението някакво отмъщение или запазване на съществуващото статукво на организиран хаос и съхранение на своеобразната хранителна среда за своя \"бизнес\"? И нима местният аспект на проблема може да бъде водещ или все пак става дума за геополитика с използването на известни прийоми за дестабилизация? \nТова са само някои от въпросите след покушението, което все пак бързо доведе до оттеглянето на сръбския преговарящ екип от масата на разговорите с косовската страна в Брюксел. Очакван акт, който се възприема болезнено от привържениците на политиката за по-голямо балканско разбирателство, но и вероятно с удовлетворение от противниците му отблизо и далеч. Но ако отстраним хипотетично вътрешните причини за убийството и някои обвинения от критиците на Иванович, то действително изстрелите в Митровица волно или неволно поразяват и далеч по-голяма мишена. А именно - забелязващата се общобалканска готовност да се напусне донякъде политическият провинциализъм и да се открие истински път за самобитен принос на държавите от полуострова в европейското обединение. Което, забелязваме напоследък, в стила на своя централноконтинентален егоизъм съвсем не бърза със своето разширение с определянето на почти обезсърчителен времеви хоризонт за приемането на нови членки. Да не забравяме, от друга страна, и старите, и нови геостратегически линии в региона, който по стара традиция може да се използва ако не като фактор, то като повод за далеч по-сериозно противопоставяне. \nА дали в недалечното ни минало безумното босненско кръвопролитие (1992-1995 г.) не бе възпламенено от наглед битов инцидент? Та нима липсваха формални поводи за бомбената атака над остатъчна Югославия през Косовската криза от 1999 г., или подобни инсценировки и от двете противопоставени страни във войната в Босна, или разиграването на опасни въоръжени театрални етюди  в Македония и Турция, пък и в Сърбия след атентата над премиера Зоран Джинджич. Да не говорим за масовата манипулация на масите от страна на Милошевич срещу косовскте албанци и ръководството на Войводина. И още, и още, та без край. Но с прозрачни цели - задоволяване на безмерните властови цели на местни лидери и провокирането на конфликти от суперсилите с амбиции за установяване на свои зони за влияние и да го кажем ясно - управление. \nНякои вероятно ще възразят, че сегашната кървава драма в Косовска Митровица едва ли има капацитет за балканска дестабилизация. Вероятно са прави, но ако очакваме бърз ефект от разстрела на Иванович. Имплантирането на допълнително напрежение в лесно ранимите сръбско-косовски отношения обаче са със заряд за бъдещо неблагоприятно развитите на регионалния политически климат. Защото сръбско-косовската рана е трудно лечима и разпростира влиянието си непосредствено върху Македония и не толкова дистанцираната Албания. А когато няколко субекта от балканския държавен пъзел са подвластни на междуетнически и междурелигиозен проблем, вече има предпоставки за по-сериозна и широка конфронтация. При това положение, дори и да не са директни провокатори на опасните процеси, големите играчи на световната политическа сцена с удоволствие биха влезли в ролята на умиротворители и ментори. Но единствено и само от позицията на своя държавен интерес. \nЕто защо балканските политици и народи трябва да се пазят от \"малките\" инциденти, за да не повторят големите грешки от миналото. Затова е необходимо да се действа отговорно и да се мисли, но умно!   \n", "date": "2018.01.19", "title": " \"Малките\" опасни инциденти"}
{"url": "http://duma.bg/node/159171", "text": "Военните хеликоптери да се преоборудват за линейки, разпореди вчера премиерът Бойко Борисов, както разпорежда в повече случаи (стр. 4). Леко и непринудено и както обикновено без да си дава труд особено да вникне за какво точно става дума. Което изобщо не е за учудване, тъй като става дума за човек, който отдавна възприема държавната собственост като бащиния. Каква прекрасна идея! Как никой досега в над 100-годишната история на българската авиация не се е сетил за нея. Тъпаци! Еврика! Гений! \nВоенната авиация винаги се е използвала за граждански цели, когато има неотложна нужда от това. Хеликоптери и преди 1989 г., и сега са спасявали живота на болни и пострадали. Но това не е основната им функция. За целта са нужни други машини, по други стандарти. \nДопреди Борисов никога не е имало такъв капацитет във властта, който да гледа на военната авиация като на скъпа играчка, която като разглезено дете да подмята наляво и надясно и накрая за захвърли с досада. Още по-малко пък е имало такъв премиер, който да използва всеки случай, за да си прави реклама и да изтъква името си. Аз дадох пари, аз наредих, аз разпоредих, аз съм ви... еди какво си и т.н. Болна работа. Да идва линейката, пардон въртолета.      \n", "date": "2018.01.19", "title": "Бащиния му"}
{"url": "http://duma.bg/node/159161", "text": "140 работници от обувната фирма \"А.М. shoes\", чийто собственик е италианец, са оставени без заплати повече от 2 месеца. От 2 януари те не ходят на работа, защото фирмата не работи. Собственикът Джовани Габриеле стои и зад обявената в несъстоятелност фирма \"Абонданца\", като работниците са едни и същи. \nВ сряда секретарка от Италия се обадила да информира работниците, че фирмата спира дейност. Същия ден вечерта е сменен и пълномощникът на собственика. Служителите се жалват, че не са получавали заплати от месец, някои от тях изплащат кредити и вече са застрашени от запори на имущество. Докога държавата ще позволява на подобни работодатели да се подиграват с работниците й, питат те. \nПредставители на работниците вчера бяха в Инспекцията по труда в Кюстендил, сигнализираха омбудсмана на републиката Мая Манолова и потърсиха съдействие чрез офиса на БСП. Те ще  уведомят и депутатите от левицата в региона Валери Жаблянов и д- р Иван Ибришимов. Хората разчитат и на намесата на Икономическата полиция, защото в складовете на фирмата има произведени около 12 000 чифта обувки, които в момента се изнасят. \nСлужителите на фирмата са изпратили писмо и до Министерството на труда и социалната политика, като настояват да бъдат поне съкратени, за да се регистрират в бюро по труда. Омбудсманът обеща проверка на случая.     \n", "date": "2018.01.19", "title": "Италианец остави без заплати 140 работници"}
{"url": "http://duma.bg/node/159175", "text": "Прокуратурата \"подхваща\" газовите уредби. Само тях и още нЕкои други битовизми не беше подхванала. Но вече подхвана: \n- пешеходните пътеки \n- избора на Мис България \n- НСО \n- НДК \n- цената на водата \n- движението на каруци и велосипедисти в София \n- тормоза в детските градини \n- дъмпинга при горивата \n- мини вецовете \n- незаконния износ на лекарства \n- шахматната федерация \n- тунел \"Ечемишка\"... \nСписъкът може да бъде продължен до безкрай. \nОт толкоз \"подхващания\" на прокуратурата не й остава време за: \n- корупцията по високите етажи на властта \n- знаковите дела \n- показните убийства \n- контрабандата \n- злоупотребите с власт \n- търговията с гласове. \nИ още куп други важни неща. \nКъде-къде по-безаварийно е прокуратурата да се занимава с пешеходните пътеки, газовите уредби, циганските каруци и Мис България. Другото е опасно. Удрят през ръчичките. Вадят от схемата. Натирват в десета глуха. \nНали е ясно - те са си ги избрали, те им поръчват музиката. \nЗа публиката прокуратурата свири фалшиво. Когато доверието в институцията в проценти е по-малко от пръстите на двете ръце, ако ще и водосточните тръби да проверява - все тая. Друг е въпросът, че за всичко, което прокуратурата \"подхваща\", отговарят куп институции и контролни органи. \nНе убивайте пианиста, той толкова може. Изречението е за музиканти, които буквално пилят нервите на аудиторията с лошото си изпълнение. \nНовите изпълнения на храбрите ни обвинители са фалшиви. На тях обаче не им пука. Вместо да се оправдаят, че толкова могат, или да се замислят над оценката на публиката, те са готови да потопят всеки, който се възмущава. \nНяма да се възмутим, ако поне веднъж прокуратурата налучка мелодията и завърши симфонията. Тя толкова ли може или я принуждават да свири фалшиво?   \n", "date": "2018.01.19", "title": "Тя свири фалшиво"}
{"url": "http://duma.bg/node/159176", "text": "Министърът на икономиката Емил Караниколов завчера обясни, че корупцията в страната ни се променяла и очевидно иска да каже, че намалява, тъй като у нас идвали чужди инвеститори. Как е стигнал до това заключение остава неразгадаема загадка. Предполагам, че или Караниколов има кристална топка и ясновидски способности, или не е в час със статистиката по темата. Жалко е, че именно министър подлага на такива смешни манипулации общественото мнение. \nАко проследим данните на преките чужди инвестиции (ПЧИ) у нас за последните няколко години, ще стане ясно, че в България те не се увеличават, а намаляват - пропорционално на запъхтените опити на правителството да ни убеди в обратното. Да де, ама статистиката не лъже. \nСамо за първите седем месеца на миналата година ПЧИ са се стопили с цели 55 на сто на годишна база. Основните капиталовложения от чужбина пристигат у нас под формата на заеми, отпуснати на български предприятия от техните компании майки от други държави. Тези пари обаче не остават у нас и не се реинвестират в икономиката ни. \nАко Караниколов се осланя в обясненията си на броя съдебни дела за корупция у нас, то вероятно в този аспект нещата са изключително позитивни, защото в България осъдени по високите етажи за корупция няма. За разлика от съседна Румъния например, където само през миналата година тикнаха на \"топло\" десетки служители от държавната администрация. А Путин и Думата току що въведоха регистър на корумпираните. \nЧуждите медии и анализатори алармират непрекъснато, че България е на първо място в ЕС по корупция, ама на нашите управници хич не им се вярва. Всички в хор - и Екатерина Захариева, и Бойко Борисов, се надпреварват да се кълнат, че рушветчийство тук няма. \nПък ние си знаем най-добре, че не тикнем ли нещо под масата - нищо не функционира. Както и че пипалата на корупцията обхващат всичко - от всекидневната лекарска практика до парите от европейските програми. Въпросът е само в сумата.     \n", "date": "2018.01.19", "title": " Кристалната топка"}
{"url": "http://duma.bg/node/159177", "text": "В държавата на Борисов, където доста неща се решават \"на крак\", в последния момент, за да бъдат после приети, отменени, променени или отхвърлени, всичко е възможно. Парламентът в тази държава отдавна е загубил ролята си на първостепенен властови център, но дори като обслужващ персонал, съобразяващ се с прищевките на управляващата партия, трудно успява да влезе в час. Така се получи при гласуването на бюджета, който бе претупан за една нощ при второто четене, същото се очертава и по отношение на скандалната Истанбулска конвенция и внесения вот на недоверие.  \nДвете теми са изключително важни, с широк обществен интерес. Налаганата ни отвън конвенция е направо взривоопасна за бъдещето на държавата, но в ГЕРБ вече са решили, че трябва да бъде приета, затова и обществената дискусия за нея е само проформа. Напълно умишлено тя бе насрочена за 11 ч. на 23 януари, а от 13 ч. в залата започват дебатите по вота срещу корупцията, внесен от БСП.  \nЯсно е като бял ден, че за някакви си два часа не е възможно да се направи сериозна дискусия, в която да се чуят различните гледни точки на граждани, НПО-та, депутати, министри, институции. Камо ли да се стигне до някакъв що-годе консенсус, който да охлади страстите. В същото време социални мрежи и форуми се тресат от възмущение, а тепърва видни общественици и организации си казват думата. Но кой да ги чуе. В Страсбург Борисов козирува, че въпреки всичко конвенцията ще бъде приета, и то съвсем скоро. Нищо друго няма значение!  \nОбезличаването на парламентаризма и неглижирането на обществената воля от ГЕРБ са мерило за цялата бутафория, в която живеем. А когато всичко се прави само в името на привилегиите и монопола над истината, който властта си приписва, остава другото решение - това на улицата. То вече започна масово и все повече и все по-бързо, защото търпението в един момент свършва. А най-опасни стават тези, на които вече нищо не им пука.               \n", "date": "2018.01.19", "title": "Пълна бутафория"}
{"url": "http://duma.bg/node/159162", "text": "Общинските съветници от БСП в София предлагат допълнително над 50 обекта, които да бъдат включени в списък за строителство и основен ремонт тази година. Предстои предложенията им да бъдат внесени в Столичния общински съвет. Сред обектите има читалища, паркинги, детски градини, паркове и спортна зала.  \nСъветниците смятат за важно да се направи цялостно преустройство на сградата на читалище \"Младост\", да се изгради паркинг близо до метростанция \"Младост 1\" в общински терен, както и на осветление по двете алеи от Младост 1а, водещи към метростанция \"Младост 3\". Належащо е да се изгради и спортна зала в този втори по големина района на столицата. Такава зала липсва и в район \"Люлин\".  \nЗа район \"Овча купел\" предложенията са за проектиране и изграждане на парк \"Кукуряк\" и строителство на продължение на ул. \"Монтевидео\" до ул. \"Суходолска\". \nСоциалистите настояват още за ремонт на театър \"София\" и цялостна реконструкция на сградите и обновяване на двора на ДГ 100 в район \"Оборище\". Нови детски градини са необходими и в район \"Искър\", тъй като в жк \"Дружба\" 1 и 2 през последните 24 години няма новопостроени. В с. Бусманци, кв. \"Абдовица\" и кв. \"Д. Миленков\", все още няма проект за изграждане на канализация. Канализационна инфраструктура липсва и в район \"Кремиковци\". \nПроектиране и изграждане на пешеходен мост над река Слатинска на мястото на затворения и опасен за ползване мост срещу пазара \"Слатина\", е другият обект, който трябва да бъде включен в списъка. 133 СОУ \"А.С.Пушкин\" се нуждае от разширение,  а 30 СУ в район \"Възраждане\" от възстановяване на плувния басейн, категорични са от БСП.  \nОбщинските съветници от левицата искат още и предвидени средства за ремонт на ул. \"Цар Симеон\" в отсечката между ул. \"Опълченска\" и бул. \"Христо Ботев\", както и изграждане на предвидена пътна връзка между изградена Северна скоростна тангента и бул. \"Владимир Вазов\" в жк \"Левски Г\". Както е известно, в момента по нерегламентиран път между жк \"Левски Г\" и изградената скоростна тангента преминава значителен трафик от леки и товарни автомобили, което увеличава замърсяването и шума в района. \n    \n", "date": "2018.01.19", "title": "БСП в София иска финансиране на над 50 обекта  "}
{"url": "http://duma.bg/node/159163", "text": "Пред погледа на посланика на Скопие у нас Мариян Горчев Народното събрание одобри вчера договора за приятелство с Македония. Единодушно \"за\" по документа гласуваха 182 народни представители. ДУМА Припомня, че документът беше подписан на 1 август в македонската столица от премиерите Бойко Борисов и Зоран Заев. С договора двете страни признават, че имат \"обща история\" и нямат териториални претенции една към друга. \nНай-емоционален бе депутатът от \"БСП за България\" Валери Жаблянов. Той подчерта, че говори в лично качество и нарече договорът недоносче и измишльотина. Според него договорът не трябва да бъде подписван с такива \"фанфари\", защото стъпва върху македонизма и признава съществуването на два народа и два езика. \nСлед него обаче представители на ГЕРБ и \"Обединени патриоти\" нарекоха споразумението исторически пробив. \nОт името на ПГ \"БСП за България\" Кристиян Вигенин подчерта, че социалистите ще подкрепят ратификацията. \"Отсега планираме поредица инициативи на парламентарно равнище, местна власт, младежките организации, което ще бъде нашият принос като опозиция за сближаването между хората от двете страни на границата и засилване на политическите връзки. Днес е време да гледаме напред, не толкова назад. Да помним уроците на миналото, но да се учим от тях и да мислим какво можем да направим днес за бъдещето\", обяви народният представител.   \n", "date": "2018.01.19", "title": "Одобриха споразумението с Македония"}
{"url": "http://duma.bg/node/159043", "text": "Променят се част от условията за кандидатстване по програмата за финансиране на хора с трайни увреждания за започване и развитие на самостоятелна стопанска дейност. Това става ясно от публикувания за обществено обсъждане на електронната страница на МТСП проект на Методиката за финансиране на проекти по програмите, стимулиращи трудовата заетост и самостоятелната стопанска дейност на хората с увреждания. Хора с увреждания, които вече имат учредена фирма, занапред няма да имат право да кандидатстват за средства по тази програма, обясни за ДУМА Минчо Коралскси, директор на Агенцията за хора с увреждания (АХУ). \"Целта ни е да подпомагаме хора, които нямат никакви доходи. А човек, който вече има фирма или получава доходи от трудов договор, едва ли има толкова голяма необходимост от това подпомагане. Субсидията за започване на самостоятелна стопанска дейност за тези хора често е единствената им възможност да имат трудов ангажимент\", коментира Коралски. \nПромените в Методиката предвиждат хора с трайни увреждания, които вече са били финансирани от АХУ за започване и развитие на самостоятелна стопанска дейност, да нямат право на повторно кандидатстване за субсидия. Предвижда се да отпадне и възможността със средства от субсидията да се купуват сгради или части от тях, както и активи за оборудване на други работни места, освен това на човека с увреждане. \nЗа 2018 г. по програмата се предвидени 250 хил. лв. Това означава, че ще можем да подпомогнем 12-13 души да започнат самостоятелна дейност, прогнозира Коралски. Максималната сума за проект за бизнес е 20 хил. лв. Програмата се изпълнява от 2006 г. \nДУМА припомня, че дейностите, които се изпълняват в рамките на конкурсното предложение, се делят на две групи. Към първа група са инвестиционните дейности, които не може да продължават повече от 4 месеца и чието осъществяване подготвя започването и развитието на самостоятелна стопанска дейност. Към втора група се отнасят дейностите, които предстои да се изпълняват след приключване на инвестиционните дейности, което не може да е с продължителност по-малко от 36 месеца. \n    \n", "date": "2018.01.18", "title": "Променят условията за финансиране на проекти на хора с увреждания "}
{"url": "http://duma.bg/node/159045", "text": "Прокуратурата се похвали с условна присъда от една година с тригодишен изпитателен срок за Ивайло Димов, бивш антимафиот и началник на сектор в Стара Загора. Той бе осъден от Окръжния съд в Сливен за склоняване на прокурор да наруши свое служебно задължение. \nОбвинителният акт е на спецзвеното \"Антикорупция\" и е внесен през ноември 2016 г. Обвинението е за две престъпления - по служба, извършено от Димов в качеството му на длъжностно лице, заемащо отговорно служебно положение, и за склоняване на прокурор да наруши свое служебно положение във връзка с правораздаването. \nПрез октомври 2015 г. в сградата на Съдебната палата Ивайло Димов отишъл при окръжния прокурор на Стара Загора, при заместника му и при председателя на съда и поискал да се забави разследване срещу лице, което е било задържано при продажба на наркотици. Димов настоял за \"по-специално отношение\" към него, като поискал още и образуваното по случая дело да бъде решено със споразумение при благоприятни за криминалното лице условия. \nМагистратите отклонили искането на Димов, защото не можели да въздействат на наблюдаващия прокурор. Това обаче не отказало антимафиота и в период на месец се опитвал да склони обвинителя по случая да го приключи \"благоприятно\" за обвиняемия. За това деяние на Димов е повдигнато обвинение за престъпление по чл. 289 НК. \nОбвинението на прокуратурата гласи, че в периода март-април 2016 г. Димов отново се срещнал с ръководителя на Окръжния съд в Стара Загора, както и с шефа на Окръжната прокуратура и отново поискал да бъде сключено споразумение със задържаното за продажба на наркотици лице. Настоял и да се определи на обвиняемия по-леко наказание, тъй като досъдебното производство вече било внесено в съда.     \n", "date": "2018.01.18", "title": " Осъдиха условно антимафиот от Сливен"}
{"url": "http://duma.bg/node/159044", "text": "Паметникът Бузлуджа е полуфиналист в програмата за седемте най-застрашени паметници в Европа. В предпоследния кръг от 12 обекта ще останат онези, които ще получат възможност за възстановяване. \nПрограмата е част от организацията \"Европа ностра\", която е водеща формация за културното наследство на Стария континент, подкрепена е от \"Творческа Европа\" и Банката за развитие на Съвета на Европа. Основен партньор е Институтът към Европейската инвестиционна банка. Финалистите ще станат известни в средата на март. \n Номинацията на Бузлуджа направи арх. Дора Иванова, според която паметникът не е политическа игра, а национално наследство, икономически и туристически потенциал. Младият архитект е учредител на фондация \"Проект Бузлуджа\", чиято цел е опазване на монумента, преустройство и превръщането му във функциониращ паметник на културата. Тя има и готов проект \"Бузлуджа - паметта на времето\", част от дипломната й работа, с която през 2014 г. завършва с отличен образованието си по архитектура в Техническия университет в Берлин. \n Ако монументът попадне сред седемте финалисти, на място ще пристигнат икономически и културни експерти от \"Европа ностра\", които ще подготвят спасителен план за опазване на \"Бузлуджа\". Това ще осигури възможности и начини за бъдещо финансиране. \n\"Много са вариантите за това как да се осигурят средствата, но първото действие, което трябва да се предприеме, е консервация на обекта, за да не продължи той да се руши. Има много предложения за бъдещето на \"Бузлуджа\", в това число и за публично частно партньорство. Паметникът обаче трябва да бъде опазен и подготвен за устойчив туризъм\", коментира областният управител Гергана Микова. Тя допълни, че съвсем скоро на място ще бъде осигурена и денонощна охрана.  \n    \n", "date": "2018.01.18", "title": "Бузлуджа е полуфиналист в програма за най-застрашени паметници"}
{"url": "http://duma.bg/node/159046", "text": "Столичният инспекторат по образование е наредил на директорите на училищата в София да предприемат мерки за превенция на заплаха от терористичен акт. Това се налагало след приемането на председателството на ЕС от страна на България и нарасналата заплаха от терористична дейност. \nШефката на инспектората Ваня Кастрева цитира писмо на Столичната здравна инспекция, според което на началниците им е разпоредено от министъра на здравеопазването да създадат нужната организация. Затова в спешен порядък сега училищни директори трябва да засилят контрола върху пропускателния режим в училищата и стриктно спазване на функциите на охранителните фирми и охранителите. Директорите трябва да осигурят забрана за паркирането на автомобили в близост до сградите, освен на обозначените за целта места. Те ще трябва да обърнат внимание на частни автомобили, паркирани за дълъг период от време в близост до сградите. В задълженията на училищните ръководства влиза и да следят за безцелно движещи се хора в сградите, проявяващи интерес към вентилационните и асансьорните шахти и други особени части на сградите. Нужно е да се засили и вниманието към безпризорно изоставени пакети или вещи, да се разчистят коридорите, общите помещения и евакуационните изходи от излишни материали. От инспектората нареждат още да се осигури максимален обхват на видеонаблюдение и да се поддържат в готовност системите за оповестяване на ръководния състав и служителите, имащи отговорност по изпълнение на плановете за противодействие на тероризма. \n    \n", "date": "2018.01.18", "title": "Наредиха на училища да вземат мерки срещу тероризма"}
{"url": "http://duma.bg/node/159053", "text": "От август 2016 г. до момента не са предприети никакви мерки по отстраняването на фрапиращи констатации, свързани с информационната системата, следяща акцизите и ДДС. Проблемът е разкрит в доклади на прокуратурата и ДАНС за приходните агенции, обяви вчера в парламента лидерът на БСП Корнелия Нинова. В резултат на тези проверки е направен извод за заплаха за финансовата сигурност на страната, а оттам и за националната сигурност, каза тя. От БСП настояха докладът на ДАНС да бъде разсекретен, а ГЕРБ обявиха, че не са против публичността, но първо агенцията трябвало да разреши. \nЛипсата на мерки по доклада е сред мотивите за вота на недоверие за корупция, който БСП внесе срещу кабинета вчера.   \n", "date": "2018.01.18", "title": "От 2 години крили заплаха за финансовата сигурност  "}
{"url": "http://duma.bg/node/159049", "text": "Екипът на МЗ ще прегледа възможностите за икономии в бюджета на ведомството, за да могат да се повишат средствата, които лечебните заведения получават по методиката за субсидирането им всяка година, съобщиха от МЗ. Оттам поясниха, че по време на преговорите за нов рамков договор ще бъдат преразгледани алгоритмите по клиничните пътеки, по които работят болниците, за да се видят възможностите за промяна. Тези ангажименти поел здравният министър Кирил Ананиев по време на среща с представители на Сдружението на общинските болници в България (СОББ). В понеделник се очаква да има нова среща на представители на МЗ, сдружението и НЗОК. \nСлед вчерашната среща обаче стана ясно, че директори на общински болници извън София няма да приемат идеята на МЗ за преструктуриране, докато в нея не се вложи конкретика. Председателят на СОББ д-р Неделчо Тотев обаче коментира, че по време на срещата директорите на общинските болници не са срещнали разбиране. Той бе категоричен, че преструктурирането на общинските болници в диагностично-консултативни центрове (ДКЦ) ще доведе до унищожаването им. Той и колегите му са убедени, че промяната в медицинските стандарти и намаляването на изискванията към общинските болници, за която настояват от СОББ, няма да влоши качеството на медицинската услуга.     \n", "date": "2018.01.18", "title": "МЗ обеща да преразгледа клиничните пътеки, по които работят общинските болници"}
{"url": "http://duma.bg/node/159050", "text": "Канцлерът на Германия Ангела Меркел ще бъде на работно посещение в София в събота, 20 януари, по покана на министър-председателя Бойко Борисов, съобщи вчера правителствената пресслужба. \nДвамата ще обсъдят приоритетите на българското председателство на Съвета на Европейския съюз, както и актуални политически теми, се казва в съобщението. Ден по-рано Меркел ще бъде в Париж, където ще се срещне с президента на Франция Еманюел Макрон.    \n", "date": "2018.01.18", "title": "Меркел пристига на работно посещение в събота"}
{"url": "http://duma.bg/node/159051", "text": "През март започва раздаването на пакетите с храни за най-бедните. Това съобщи министърът на труда и социалната политика Бисер Петков в отговор на депутатски въпрос по време на заседание на парламентарната комисия по труда, социалната и демографската политика. Пакетите ще съдържат 7 продукта - рибни консерви, мед, бисквити, леща, лютеница, доматено пюре, зелен грах. Втората доставка на продукти ще бъде през втората половина на година, поясни Петков. През т.г. парите по тази част от програмата са намалени и са 16 млн. лв., поясни министърът. Той бе категоричен, че обхватът на хората, подпомагани по програмата, се очаква да достигне 400 хил. души, докато през м.г. са били 320 хил. Оперативната програма за храни и/или основно материално подпомагане, съфинансирана от Фонда за Европейско подпомагане на най-нуждаещите, има и втори компонент - обществените трапезарии, в които целогодишно се осигурява топъл обяд за бедни. По този компонент Агенцията за социално подпомагане е сключила договори с над 200 общини. \nВъзнагражденията на работещите в социалната сфера ще бъдат увеличени до 15%, но след като бъде извършена оценка на работата им, която най-вероятно ще приключи в края на януари, каза Петков в отговор на въпрос на депутатката от левицата Надя Клисурска. Увеличенията, за които в бюджета на МТСП са предвидени 9,4 млн. лв., най-вероятно ще бъдат получени през март.      \n", "date": "2018.01.18", "title": "Пакетите с храни за бедни ще се раздават през март"}
{"url": "http://duma.bg/node/159057", "text": "За заплаха за финансовата сигурност, а оттам и за националната предупредиха от БСП. Проблемът е разкрит в доклади на прокуратурата и ДАНС за приходните агенции, стана ясно от думите на Корнелия Нинова. \"За съжаление законът забранява да си служа с имена на хора, фирми и числа за злоупотреби и корупция. Но мога да предоставя информация, че в резултат на тези проверки, на разпити на свидетели и на експертизи, е направен извод за заплаха за финансовата сигурност на страната, а оттам и за националната сигурност. Констатация на правоохранителните органи на България, не от опозицията и не само заради вота на недоверие\", обобщи тя. \nНинова отбеляза, че обикновено, когато се говори за корупция, става въпрос за разходването на парите. \"Не можах да намеря случай, в който да сме говорили за корупция в приходите. Като внесем мотивите за вота на недоверие, ще видите, че в тях има такава част - корупция в приходите\", заяви в декларация Корнелия Нинова. Лидерът на БСП припомни, че на 20 декември парламентарната група е изискала от Главната прокуратура да предостави информация за проверка на приходните агенции, извършена от нея и ДАНС. На 9 януари т.г. в секретното деловодство на НС постъпват исканите документи, плюс писмо от финансовия министър Владислав Горанов. \nЛидерът на БСП се възмути, че констатациите и указанията от главния прокурор стоят на бюрото на премиера от август 2016 г., а все още нищо не е направено. \"Констатациите към 4 януари са, че проблемът е същият. За съжаление не мога да го разкажа, защото е секретна информация. Искаме истината да стане достояние - за каква корупция става дума, защо министър-председателят година и седем месеца не е взел мерки, покровителства ли се тя на най-високо равнище в страната\", настоя Нинова. \nЗатова БСП поиска днес на председателски съвет да се реши дали докладите да се разсекретят, или документите да бъдат разгледани на закрито заседание на парламента. Вярвам, че те ще помогнат на народните представители да си направят верните изводи и да преценят как да гласуват на вота на недоверие за корупция, заяви Нинова.  \nСлед призива на БСП за разсекретяване на докладите за приходните агенции от ГЕРБ изразиха принципно съгласие, но прехвърлиха топката на ДАНС. \"Споделяме мнението, че този доклад трябва да бъде разсекретен, за да може обществото да се запознае с него, да види, че няма нищо експлозивно и нищо от това, което в момента се вменява на правителството. Но, за съжаление, ние не можем да го разсекретим, а само този, който го е засекретил\", опита да се измъкне депутатът от ГЕРБ Валентин Николов. Гербаджиите определиха притесненията на социалистите като политическа димка и лъжа, с която се наливало медийно внимание към вота на недоверие. \n\"Този доклад е по сигнал на Агенция \"Митници\" към ДАНС и съответно прокуратурата. Той е на база на извършените проверки от ДАНС под наблюдението на наблюдаващ прокурор и е завършил с девет констатации на слабости в Българската акцизна информационна система (БАЦИСЮ), но няма констатирани нарушения за образуване на дело и няма констатирани вмешателства в системата\", разкри още детайли Николов. По думите му докладът е предоставен на министър-председателя, който го е предал на министъра на финансите и са предприети \"действия за отстраняване на слабостите\". Александър Николов от ГЕРБ също заяви, мерки са предприети от агенция \"Митници\" и софтуерният разработчик. По думите му били спрени \"излишни процеси в сървърите\" и е изградена система за мониторинг на мрежовата свързаност.   \n", "date": "2018.01.18", "title": " Левицата предупреди за заплаха за финансовата сигурност"}
{"url": "http://duma.bg/node/159048", "text": "Вот на недоверие към правителството, с основен мотив корупцията, внесе вчера ПГ \"БСП за България\". Мотивите са описани на 10 страници и са подписани от 80 народни представители. БСП внесе вчера вота сама, без да търси подписите на други парламентарни сили. \n\"Вотът на недоверие не е саботаж, а отговор на 83% от българските граждани, които считат, че това им е проблем №1. Борбата с корупция е проевропейска политика, а не антиевропейска\", коментира Корнелия Нинова, след като внесе в деловодството на парламента искането за вота. Лидерът на БСП уточни, че мотивите са по сектори, за провала на правителството в политиката за борба с корупцията. Посочени са корупционни практики в здравеопазването, обществените поръчки, строителството и санирането, контрабандата. \nНинова попита дали някой европейски лидер ще е съгласен за шест месеца да се затвори борбата с корупцията и нищо да не се говори, защото някоя държава е домакин на европредседателството. По думите й от гласуването на вота ще проличи дали има воля за борбата с корупцията или не. По-добре сами срещу корупцията, отколкото част от статуквото, което брани корупцията, категорична бе социалистката. Тя определи като изключително грешна позицията, че всички са корумпирани и не трябва да се говори за подобни престъпления. По думите й всяко управление има проблеми. \"Въпросът е дали осъзнаваме, че ножът е опрял до кокала и на това трябва да се сложи край. Това е бич номер едно и за бедността, и за доходите. Ние го осъзнаваме и искаме всички мерки да се намали корупцията\", подчерта лидерът на БСП.  \nОт управляващото мнозинство очаквано определиха внесения вот на недоверие като политическа грешка, а мотивите за корупцията - като смехотворни. Тома Биков от ГЕРБ заяви, че БСП \"имитира политическа дейност\" и заплаши социалистите, че ще понесат политически негативи. По думите му левицата трябвало да атакува определен министър или сектор, а не да поставя темата за корупцията като \"обща тема, която дава възможност за разтягане на локуми, но нищо конкретно\". Вотът нямало да обедини и опозицията. Според Биков \"Нинова просто иска да я дават по новините с Борисов\". \nБорис Ячев от \"Обединени патриоти\" обясни, че ще гласува срещу вота, защото мотивите били смехотворни и целели Корнелия Нинова да се укрепи като партиен лидер. Вотът на недоверие е безсмислена ПР акция, коментира лидерът на \"Воля\" Веселин Марешки, който преди половин година се канеше да иска вот срещу \"Борисов 3\" заради корупцията. Сега обаче бизнесменът не искал да участва в \"този цирк\", а депутатите му щели да гласуват \"против\" или \"въздържал се\". \nОт ДПС твърдят, че ще подкрепят вота на недоверие, при дебатите обаче те ще изтъкнат и своите мотиви за това. \n- Бездействието на правителството в противопоставянето на корупцията е видно и от отказа му за съществени промени в системата на здравеопазването, чрез която годишно се изразходват над 4,5 млрд. лв. и която по думите на министъра на финансите \"е пропита от интереси, от нея много се краде\". Зависимостта или невъзможността на правителството да надделее над частните интереси е причината да се поддържа здравна система, в която разходите нарастват обратнопропорционално на качеството на предоставените услуги.  \n- В последните месеци на миналата година актуалност придоби и друг важен за здравето на българите въпрос, също свързан със злоупотреба с много пари - т.нар. паралелен износ на лекарства.  \n- Бяха изнесени красноречиви факти за манипулиране на информационни системи на Агенция \"Митници\" (напр. Българска акцизна централизирана информационна система - БАЦИС). По същество това означава, че търговията с акцизни стоки в страната, а оттам и постъпленията от акциз и ДДС фактически са оставени без наблюдение и контрол. \n- Пътното строителство е една от сферите, изцяло подвластни на корупционни схеми. Всеки бизнесмен от бранша знае, че първо трябва да платиш, за да спечелиш поръчка.  \n- Ремонтът на Националния дворец на културата - сградата домакин на Българското председателство на Съвета на ЕС, се превърна в символ на безотговорно и непрозрачно харчене на парите на данъкоплатците.  \n- 180 млн. лв. на българския и европейски данъкоплатец бяха изхарчени за белязаното с корупция изграждане на възпрепятстващо съоръжение по българо-турската граница. Съоръжението е построено некачествено, проектите за оградата са променени и се различават значително от първоначалното задание на МВР. \n- Националната програма за енергийна ефективност, популярна сред българите като \"безплатното саниране\", която всъщност струва на всички много пари, продължава да е абсолютен модел за непрозрачно и незаконосъобразно изразходване на публични средства на завишени цени.  \n- Хасковогейт показа пряката връзка между гореспоменатите схеми и политическа партия ГЕРБ. Това не е просто шуробаджанащина, а изграден модел за усвояване на обществен ресурс в полза на определен кръг. \n- Около набралото популярност \"изнудване за 4 тона суджук\" пред очите ни се разкри цяла схема за управление под формата на агресивна корумпираност, която не чака да й се предложи, а направо иска. \n \nПредложението на БСП за създаването на анкетна комисия, която да анализира държавната програма за обновяване на многофамилните жилища, така и не бе уважено от управляващото мнозинство. Само 70 депутати подкрепиха идеята, 80 бяха против, а 14 се въздържаха. Опозицията настояваше комисия от 10 души, по двама от всяка парламентарна група, да провери програмата, тъй като според тях тя не е финансово обезпечена. Задачата бе депутатите да се запознаят с изпълнените цели на програмата, начина на определяне на цените на отделните строителни дейности, изразходваните финансови средства и ефекта от спестените разходи за енергия. \nОт БСП се позоваха на доклад на Сметната палата за одит на Отчета за изпълнението на държавния бюджет за 2016 г., оповестен преди месец, който констатира, че няколко първостепенни разпоредители с бюджетни средства не са спазили изискванията на Закона за публичните финанси. Социалистите настояха, че липсата на контрол и харченето без предварително ясни критерии са довели до некачествено строителство и ограничена конкуренция. \nДора Янкова от БСП каза, че с програмата са направени и добри неща, но има и изкривени такива. Според нея програмата не е солидарна. Има заложени доста подводни камъни, смята и съпартиецът й Атанас Костадинов. Oт БСП припомниха, че има редица сигнали за нередности при санирането. \"Подписани са близо 5 хил. договора, за които има реален шанс да не бъдат изпълнени. За тяхното осъществяване са нужни 2 млрд. лева\", обясни и Жельо Бойчев от БСП. По думите му в бюджета за 2018 г. предвидени средства няма, което поставя в риск 4759 договора. \n    \n", "date": "2018.01.18", "title": "БСП атакува кабинета заради корупцията"}
{"url": "http://duma.bg/node/159047", "text": "На две заседания във вторник Съдийската колегия на ВСС дебатира казуса около съдия Калин Кунчев, който осъди бургаски медии, нарекли Петър Низамов-Перата \"бияч\". Късно във вторник единодушно с 10 гласа \"за\" висшите магистрати приеха специална декларация, в която защитиха Кунчев от журналистическите атаки. От позицията им става ясно, че са разтревожени от твърденията за неетично и непрофесионално поведение на съдия. \"Подобни действия имат негативен ефект както върху публичния имидж на съда и съдебната власт, така и върху журналистическата общност и медиите, което изисква спазване на баланса между конституционните принципи за свободата на словото и правото на информация, и независимостта на съдебната власт. Категорично се противопоставяме на публичното заклеймяване на постановени от съдии актове, с което се отправят внушения за пристрастност, липса на обективност и несъвместимост с високите професионални и нравствени изисквания към длъжността на съдията\", пише в декларацията. Все пак се уточнява, че Етичната комисия при Окръжния съд в Бургас и Инспекторатът към ВСС ще извършат пълна проверка на професионалната дейност на Кунчев. \nПрипомняме, че бургаски журналисти излязоха на протест в защита на свободата на словото, след като Кунчев отсъди \"БургасНюз\" и \"Бургасинфо\" да платят на Перата общо 2500 лв. Колегите твърдят, че са се позовали на пресинформация от МВР, както и на предишни обвинения срещу него. Исковете на Перата са заради публикации от март 2010 г., озаглавени \"Биячите от \"Джубокс\" остават в ареста\". Той твърди, че изданията са нарушили презумпцията за невинност. \nСпоред АЕЖ решенията на Бургаския съд противоречат на Конституцията, Европейската конвенция за правата на човека и основните свободи и практиката на Европейския съд по правата на човека. \"Те създават прецедент, който ще има пряк резултат налагането на цензура. Ако тези решения бъдат потвърдени и на следваща инстанция, АЕЖ - България, ще запознае международните институции със случая\", заканват се от организацията. Те припомнят, че през юни 2017 г. са препоръчали в подобни случаи да се прилага по аналогия чл. 17 (4) от Закона за радиото телевизията, който освобождава доставчиците на медийни услуги от отговорност за разгласени сведения, когато те са получени по официален ред. \n\"Съдът осъжда медията, защото е поставила неподходящо заглавие на публикацията, идентична с прессъобщението на МВР. От решението става ясно, че според съда в текста на самото прессъобщение на МВР вероятно е нарушена презумпцията за невинност на лицето. Но медията не може да бъде отговорна за това, тъй като се позовава на текста дословно. Осъдена е обаче заради заглавието, което е поставила на тази публикация. Съдът дори стига дотам да препоръчва кое би било подходящо заглавие за публикацията\", възмутени са от асоциацията. \nПричина за гнева им са конкретните идеи на Кунчев журналистите да напишат \"Бургаският окръжен съд уважи протеста на прокуратурата и взе мерки за неотклонение \"Задържане под стража\" спрямо обвинените за нанасянето на побой над охранител в дискотека \"Джубокс\" бургазлии\". Според АЕЖ подобна препоръка \"показва пълно непознаване на естеството на журналистическата работа\".     \n", "date": "2018.01.18", "title": " ВСС защити съдията, глобил бургаски медии  "}
{"url": "http://duma.bg/node/159052", "text": "Трети ден продължава масиран външен натиск върху България за подписването на т.нар. Истанбулска конвенция на Съвета на Европа срещу насилието над жени и домашното насилие. В България се разпространява невярна информация за съдържанието й, заяви завчера главният секретар по изпълнението на конвенцията Бриджит О'Лохлин. Документът не въвежда трети пол и не легализира еднополовите бракове и съжителства, отсече тя.   \nИстанбулската конвенция е много важна за жените в Европа и въобще. Тя въвежда стандарти за борба с насилието срещу жени. Абсолютно погрешно е да се интерпретира, че конвенцията има нещо общо с \"трети пол\" и че обвързва държавите с въвеждане на еднополови бракове. Конвенцията е само за дискриминацията срещу жени, добави О'Лохлин. Имало спекулации около думата \"джендър\" и Съветът на Европа ще прати у нас нов превод на Конвенцията. Дамата не обели и дума за Обяснителния доклад, неразделна част към Конвенцията, който не е преведен на български, но може да се види на основните езици в сайта на организацията. Докладът обяснява съдържанието на всеки текст от документа и в него изрично се посочва, че защитата според конвенцията се простира и върху гейове, лисбийки, травестити, хора с нестандартна сексуална ориентация, бисексуални, транссексуални и че темите, свързани с тях - при това \"от специален интерес\", трябва да се изучават в образователните програми от най-ранна възраст. Според доклада, действия срещу този вид хора се приравняват с насилието срещу жени. Няма никакъв проблем с превода, а конвенцията, обсъждана на различни езици в различни страни, среща навсякъде съпротива, коментираха вчера леви депутати у нас. А пред Епицентър арх. Христо Генчев напомни, че \"джендъристите\" в САЩ търпят тежко поражение и затова сега е натискът джендър идеологията да се прехвърли в Европа. Важното е да ни накарат да я ратифицираме, пък после принудително ще променяме законите под чужд натиск, предупреди той и сравни ситуацията с натиска да приемем фашисткия Закон за защита на нацията през 1941 г.   \nПо време на представянето на приоритетите на България за председателството вчера пред Европарламента в Страсбург Елена Валенсиано от групата на Прогресивния алианс на социалистите и демократите в ЕП, зам.-председател на ПЕС, призова Борисов България да ратифицирана Истанбулската конвенция. Борисов отговори, че именно БСП (член на ПЕС - б.а) взе решение да не я подкрепи в парламента. Ще положа всички усилия конвенцията да мине в парламента, отсече Борисов. \n\"В конвенцията има заложени текстове, които ще доведат до разрушаването на един традиционен християнски морал, който в България го има. Ние сме категорично против ратифицирането на Истанбулската конвенция. Бог е създал само два пола\", заяви вчера Ловчанският митрополит Гавриил. В близките дни се очаква официално становище на БПЦ по документа, който управляващите искат да наложат на българския народ. \n\"Няма друг пол освен двата пола. Оттам нататък всеки има право да решава сам\", заяви главата на мюсюлманското вероизповедание у нас Мустафа Хаджи в интервю пред БНР. \"Обществото трябва да има някакъв ориентир, по който да върви. Ако загубим ориентира, ще загубим и нашето битие. Ориентирът не сме си го измислили ние и не сме поставили началото му\", подчерта главният мюфтия. \nДо момента от парламентарните ни партии само ДПС не е обявило позиция по темата. ГЕРБ послушно са за ратифицирането й, макар някои техни депутати да са против, БСП с решение на Националния си съвет се обяви против. Борис Янчев от патриотите - досега яростни противници, изведнъж заяви, че ако новият превод ги удовлетворява, ще са за. Волен Сидеров обаче съобщи, че \"Атака\" ще е твърдо против. Никой журналист не попита чел ли ПФ доклада към конвенцията. А Марешки, който досега също беше противник на документа, изведнъж се извъртя на 180 градуса - вчера се разбра, че \"Воля\" ще гласува ратифицирането. Дебатите по конвенцията в НС ще са на 23 януари (вторник). \n                   \n                    \n                      \n", "date": "2018.01.18", "title": "ГЕРБ си осигурява гласове в НС за Истанбулската конвенция"}
{"url": "http://duma.bg/node/159105", "text": "- Не само зелен и пембян ще стане и с такива гащи ще ходи, ако от това може да извлече власт и пари. \n- Едно зелено чудовище броди из Европа... Бойко Борисов. Тежко и горко на европейците! \n- да го бяха питали евродепутатите, защо лобират всички министри начело с тая зелена тиква в България за анонимен неизвестен офшорен плъх, кой е този анонимец, министри ли са концесионери или каква е връзката на валери симеонов с концесионера, колко министри, бивши и настояши политици имат хотели в Банско. \n- Единствено валутата, с която работи вожда е зелена. На направят следващите избори със строг мониторинг от страна на ЕС и партньорите от НАТО, да видим тогава дали ще си избран. \n- Корупция не се бори с корупционери, цял живот този е бил свързан с мутри,ченгета от ДС и т.н, тоест не се очакват чудеса.След 2-3 години евросубсидиите свършват и лапачите се изнасят, кой в Швейцария при Маджо, кой зад океана, кой в Дубай. \n- Сещам се за един виц на колега от форума; Във всяка държава има мафия, но единствената страна в която мафията си има държава е България... \n- Нашият пак е в кондиция, една торба с глупости е казал за 10 мин. Какво стана с войната по пътищата от миналата година, а с бележките и формулярите дето щеше да оправя в държавната администрация... Толкова и за корупцията. Тя хем била във всички държави, хем тука до 2-3 години щял да я пребори.... за лакардиите по лифта и костенурките нямам какво да кажа. \n- Всичките му обещание са такива, със срок след мандата на ГЕРБ. Горещия картоф да го търкаля който иска. \n- Смях,смях и пак смях с еднокнижният,реч на махленски език изпъстрена с лъжи, в борбата с корупцията беше изпреварил Румъния още 2016 сега ако може още 2-3 години и така.Ама и ЕС не му вярват,просто им е удобен, ето Истанбул ската конвенция вече е обещано от него да бъде разписана. \n- А 2009 година, когато ГЕРБ дойдоха за първи път на власт, нямаше ли подобни предизборни обещания? А колко доклада имаше за корупция от тогава до сега? Истината е, че никога няма да се справим с корупцията. \n- Никоя държава досега не се е преборила с корупцията. Колкото по-богати са държавите, толкова по-голяма е корупциятата. В САЩ корупцията е невероятна, нищо общо с бедна България - ама никой не казва, че САЩ е корумпирана държава. \n- Преди време Бойко беше признал, че е прост човек. Сега призна, че е \"зелен човек\". Явно има моменти на откровение. А в това, че ще пребори корупцията за две-три години, не знам дали и той си вярва. Ще освободи ли например Делян Добрев от парламентарната група на ГЕРБ? Не ми се вярва. Дори и да иска, калинките ще се разбунтуват, защото ще се уплашат, че някой от тях е следващия. А като тръгне така, може и до Цецо да се стигне. \n- Сетих се че през 2009г. Тиквения обеща до март 2010 да сме в Шеген. Сега чакаме азерски газ ,черномарски газ ,кувейтски и арабски инвестиции и ...мъртва корупция. Др.Борисов препрочита тезисите на БКП ,но вече не е смешно \n- Борисов за пореден път блести с изказването си. Искам да видя как министрите му пренасят лично блатни кокичета, как се грижат за птички и цветенца. Той от 10 г. управлява България и корупцията стана начин на живот,стана част от законодателството.Ако има съвестни журналисти да му изкарат всичките обещания,изказвания (те се променяха в рамките на деня)да видим тогава как ще се оправдава.Ама и българските евродепутати не са се подготвили добре. \n- Щръкелчета?! Кокичета?! Мечки, вуци, костенурки и вся осталая свол...ч ! Клети Македонски, защо ни трябваше това председателство, преди пат-чат драснеха по някоя презрителна статия в чуждите издания на 1-2 месеца, сега дереджето и резила ни лъснаха пред цял свят. \n    \n", "date": "2018.01.19", "title": "Наз@ем от мреж@та"}
{"url": "http://duma.bg/node/159109", "text": "Двама журналисти с български произход влизат в експертна медийна група към Европейската комисия. Новото звено има за своя мисия борбата с фалшивите новини. Групата трябва да дефинира по-ясно понятието, както и да изготви стратегия за справянето с проблема до пролетта. Макар фалшивите новини да не са нито новост, нито незаконни, те се разпространяват изключително бързо и пораждат заплаха за образа на медиите и за нашите демокрации, за нашите демократични ценности, обяви след първото заседание на групата българският еврокомисар Мария Габриел. Припомняме, че ресорът й в ЕК е именно цифровизацията. \nЖелание да се включат в групата са заявили повече от 300 души, само 40 са били одобрени. Сред тях няма журналисти и преподаватели, които работят в България. Членове на комисията обаче са българите Вени Марковски от международната организация ICANN със седалище в Ню Йорк и Димитър Димитров от \"Уикимедиа\". Сред останалите има представители на основни социални мрежи, Оксфордския институт по журналистика на \"Ройтерс\", агенция \"Франс прес\", Сорбоната, университетите в Рига, Букурещ и Любляна, \"Репортери без граници\". \nПредседател на експертната група е холандският професор по авторско и медийно право от университета в Утрехт Маделин де Кок Бюнинг. От ЕК уточняват, че при избора на участниците са били взети предвид равномерното разпределение между журналисти, академични среди, нови и обичайни медии, географско и полово разпределение, участие на граждански организации. \n\"Основната ни цел бе да осигурим експертиза, географски баланс, представителност и в крайна сметка разнообразие. Но искам да кажа и нещо много важно - разчитам и на тези, чийто кандидатури не бяха селекционирани. Искам да продължим да работим с тях, ще бъдат организирани още много дискусии и конференции. Разчитам на това гласът на всеки, които има желание да сподели с нас идеите си, да ни даде пример за добра практика, да го направи\", коментира Габриел. \n    \n", "date": "2018.01.19", "title": " Двама българи ще нищят фалшиви новини на евро ниво  "}
{"url": "http://duma.bg/node/159107", "text": "На 17 януари БНТ излъчи \"Българското пътуване в Европа: Миграцията\". Филмът е част от документална поредица, която се реализира в рамките на проекта на обществената телевизия ЕП202ПЕТ. В него четирима български младежи ще представят през погледа на съвременните млади хора актуални за ЕС теми като миграцията, \"Брекзит\" и Европа на две скорости. Продуценти на поредицата са Надя Обретенова, Цветелина Йорданова и Тоня Димитрова. Заедно с тях по филмите са работили Делян Тодоров и Симона Герджикова. \nВ първата част на поредицата \"Българското пътуване в Европа\" камерите на БНТ са посетили бежанските центрове в Италия и Холандия в опит да намерят отговор на въпроса - можем ли да живеем заедно с бежанците или културните различия са по-силни от нас. Делян Тодоров и Симона Герджикова се срещнат със северноафриканци и хора от Близкия изток, записват историите им и разказват дали мигрантите се адаптират към новите условия или се противопоставят на реда и традициите на новото за тях място. \nСпециално за проекта на БНТ темата за бъдещата реформа на общоевропейската система за миграция, квотната система и Дъблинския регламент коментират Сесилия Викстрьом - основен докладчик на ЕП по проблема, и Димитрис Аврамопулос, еврокомисар по миграцията и вътрешните работи, уточняват от БНТ. Как мигрантите се справят с новите реалности, това ще ни покаже екипът на националната телевизия \n      \n", "date": "2018.01.19", "title": " \"Българското пътуване в Европа\" тръгва по БНТ "}
{"url": "http://duma.bg/node/159015", "text": "\nЗа целите на юриспруденцията авторите на текста са добавили дискриминацията, която е от специален интерес, към обекти на Конвенцията като: пол, сексуална ориентация, полова идентичност. Като \"жертви\" на насилие се третират и гейове, лесбийки, бисексуални. \"Това означава, че настоящият пол, с който се идентифицират тези хора, не е идентичен на пола, с който са се родили. Това изключва (от поддръжката) някои категории хора като трансполовите или транссексуалните, травеститите и други групи, които не съответстват на онова, което обществото приема като принадлежащо към категориите \"мъж\" и \"жена\". Впрочем мигрантките и бежанките може също да бъдат изключени от поддръжка заради второразряден статут. Важно е да се подчертае, че има тенденция жените да са подложени на многобройни форми на дискриминация, какъвто е случаят със забрадените жени или/и жените, принадлежащи към етнически малцинства, циганките или жените, страдащи от СПИН. Това не е по-различно от случаите, когато те стават жертви на насилие, основано на пола\". \n       \n", "date": "2018.01.18", "title": " Това, което съзнателно се крие "}
{"url": "http://duma.bg/node/159108", "text": "Кръгла годишнина отбеляза преди дни Асоциацията на българските радио- и телевизионни оператори (АБРО). За 20-я си юбилей организацията събра повече от 100 представители на родни медии,  Министерството на културата, държавните регулаторни  органи, ресорните парламентарни комисии и други медийни организации. \nОт АБРО подчертаха, че ще продължат както и досега да работят за развитието на саморегулацията и ко-регулацията. Те дадоха за пример е подписаното през декември 2017 г. споразумение между Съвета за електронни медии, Държавната агенция за закрила на детето и АБРО, с което бяха приети промени в Критериите за оценка на съдържание, което е неблагоприятно или създава опасност от увреждане на развитието на децата. Както ДУМА вече писа, телевизиите са задължени да предупреждават за неподходящо съдържание със специална \"точка\". Новите Критерии отразяват промените в медийната среда и развитието на подрастващите в условията на дигиталното общество, подчертават от АБРО.     \n", "date": "2018.01.19", "title": "АБРО стана на 20 години "}
{"url": "http://duma.bg/node/159110", "text": "1736 - РАЖДА СЕ ДЖЕЙМС УАТ, БРИТАНСКИ ИНЖЕНЕР (УМИРА 1819 Г.). Няма специално образование, но изобретенията му са двигател на индустриалната революция. На негово име е наречена единицата за мощност. Усъвършенства конструираните преди него парни двигатели с въвеждането на отделен от работния цилиндър кондензатор. Създател на универсална парна машина, патентована през 1784 г. 1839 - РАЖДА СЕ ПОЛ СEЗАН, ФРЕНСКИ ХУДОЖНИК (УМИРА 1906 Г.). Учи право и въпреки протестите на своя баща решава да се занимава с изкуство. Създава собствена система за геометризация и деформация на предметите, която след това се използва в кубизма, фавизма и др. модернистични течения в изобразителното изкуство. 1879 - РАЖДА СЕ СИМЕОН РАДЕВ, ПУБЛИЦИСТ, ДИПЛОМАТ И ИСТОРИОГРАФ (УМИРА 1967 Г.). Завършва право в Женева, участник в македонското движение, в Балканската и в Междусъюзническата война. Бил е дипломат в Букурещ, Берн, Хага, Цариград, Вашингтон, Лондон и Брюксел. Развива активна публицистична дейност. Основната му творба е документалната историческа хроника \"Строителите на съвременна България\". 1920 - СЪЗДАДЕНА Е ШУМЕНСКАТА КОМУНА. БКП (т.с.) печели общинските избори и създава комуна, която съществува две години - до януари 1922 г. Първоначално за кмет е избран Стефан Янев, а от 29 септември 1920 г. - Крум Арнаудов. Сред постиженията на комуната са откриването на общински фурни, отпускането на допълнителни средства за подпомагане на малоимотни и безимотни, въвеждането на данък върху едрите собственици, откриването на общински магазин за евтини хранителни стоки, назначаването на работнически лекар и др. 1938 - УМИРА БРАНИСЛАВ НУШИЧ, СРЪБСКИ ПИСАТЕЛ И КОМЕДИОГРАФ (Р. 1864 Г.). Пише разкази и фейлетони, в които разобличава войнолюбивите интереси на сръбското правителство и изразява любов и симпатия към българския народ. Автор на комедиите \"Мистър Долар\", \"Доктор\", \"Покойник\" и др., както и на драмите \"Бездна\", \"Хаджи Лоя\" и др. Най-известната му книга е \"Автобиография\". 1955 - НА ПАЗАРА СЕ ПОЯВЯВА ИГРАТА \"СКРАБЪЛ\". Играе се от 2 до 4 човека върху табло с размери обикновено 15 на 15 квадрата. Използват се плочки, върху всяка от които има написана буква от азбуката. Целта на играта е да се състави дума от плочките, които държи всеки играч, като в същото време думата се съчетае с някоя или някои от думите от таблото. 1989 - ФРАНСОА МИТЕРАН СЪБИРА НА ЗАКУСКА В ПОСОЛСТВОТО НА ФРАНЦИЯ В СОФИЯ 12 БЪЛГАРСКИ ДИСИДЕНТИ. В срещата участват Желю Желев, Блага Димитрова, Анжел Вагенщайн, Радой Ралин, Николай Василев, Светлин Русев, Йордан Радичков, Ивайло Петров, Стефан Продев, Копринка Червенкова, Алексей Шелудко, Барух Шамлиев. Пет години по-късно, на 19 януари 1994 г., Митеран отново е в България и кани 12 интелектуалци на закуска. Този път те са разделени.   \n", "date": "2018.01.19", "title": "Датата"}
{"url": "http://duma.bg/node/159112", "text": "Вече сме домакини. Как на какво? На европредседателството. Сега на дневен ред са приоритетите. Гледаме и не вярваме на ушите си - в тях освен европейски проблеми себе си не откриваме. \nМожеше поне да преведем на съответните езици песента \"Нема такава държава\", та да чуят и знаят и чужденците къде се намират. Какъв вот на  недоверие? Какъв преход? Каква демокрация? \"Луната спи, а някой краде...\" Не е ли това химнът на българския преход и на българската демокрация! \nЩе се опитам да събера приоритети, които българското европредседателство можеше например да изведе: \n* Да научим европейците да ядат шкембе чорба и да пият боза, да предпочитат ментето и всички стоки втора употреба, да пушат контрабандни цигари. \n* Да ги обучим в шуробаджанащината, кумгейта и останалите роднински връзки особено при обществените поръчки. \n* Да им внушим да прилагат говоримо и писмено и езика на омразата. \n* Да овладеят и да се съобразяват с българската съдебна система, да обменят опит в здравеопазването, образованието, туризма. \n* Да се съобразяват с най-новите цени на водата, тока, газа, парното. \n* Да подемат инициатива за събаряне на паметници. \n* Да внедрят в страните си практиката на \"Америка за България\" и пр. организации за протести и други акции срещу съответните национални интереси и политики. \n* Да гледат непрекъснато или по-често индийски и турски сериали, американски филми и тв реалита. \n* Да направят пенсиите в своите страни като българските - нали сме едно семейство. Равенство, братство, солидарност. \n* Да изучат корупцията и да я приложат. \n* Да назначат повече калинки в управлението на своите държави. \n* Да свикнат с въздуха, който дишат нашите сънародници. \n* Да прочетат непременно за Винету, да посадят магнолии, да се научат да санират, да асфалтират и да ремонтират по няколко пъти след това едно и също нещо с европейски средства. \n* Освен към Русия, да обявят и упражнят  санкции и към Канада, САЩ и някои страни в Европа. \nСписъкът не е окончателен и изчерпателен. Но и само тези неща да станат европейски приоритети, ще можем спокойно да кажем, че и ний сме дали още нещо на света. Или поне на Европа и на Балканите само.     \n", "date": "2018.01.19", "title": "Eвропейски приоритети"}
{"url": "http://duma.bg/node/159111", "text": "    Васил Воденичарски е роден на 12 януари 1918 г. в с. Хайредин, Оряховско. Той е един от онези нравствено и духовно извисени личности, у които се покриват житейската и творческата биография. Васил Воденичарски, писател и революционер, остави името си на голяма бронзова плоча върху монолитния черен камък, на който се извисява бронзовият крилат кон - Българският прострелян Пегас. Безсмъртният символ на вдъхновението на улица \"Ангел Кънчев\" 5 в София, на който са изписани имената на 25 майстори на художественото слово, загинали за свободата на България - от Христо Ботев до Иван Хаджийски. \nВсяка дума в творчеството на Васил Воденичарски, всяко действие и несбъдната мечта, показват щедрата дарба на антифашист, чиято преданост към дълга и саможертвата изгряват от неповторимото обаяние на огнения му живот  и талантливо творчество. Думите, колкото и точно да бъдат подбрани и наситени с болка, обич и философия за безсмъртието му, не могат изцяло да осветят и пресъздадат образа на Васил Воденичарски. Колкото и да искаме да го върнем при нас, потомците; колкото и да се стремим да разберем мислите и чувствата му; колкото и да се вглеждаме в дълбоките му очи; колкото и да скърбим и да тъгуваме по него в днешното противоречиво и неблагодарно време, Васил Воденичарски все така ще бъде на крачка пред нас във времето, поникнало в окървавеното сияние на антифашистката съпротива срещу мракобесието. Винаги ще бъде там, защото Васил Воденичарски е един от онези синове на България, които избраха саможертвата и я издигнаха като максима за съвършенство и нравственост в собствения си стръмен и славен живот.     \nОще в Оряховската гимназия Васил Воденичарски изцяло е завладян от революционната романтика. Любимите му писатели са Ботев, Смирненски, Гео Милев, Пушкин, Некрасов, Надсон. С увлечение чете Максим Горки. Приет е за член на РМС. Изявява се като организатор, оратор и декламатор. Със силния си темперамент и открита воля, упорит характер и човеколюбие привлича в редиците на ремсовата организация много прогресивни и социално притеснени ученици. Изнася реферати. Организира ръкописен хумористичен вестник. Благодарение на Воденичарски читалището в родното му село се превръща в остров на разкрепостения дух и новата философия за премахването на капиталистическото общество.    Навсякъде младият бунтар е преследван и обичан. Преследван от фашистите! Обичан от бедните и смелите! Една славна и тежка съдба на толкова млад човек! Но тя ще го кали. Ще вдъхне в сърцето му не отчаяние, а още по-голяма дързост и устремена целенасоченост. С поведението си на гражданин и писател той изцяло се отдава на успеха на започналото нелегално движение - победата на социалистическия идеал, на бликналата от живота на народа антифашистка съпротива. \nКато студент в София записва педагогика в Софийския университет \"Св. Климент Охридски\". Той вече е изградена личност, макар и деветнадесетгодишен. На страниците на вестниците \"Заря\" и \"Академик\" читателите ще прочетат първите дописки, кореспонденции, репортажи на новото талантливо име в журналистиката. Бъдещият герой пише и първите си стихотворения. Текстовете са обагрени от лирически прозрения и класова принадлежност, която иска да промени света към доброто и справедливото. Той е не само витален, умен и отличен студент, но и войн на голямата арена на студентските стачки, протести, митинги. Войн, който не се страхува от преследвания, арести, нощни клопки, доноси в полицията. Всичко в него е на живот и смърт, както при големия пример в живота му - Христо Ботев. Днес можем само да предполагаме, но сме убедени, че много често в тъмните софийски нощи, под разцъфтелите кестени или пред срещите с тайните агенти, младият писател с кураж е нашепвал: \"Подкрепи и мен ръката,/та кога въстане робът,/в редовете на борбата/да си найда и аз гробът.\" \nИ не случайно на конференцията, състояла се в с. Манастирище на 2 август 1938 г., Васил Воденичарски е избран за член на Районния комитет на БРП/к/ в с. Хайредин. Комунистът и журналистът с прозвището Васката е сред първите стотици студенти, които дават отпор на реакционните фашистки пристъпи в България. Неговото име влиза в челните списъци на полицията на хората, над които е надвесена примката на бесилката или е насочено дулото на Закона за защита на държавата. Воденичарски неведнъж е арестуван, въдворяван на местожителство, изключван от университета, интерниран. Но няма сила и заплаха, които могат да прекършат крилете на духа му. Художествените му очерци за живота и борбата на трудовата младеж, за съпротивата на българското студентчество и неговата непреклонна воля в победата се четат и препрочитат. Те са избликнала страст, позиция, жизнена правда, художествено внушение. Придават облик, политическа и социална окраска на вестниците \"Светлоструй\", \"Завой\", \"Предел\", на списанията \"Млад кооператор\" и \"Наука\". Трябва да отбележим, че през май 1941 г. влиза в редколегията на \"Литературен критик\", в който работи заедно с Никола Вапцаров и Емил Шекерджийски. По-късно и тримата загиват в антифашистката съпротива. \n    Приживе Воденичарски включва репортажите си в три издадени книги - \"Равнината тръпне\" (1939г.), \"Искри\" и \"Земя и хляб\" (1940 г.). Как ли се е вълнувал младият писател, който оставя името си в публицистиката, литературата, художествената словесност! Воденичарски намира свой изказ. Пише експресивно. Сгъстено. Динамично. Диалогът при него е кратък. Повествованието - напрегнато. Насечено. Лаконично. С голям мисловен заряд и кондензирана емоционалност. Във всичките репортажи и разкази лъха оптимизъм, надежда и вяра в утрешния ден. Васил Воденичарски в творчеството си върви по път, който малцина писатели избират - да се борят за свободата на народа си не само с тревожно перо, но и с блеснал меч. \n    За полицията и държавна сигурност той е сред най-опасните комунисти. Два месеца след нахлуването на хитлеристката армия в Съветския съюз Воденичарски е арестуван и заточен в концентрационния лагер \"Еникьой\". Зад телените мрежи, в средата на съидейниците по съдба, в убийствени условия, писателят калява още повече духа си. Написва нови десет репортажа, шест разказа, редица скици и белетристични зарисовки. Тези произведения са единственият автентичен документ за живота на комунистите във фашисткия ад, за техния морален и физически тормоз. Само един от тези репортажи, ако беше попаднал в ръцете на затворническата управа, авторът би заплатил за своята дързост със живота си. \n    На 18 октомври 1943 г. е освободен от \"Еникьой\". Три седмици след това приема нелегалното име Благой. С него кръстосва Врачанския край. Той е партизанин и нелегален партиен функционер. Боец в партизанския отряд \"Гаврил Генов\". Започват дните на опасната и славна борба. Вдъхва кураж на отчаяните, обикаля селата със слово и практическа организационна дейност, търси оръжие и привлича нови младежи за партизанския отряд, създава мрежа от тайни квартири, ятаци и скривалища. Разказва за бойните успехи на Червената армия. Задъхано, опасно, вдъхновено живее. Неустрашим. Смел. Съобразителен. Високо интелигентен. Няколко пъти разкъсва полицейски блокади. Заблуждава предатели. Но това е постоянен спътник на безстрашните и всеотдайните. \nВ края на април 1944 г., през последната пролет на фашисткото робство, в землището на родното Хайредин, Манастирище, Ботево, Липница в  Оряховска околия, група партизани, сред които е и Васил Воденичарски, води няколкодневни сражения с многочислен враг. В престрелка край река Огоста Васил е ранен. Дали просветеният, умният, чувствителният, богатият с въображение, изтънченият лирик, е бил наясно какво ги очаква, какъв ще е краят на тази плътна блокада?! Смъртта е неизбежна. Но той не проявява нито миг отчаяние. Води групата към последната надежда - скривалището в лозята на село Липница. Там е краят. На 28 април групата партизани е открита. Сражават се до последния куршум. Загиват хубави и млади. Сред гърмежите Васил извиква: \"Сега ще видите как се бие Червената армия! Червената армия не се предава!\" \nИ дали в сиянието на кръвта си, или в прозрачната малка вселена на една случайна капка роса, спасила се от априлското слънце под лист на разцъфнала близка лоза, в последните мигове на живота си Васил Воденичарски не е видял образа на своя приятел и другар в борбата Иван Нивянин, който, след като научава за смъртта на Воденичарски, ще напише в партизанския си поетичен бележник: \nТи ли беше, брате?...                        Чуй  -  под звездното небе                    духна топъл вятър                            и разлюля полята... \n    За Васил Воденичарски животът е славен, пролетен, изпълнен с радост и обич. А вярата -  бодра и неизтребима като птиците. \nИ днес, колкото и да се отдалечава времето от онези кървави, но необходими години за борба, колкото и днес фарисеите, предателите, кухите депутати и платени писачи на угоднически текстове да глаголстват от официални трибуни и мухлясали издания, делото на безсмъртните герои на антифашистката съпротива все така ще живее, ще се пренася от поколение на поколение. Защото нашето отечество България е събирателно име, заселено от хилядите лични имена на загинали герои, паднали за неговата национална и социална свобода. И докато я има България, ще ги има и тях. Въпреки всичко, въпреки! Те ще са в родината, в нейното сърце, в бъдещето й. \nКолко щастлив е бил Васил Воденичарски! През своя кратък живот събира в себе си най-добрите качества, присъщи на извисен и добър човек. Нещо повече, на 2 юни 1944 г., денят, в който загива Христо Ботев, един от неговите примери в живота, във Враца областният съд произнася следното решение: \"... Васил Воденичарски се осъжда да изтърпи наказание смърт чрез обесване\". \n    Колко е славно и парадоксално! Фашистите искат него, убитият преди 36 дни край село Липница, отново да го погубят! Полицаите се страхуват от мъртвите герои. Но не ще ги изтръгнат от паметта на историята, колкото и да се стремят да ги заличат. Идеалът е безсмъртен! А скоро българската младеж отново ще прогледне. Много скоро! Защото подвигът на връстниците им като Васил Воденичарски ще й бъде потребен. Ще ги пречиства. Такава е логиката на човешкото битие. Не може да се живее без чест, без достойнство, без дързост, без вяра. \nВасил Воденичарски е свято име. Да го пазим. Да го предадем на децата и внуците си. На бъдещето. Той прие смъртта като победа! В един от очерците си пише: \"Върху развалините на нашето лично щастие ще израсне щастието на другите\".     \n", "date": "2018.01.19", "title": "На крачка пред нас във времето "}
{"url": "http://duma.bg/node/159115", "text": "\"А дори в най-злия звяр се крие лъх от милост. \nВ мен я няма - значи не съм звяр.\" \nУилям Шекспир, \"Ричард III\" \nЖивотоспасяващи лекарства, които се заплащат от НЗОК, вместо да стигнат до пациентите в България, се изнасят към европейски държави, където цените им са в пъти по-високи и някой печели много за сметка на болните у нас. Паралелният износ на скъпоструващи лекарства бе сред основните мотиви на управляващите в разгорещените дискусии покрай приемането на Закона за държавния бюджет на РБългария за 2018 г. и мораториума върху заплащаните от здравната каса скъпоструващи \"нови молекули\". В типичния за Борисов и ГЕРБ стил два дни след приемането на закона от НС МВР и прокуратурата разкриха престъпна група за паралелен износ на лекарства от България в страни от ЕС. Всички телевизии показваха няколко сака, натъпкани с хапове. Появи се и удобният чужденец - организатор на канала, чрез когото аспиринът и антибиотикът от болниците, които всички ние плащаме (поне такива бяха хаповете от телевизионните репортажи), лекува протеклите носове на по-богатите западноевропейци. И така според думите на министър Кирил Ананиев става въпрос за източване от бюджета на НЗОК на стотици милиони лева. Дисциплинираме системата на здравеопазването, гръмко заяви пред медиите министърът на вътрешните работи Валентин Радев. \nПаралелният износ нанася щети на здравната система за стотици милиони, но едва ли точно разкритият канал и показаните сакове струваха \"стотици милиони лева\". Какво е мястото в тези престъпни канали на големите фармацевтични босове, един от които е зам.-председател на НС и лидер на партия \"Воля\"? \nПрез май 2017 г. Валя Ахчиева в предаването си \"Открито\" по БНТ направи разследване за т.нар. паралелен износ, визирайки скъпоструващото лекарство Хумира. \nHumira съдържа активното вещество адалимумаб - селективно имунопотискащо средство. Humira е предназначен за лечение на полиартикуларен ювенилен идиопатичен артрит при деца на възраст 2-17 г.; артрит, свързан с ентезит, при деца на възраст 6-17 г.; и болест на Крон при деца на възраст 6-17 г. Това е лекарство, което намалява възпалителния процес при тези заболявания. Активното вещество адалимумаб е човешко моноклонално антитяло, произведено от клетъчни култури. Прилага се през 2 седмици. Една инжекция Хумира в България струва 1600 лв., а в Германия - 1878 евро. \nКакво представляват болестите, при които се прилага лекарството? \nЮвенилният идиопатичен артрит (ЮИА) е хронично заболяване, характеризиращо се с персистиращо възпаление на ставите. Типичните признаци на възпаление на ставите са болка, подуване и ограничение на движението. \"Идиопатичен\" означава, че ние не знаем причината за заболяването, и \"ювенилен\" в този случай, означава, че появата на симптомите обикновено е преди 16-годишна възраст. \nСиновиалната мембрана е тънко вътрешно покритие на ставната капсула, която при артрит става много по-плътна и изпълнена с възпалителни клетки и тъкан и произвежда по-голямо количество ставна течност във вътрешността на ставата. Това причинява подуване, болка и ограничение на движението. Характерен белег на ставното възпаление е скованост в ставите, която настъпва след продължителни периоди на почивка. Поради това е особено изразена в сутрин (сутрешна скованост). Детето често се опитва да намали болката, като държи ставата в полусгъната позиция. Тази позиция се нарича \"aнталгична\", за да се подчертае фактът, че е насочена към намаляване на болката. Ако продължи по-дълго (обикновено повече от 1 месец), тази ненормална позиция води до скъсяване (контрактура) на мускулите и сухожилията и развитие на флексионна (сгъната) деформация. \nПрез януари 2017 г. МЗ и Агенцията по храните само за месец са засипани с над 100 сигнала от пациенти, които алармират, че не могат да намерят лекарството по аптеките. Пет месеца по-късно нито един компетентен орган не е установил кой извършва паралелния износ, колко и как печели, нарушение ли е това, престъпление ли е и как пациентите да бъдат защитени, констатира разследването. Ахчиева показва Решение №1132 на КЗК от 22 декември 2016 г., произнасящо се по производство по преписка за извършване на секторен анализ на пазара на търговия на дребно с лекарствени продукти, заплащани напълно или частично от НЗОК (анализ за периода 2010-2015 г.). \nВъпросното решение не е взето предвид от никого, а институциите казват, че не знаят за него. В решението са посочени конкретни фирми, които извършват паралелен износ на скъпоструващи лекарства. Там е посочена и фирмата \"Трейднет България\", излизаща в търговския регистър на името на Веска Марешка, 73-годишната майка на Веселин Марешки. Тя представлява и фирмата \"Фармнет\", която е търговец на едро на лекарства. В Съвета на директорите влиза и съпругата на Марешки - Светлана Марешка, в миналото там е бил и самият настоящ зам.-председател на парламента. \nПо свидетелство на пациент от Бургас той е получил скъпоструващото лекарство в аптека на Веселин Марешки и вкъщи видял, че в опаковка на български език има инжекция Хумира с упътване на турски език, която не е разрешена за употреба в България и в ЕС. Оказва се, че с лекарството Хумира се прави паралелен износ. В България се клонират две лекарства Хумира, но и двете са менте, защото по НЗОК е отчетена и платена оригинална кутийка с контрабандна инжекция, а за паралелен износ отива оригинална инжекция във фалшива кутийка. \nВ първата част на разследването беше показано, че \"Фармнет\" снабдява с Хумира аптека \"Марешки\" в Силистра, а тази аптека е на първо място за 2014 г. по получени пари от НЗОК за този медикамент (за болни с диагноза ревматоиден артрит). Фирмата е подала в Изпълнителната агенция по лекарствата уведомления за бъдещи намерения за износ на още редица скъпи препарати, някои от които животоспасяващи. \nПрез 2012 г. Веска Марешка продава \"Трейднет България\" на руската гражданка Нина Катченко, която осъществява реекспорта на лекарства. Катченко е упълномощила Веска Марешка да я представлява пред държавни институции, но според законите у нас упълномощеното лице не носи отговорност за действията на фирмата. Разрешението на \"Трейднет България\" за търговия на едро с лекарствени продукти е получено от Изпълнителната агенция по лекарствата, фирмата има склад във Велико Търново, от който тръгват всички лекарства за Европа. \nСпоред Наредба №39 двете фирми - \"Фармнет\" и \"Трейднет България\", които имат склад на един и същи адрес, трябва да имат два отделни входа. Според главния фармацевт на \"Фармнет\" вторият склад е някъде вътре в сградата. Но така или иначе, ако в сградата има два склада на двете фирми, това означава, че едната е вносител на лекарствата (\"Фармнет\") и оттук тръгват лекарствата за аптеки \"Марешки\". Но пак оттук тръгват и лекарствата за Европа през износителя \"Трейднет България\", посочва Ахчиева. На адреса в Ихтиман, посочен като седалище на \"Трейднет България\" - ул. \"Ивайло\" 39, няма такъв офис. \nАхчиева сигнализира ИАЛ, а от контролния орган установяват, че двете фирми са със складове на един и същи адрес. Помещенията на \"Трейднет България\" са заключени, направени са снимки, които показват, че там няма лекарства. Помещенията са разположени на партерен етаж в самостоятелна сграда, в която се намират помещенията и на \"Фармнет\". \nВаля Ахчиева разкри и коя е рускинята Нина Катченко. Възрастната рускиня живее на семейни начала с бащата на съпругата на Марешки - Светлана! Бащата е Александър Мозюкин. \nОт Националната агенция по приходите обясняват, че \"Трейднет България\" е осъществила паралелен износ за първото тримесечие на 2017 г. на обща стойност 5 млн. лв. Изнесени са лекарства за Румъния - за над 3 млн. лв., за Германия - за над 1,2 млн. лв., за Англия - за над 82 хил. лв., за Чехия - за над половин милион лева. \"Фармнет\" е продала лекарства на \"Трейднет\" за близо 3 млн. лв. \nУ нас има 11 органа за борба с корупцията, заяви Валя Ахчиева, и всички, както обикновено не знаят... нищо! \nЗам.-председателят на НС обича да говори срещу контрабандата, срещу сивия сектор. Обича и да се снима с деца с увреждания. Но колко от тези деца живеят в болка заради фалшивите лекарства на Марешки? \nЩо се отнася до дисциплиниращия ефект, търсен от шефа на МВР, то определено акциите на прокуратурата от преди месец имат такъв - партията на Марешки ще подкрепи правителството.  \nГосподин Борисов, болката на децата ли е цената на тази подкрепа?   \n", "date": "2018.01.19", "title": "Да търгуваш с болката на децата "}
{"url": "http://duma.bg/node/159037", "text": "\n\"Търпимостта на българите е на предела. Това, което ще погуби ГЕРБ, е тяхната алчност.\" - Г-н Бойчев, БСП внесе вот на недоверие към кабинета заради корупция. Защо се спряхте точно на тази тема? \n- Корупцията ощетява всеки български гражданин. Тя води до бедност, води до престъпност. Всички ние сме свидетели на това всекидневно. За съжаление нашата страна е на първите места във всички негативни класации, свързани с корупционни практики. Няма как опозицията да не постави на дневен ред този основен за мнозинството български граждани въпрос. Поставяме го не защото и в другите държави няма корупция, а заради нежеланието на правителството на ГЕРБ и г-н Бойко Борисов да водят каквито и да е действия срещу корупцията. \n- Какви са основните ви мотиви за вота? \n- Много е трудно да напишеш мотиви за такъв вот. Не защото ги няма, а обратното - защото в момента корупцията е превзела българското общество и държавата. Мотивите са синтезиран израз на политически аргументи, накратко посочваме основни примери за корупция в страната. \nЗапочваме с това, че корупцията води до контрабанда и ръст на сивата икономика, така държавата не успява да събира приходите си.  \nПоискахме да бъде предоставен докладът на ДАНС за извършена проверка как функционира българската акцизна централизирана информационна система. Говорим за система, за въвеждането на която бяха дадени милиони левове. Тя трябваше да свърже в директна онлайн връзка всички задължени лица по Закона за акцизите и данъчните складове, така че държавата да може непрекъснато да проследява влизането и излизането, цялото движение на горивата, за да обезпечи дължимите акцизи и ДДС. \n- Вече анонсирахте, че в този доклад има доста скандални констатации. Кой е по-големият проблем - в посочените пробойни или във факта, че не са взети мерки от 2016 г. насам? \n- Проблемът е и в двете неща. Описаните слабости във функционирането на системата сочат, че тя да може да бъде манипулирана. По същество не дават възможност на държавата да има контрол върху сектора за търговия с горива. Аз разбрах от доклада, че информационната система не само не е довела до борба с контрабандата, а напротив - тя я организира. В момента за да злоупотребяваш с държавния бюджет ти трябва най-висока политическа санкция, санкция от държавата и само единици, за които това е разрешено, могат да си го позволят. Оказва се, че за тях могат да бъдат коригирани, манипулирани или неотчитани съответни операции в информационната система. Моят извод е, че тази система не бори корупцията с това, което има, а просто я контролира и организира на едно по-високо ниво. Това обаче по най-груби разчети означава стотици милиони загуби за българската хазна всяка година. \n- Как може това да бъде прекратено? \n- Първо - с реална воля и действия за коригирането на тези проблеми от страна на правителството. Докладът е предоставен на министър-председателя през август 2016 г. Искаме да видим какви мерки са предприети оттогава досега. Защо не се дава отговор? Смятаме, че българските граждани трябва да знаят истината и не виждаме нищо лошо и фрапиращо този доклад да бъде разсекретен. Нека стане ясно как функционира цялата система по контрол на търговията и в дадения случай - на горивата. Само с обществен натиск, с обществена енергия можем да постигнем резултати. Тук говорим за много организирана корупция, говорим за огромен ресурс. \n- Много въпроси обаче остават без отговор. Както тези, така и въпросите, свързани със санирането. Парламентът отхвърли искането на БСП за анкетна комисия, която да разследва провеждането на тези обществени поръчки. Не е ли свързано и това с мерките срещу корупцията? \n- Да, права сте. Не сме ние хората, които ще дават квалификациите и ще напишат обвиненията. Съвсем нормално е да поискаме анкетна комисия, която да анализира всички смущаващи факти по реализирането на Националната програма за енергийна ефективност. Твърде често чуваме, че има и некачествено изпълнение на подобни проекти. Показват се обекти, които са на една улица, в един квартал, но се изпълняват с фрапираща разлика в цените. Тази програма стартира с цени от над 300 лв. на кв.м. Паралелно с нея вървеше една от европейските програми за тип енергийно обновяване на български домове, цената там обаче беше два пъти по-евтина. \n Нежеланието на ГЕРБ да приеме такъв тип анкетна комисия е част от аргументите да поискаме този вот на недоверие. Примерът със санирането също присъства в нашите мотиви. Там присъстват много примери, които олицетворяват грешния начин на разходване на публични ресурси - като начина, по който се харчат парите в пътното строителство например. За всички граждани е видно качеството на изпълнението на пътните дейности. Така обявените \"евтини пътни магистрали\" се оказаха доста скъпи. Оказа се, че няма обект, в който да няма допълнително анексиране и оскъпяване - заради овлажнени почви, ерозия, подпочвени води. Въобще, ако следиш тези неща, ще се окаже, че България едва ли не е блато.  \nДали сме емблематичният пример за това как се провеждат обществени поръчки и се изразходват средства при управлението на ГЕРБ - ремонтните дейности на сградата на НДК по подготовката на българското председателство. От първия ден до края на тези ремонти има низ от примери как не би трябвало да се харчи публичен ресурс. Докладите на самите министри на ГЕРБ констатираха редица слабости. 17 млн. се оказаха недостатъчни. Бяха добавени анекси към договорите за строителство и в крайна сметка стигнахме до 45 млн., за които в момента никой не може да каже точно за какво са изразходвани и дали това е станало по най-удачния начин. Дори имаше директни признания на директора на НДК, който каза, че отказва да работи под натиск и да подписва обществени поръчки против закона и правилата. Какво повече трябва да се случи, за да имаме основание или пример за такъв тип корупция?  \nНе сме подминали и голямата тема със здравеопазването. Не бива да допускаме да лишим българите от достъпно и качествено медицинско обслужване. \n- Защо точно в този момент се внася вот на недоверие? \n- Когато и да внесеш вот на недоверие, ще има въпрос защо сега. В края на м.г. имаше бюджетна процедура, трябваше да се изчака, имаше структурни промени, по-точно персонални промени в Министерския съвет. Решихме да изчакаме и смятаме, че сега е подходящият момент. \n- През последните дни депутатите Делян Добрев от ГЕРБ и Елена Йончева от БСП влязоха в доста остър спор, който касае саниране, роднински фирми, обвинения за корупция. Очаквате ли развитие и по този казус? \n- Гледам на този случай като на емблематичен пример за управлението на България, откакто ГЕРБ упражнява властта. Това е феодализиране на страната. Случаят започна в Хасково, но имаме подобен случай в Добрич, във Велико Търново, въобще във всички региони в страната. Оказа се, че ако искаш да развиваш бизнес, трябва да си с хората на властта, да имаш тяхното благоразположение, за да печелиш обществени поръчки и съответно - да изпълняваш ангажименти, които са ти били наложени. Ако искаш да имаш кариерно развитие, каквато и да е перспектива, също трябва да бъдеш близо до управленските кръгове. На последните избори имаше десетки примери, в които говорим за провеждане на вот под знака на икономически натиск и принуда върху цели групи от избиратели. Поставиха се определени условия - ако искат да имат и да развиват определен бизнес, трябваше да осигуряват гласове. Това е фундаментът на управлението на ГЕРБ. Това е нещо, срещу което трябва да се борим като общество, защото то ще превземе цялата страна. Прави са тези, които казват, че корупция винаги е имало в различните управления. Твърдя обаче, че такава централизирана, така организирана и вплетена в държавата никога не е имало. \n- Има ли възможност корупцията да бъде изкоренена? \n- Убеден съм, че нейният край е неизбежен. Мисля, че всички граници вече са преминати и търпимостта на българите е на предела. Това, което ще ги погуби, е тяхната алчност. Виждам, че няма никакви граници и тепърва очаквам доста скандали по тази линия из цялата страна.   \n", "date": "2018.01.18", "title": "ГЕРБ феодализира страната  "}
{"url": "http://duma.bg/node/159012", "text": "Новата ядрена доктрина на САЩ предвижда Пентагонът да натисне ядреното копче в отговор на мощна кибератака, за да защити жизненоважни интереси на САЩ, съюзниците и партньорите им. Това можело да стане при значими неядрени стратегически нападения, включително при атаки срещу цивилното население, съюзниците и партньорите или срещу гражданска инфраструктура в тези държави. \nДесетилетия наред американските президенти са заплашвали с \"първа употреба\" на ядрено оръжие, но в изключително ограничени случаи - главно при ядрен удар срещу САЩ. Новият документ обаче е първият, който включва и кибератаки срещу \"обширна инфраструктура\", каквато е например електрическата мрежа или комуникациите.  В такива случаи САЩ смятат, че ядреният удар ще бъде оправдан. \nИ така - ядрени снаряди срещу компютри. Смърт, изпепеляване и унищожение срещу действие, което няма такива последици. \nЕстествено, че всяка държава има правото да взема мерки за своята защита, стига те да са \"в час\" с логиката и международното право, на което толкова много се позовават отвъд Атлантика. Какво значи \"обширна инфраструктура\"? Ще предприеме ли Пентагонът ядрен удар, ако някой хакне примерно разписанието на влакове в един или няколко щата и дори спре за момент железопътния транспорт там? Голяма поразия, но с ядрени бомби ли ще се отвръща? По същата логика дори и да спре електроснабдяването в цели части от страната, унищожението на планетата ли искат в Белия дом като ответен удар? Токът ще се възстанови, макар и след тежки щети, но дали ще се възстанови животът на планетата? Нали знаем какво ще се случи, ако Вашингтон нарочи Москва или Пекин, че стоят зад такава кибератака? Киберпрестъпниците знаят как да заличат източника на хакерската атака. Ядрената война като нищо може да пламне от кривогледство за причините. \nА ако киберманиак от Филипините или ЮАР реши да се позабавлява с банките и вземе, че освети техните потайности - било в САЩ, в съюзничката Великобритания или в партньорската Саудитска Арабия? Ще полетят ли ракети срещу Филипините или ЮАР? Те все пак не са ядрени държави. \nКои са жизненоважните интереси на САЩ, заради чието хакване трябва да се изпепелят държави? Хакването на сървърите на Демократическата партия към такива интереси ли ще се отнесе? Обикновено подобни операции се извършват от организации като \"Анонимните\". Накъде тогава ще полетят американските ракети? \nАмерика демонстрира не просто своеволие и чувство за безнаказаност. Тя прилича на мутрак, който пребива шофьор до смърт, задето е закачил, одраскал или строшил фара на скъпата му лимузина.   \n", "date": "2018.01.18", "title": "Мутращината на САЩ"}
{"url": "http://duma.bg/node/159117", "text": "- Как мислите, ще настъпи ли успокоение, след като от Съвета на Европа ни обещаха нов превод на Истанбулската конвенция?  \n- Спорни моменти около превода на Конвенцията безспорно съществуват, но по-сериозни са проблемите със самия текст. Те не са езикови, а твърде концептуални. Моето първо възражение е, че ни предлагат Конвенцията за ратификация с декламации, че едва ли не оттук насетне след нейното ратифициране на насилието над жени ще бъде сложен край. Защитниците на ратификацията всъщност блокират разговора по същество, разговора за сложните фактически социални реалности. В България има прекалено много насилие и то е неприемливо. Има насилие в домовете, в училищата, по улицата, по магистралите и т.н. Има и в семейството. Обща трябва да е социалноправната философия, чрез която да се понижи агресията в българското общество. Поддръжниците на ратификацията на Конвенцията представят нещата така, сякаш от утре, след ратификацията, започва борбата. Това не е много сериозно. Правилна бе бележката, изказана в хода на европейското обсъждане на Конвенцията преди няколко години, че ако една страна не е инкриминирала насилието над жени, тя просто не е трябвало да бъде приемана - нито в Съвета на Европа, нито в Европейския съюз.  \nБългария може да се гордее с последователно утвърждаване на принципа за равенство между мъжете и жените. В ЕС ние сме страната, която най-рано има закон за равенството на двата пола, още от септември 1944 г., и втори след Италия, които на конституционно равнище го прогласяват през декември 1947 г. Нямаме никакви нормативни проблеми от международноправна гледна точка за защитата на жените от насилие - чрез утвърждаването на конституционното равенство на половете, чрез Наказателния кодекс, чрез законите срещу дискриминацията, за равенството на мъжете и жените и чрез специалния Закон за защита на жените от домашно насилие, приет през пролетта на 2005 г. Възражението ми е, че в досегашните публични изявления по повод конвенцията просто отсъства анализ на действащата нормативна база.  \n- Защо вместо за насилието над жени се говори за гейове и лесбийки? Откъде идва проблемът?  \n- Ясно е, че това, което могат да направят държавата и обществото, е много повече, от фактически извършваното. Не се осъзнава, че през последните десетилетия в западния свят въпросът за равенството на половете някак неусетно се трансформира във въпрос за равенството на джендърите. По-правилно е да се казва равенство на гендарите - другото е дан към глобалното англицизиране, иначе терминът е по-скоро с латински произход. Спорните пунктове в Истанбулската конвенция са свързани именно  с това - под правна защита и правна санкция да бъдат поставени не просто мъжко-женските отношения, а и другите, наподобяващите ги.     \nАлтернативите, поне в нашия западен свят, се оказват или \"Лунна светлина\", или \"Ла-ла ленд\". Това е, друго няма. Първият филм бе обявен за победител при раздаване на наградите \"Оскар\", след десетсекундно тържество на втория. Лентата, която окончателно получи награда, е за пробуждането на сексуално, по-точно на хомосексуално чувство у 15-годишен афроамериканец. Някак антидискриминационен се оказва филмът. Това са алтернативите. Така казва Холивуд. Първият филм не съм го гледал, вторият не ми хареса особено. Вместо да се дискутират публично такива въпроси като полицейската и съдебната процесуална пасивност при случаите на семейно насилие, обществеността се подвежда да привиди като централен \"джендърният въпрос\".  \n- Как се прави тази подмяна? \n- Нещата опират до принципа, съдържащ се в чл. 14 от Европейската конвенция за правата на човека - принципа за забрана на дискриминацията. Този ключов за модерната левица текст, ефективно, но не съвсем порядъчно бе усвоен от десничари. Днес особено в България, се игнорира цялото налично и историческо законодателство за правата на жените. Изоставя се като някаква непотребна стара вещ. През последните 15-20 години въпросът за равенството на половете неусетно се трансформира във въпрос за равенство на гендерите. Натрупани са и нормативи, и съдебна практика. Например отпреди двадесет години е решението на Европейския съд за правата на човека по повод разликите в наказателноправното третиране по белега \"възраст\" при даване на съгласие за секс между хетеросексуални и между хомосексуални лица. Решението на Съда в Страсбург е, че различната изискуема възраст е дискриминация... \n- Затова ли се оказва, че ранното еднополово общуване е право на детето? \n- За множество подобни решения нашата общественост просто не знае нищо, а те са факт и реално европейско правораздаване. Юридически механизмът е да се обяви някаква разлика в третирането. Игнорира се такъв принцип на антидискриминационното право като този, че не всяко различно третиране е дискриминация. Няма дискриминация, когато въведеното различие има законосъобразна и обществено оправдана цел. \nНасилието е сериозен проблем, също както безработицата, бедността или наркоманията. Следва да се подкрепят всички конкретни мерки за намаляването на насилието в българското общество, в частност и насилието срещу жени. Удачно е предложението на БСП да се възстанови правилото, че престъпленията, придружени с насилие над жени, са от общ, а не от частен характер. \nВ телерепортаж от митинга на привържениците на ратификацията на конвенцията видях плакат \"В България съпружеското изнасилване не е престъпление. Конвенцията ще промени това\". В правната доктрина до 1990 г. нямаше спор, че съпругът също може да изнасили съпругата, ако тя не желае секс. Като му се противопоставя на предвоенната доктрина, която в България, както и в цяла Европа, е твърдяла, че съпругата не може да откаже интимност на мъжа си - за това са се женили. След 1990 г. с познатия реставрационен патос, това нормативно решение бе иронизирано, като се правеха опити и в това животът някак да се върне назад. Днес с укор ни се казва, че това е въпрос на равенство и именно Истанбулската конвенция го въвеждала. Имали сме нещо доста напредничаво. После сме го оспорили. \n- Как изглежда на практика приложението на конвенцията? \n- Някои фактори зорко бдят не толкова за нашето целомъдрие, колкото за нашата неинформираност. Да разкажа интересен казус, за който четох наскоро в български специализиран правен сайт. Двама хомосексуалисти живели в двойка. Били бездомници. Намерили пари, купили си алкохол, напили се. Единият легнал на пейката в градината да спи. Другият почнал да го буди, да му иска секс. Легналият отказал. Правостоящият  го убил. С две правни фикции опитни правозащитници ще подведат случая под действието на дискутираната конвенция. Съжителството е брак, двойката е семейство, значи - ето още едно убийство, резултат на семейно насилие. Впрочем, до 1990 г. подобни инциденти по едни щадящи мотиви често се третираха като убийство по хулигански причини. \n- Какво още не трябва да знаем и го крият от нас? \n- От гражданите на ЕС и особено на България се крие, че след ратификацията на конвенцията срещу насилието над жени от Европейския парламент, всички те имат по принцип правото да сключват еднополови бракове, независимо от това какво пише в националното им законодателство. Такъв е правният ефект на ратификацията. Извън България се говори по-често за граждански партньорства. \n    Принципен е въпросът колко дълбоко може да интервенира Брюксел в сексуалните отношения на европейците. Мисля, че фаворизирането на гендарната проблематика някак става за сметка на всички останали социални проблеми. Дискусията по социалния стълб, която се проведе в Гьотеборг, бе напълно подмината от българските медии и от политическите сили. Иначе и в Западна Европа, и в САЩ се стига едва ли не до инкриминиране на ухажването. Никой не е спечелил битка срещу природата. Ако случайно е надделял, се оказва, че е било за кратко и с тежки последици за него самия. Социалният пол, т.е. \"гендерът\", не може да отмени или замести биологичния. Не може да го детронира.      \n- А какво ще кажете за спора в БСП? \n- Бях на пленума, изказах се. Вътрешнопартийната опозиция в БСП май се подведе. Ясно е, че някои не понасят Корнелия Нинова и не по конюнктурни причини, но да се обявиш против читавата позиция на Изпълнителното бюро по такъв значим проблем, какъвто е Истанбулската конвенция, не е много прозорливо. Гендерният въпрос скоро отново ще стане актуален общоевропейски въпрос и не точно като въпрос за насилието над жени, а по-скоро под друга някаква форма. Неизбежно е. Европа трябва да се отърси  от някои недостоверни представи за нещата. \n- Според мен е скандално, че конвенцията се представя пред обществото у нас без съпроводителния доклад към нея, който обяснява за транссексуалните.  \n- Наистина е скандално. Съпроводителният доклад е близо три пъти по-голям по обем от самата конвенция. Проблемът не е само в превода, а е в текста и в контекста. Докладът просто бе скрит. Той трябва да се представи на обществото. Едва след това дебатите ще може да започнат. Иначе те, както е сега, ще текат в условията на неинформираност. Скрит бе и фактът, че конвенцията не може да се преработва, изменя или допълва. Изключително ограничена е възможността, да бъде ратифицирана с резерви. Те са допустими само по несъществени въпроси. Затова мисля, че нищо не налага конвенцията да се ратифицира през тази година. Разумното е сега ратификацията да се отложи за следващата година, като междувременно се проведе спестеният реален обществен дебат. Нужен ни е дебат на гражданите, а не на НПО-тата. Българският закон за насилието срещу жени бе приет през пролетта на 2005 г, по него има вече 12-годишна практика. Тя следва да се анализира и обобщи. От Истанбулската конвенция можем да извадим онези полезни пунктове, които евентуално отсъстват от нашия закон и той може да бъде допълнен. \n- Разминава ли се конвенцията с Конституцията ни? \n- В нея има поне два пункта, по които може да се спори за евентуална противоконституционност. От Конституционния съд може да се поиска предварително становище по тях. Мисля обаче, че в  близките дни и седмици ще има интензивно съблазняване на патриотични и социалистически депутати. Проправителственото мнозинство може да се подведе и да тръгне по тази линия - ратификация на всяка цена. Би било глупаво. Какъв ще бъде крайният резултат в НС не бих могъл да кажа. Но че правителството сгреши, за да се хареса не знам точно на кого, е факт.     \nЧл. 14. Забрана на дискриминацията \nУпражняването на правата и свободите, изложени в тази Конвенция, следва да бъде осигурено без всякаква дискриминация, основана на пол, раса, цвят на кожата, език, религия, политически и други убеждения, национален или социален произход, принадлежност към национално малцинство, имущество, рождение или друг някакъв признак. \n  \n      \n    \n", "date": "2018.01.19", "title": "Равенство на половете или равенство на джендърите?   "}
{"url": "http://duma.bg/node/159113", "text": "Според икономическата логика цената на стоката включва направените суровинни, операционни и транспортни разходи и търговската печалба. В частност - акцизните стоки включват освен изброеното дотук, и начислени акциз и ДДС върху тях. Друг аспект на икономическата логика е, че цените на борсовите стоки (които се търгуват на международните борсови пазари) или на техни деривати (производни) на отделните търговци не се различават съществено. Това преподават в университета и понякога обобщават с формулата П-С-П' (пари - стока - пари прим). Това, което академиците не преподават, е как става обратното - стоката се продава на цена, по-ниска от тази, на която е купена, или по-ниска от нейната себестойност. С други думи - формулата се обръща: П'-С-П. \nЕто пример. Докато цената на \"Лукойл\"/\"Петрол\"/\"Еко\" - все признати търговци, за литър бензин А95 е между 2,12 и 2,14 лв., то при Марешки (чрез \"Трейднет Варна\" ЕООД и подчинените й бензиностанции VM Petroleum) тя е 1,88 лв., или с 24 ст. по-ниска. Този феномен чака обяснение. \nПредвид естеството на стоката и по експертна оценка, 50% от цената на горивото са акциз и ДДС, 34% е (борсовата) стойност на суровината, 8% са транспортни разходи, 7% - операционни разходи, и 1% е печалба. Аномалията при Марешки има поне две обяснения. Първо, възможно е суровината да не е закупена от признат производител/търговец, а горивото да е с неясни качество и произход (класическа контрабанда). Точно такива са фактите. Основни доставчици на Марешки са фирмите \"Сакса\" ООД (на бензин) и \"Полисан\" АД-Русе (на дизел). И двете са едни от най-големите вносители на горива в България. \"Полисан\" има база за преработка на горива в Русе, играч основно на пазара на битум, акционери в нея са Людмил Вълков и дружеството, регистрирано в Молдова \"Индустриал инвест\". До затварянето й от ГДБОП на 14 февруари 2017 г. (за данъчни престъпления) дизелът в складовете на \"Полисан\" се доставя от Молдова (самата тя внася горива). При измервания на Агенция \"Митници\" се установява, че дизелът има сериозни отклонения от стандартите за качество и съдържа сяра 70% над нормата. Това е възможно при добавка на малко количество тежки масла. За сведение - дизел със съдържание на сяра над 50% уврежда двигателя на автомобили, произведени след 2005 г. Идва ред на второто обяснение - че не се плащат акцизи и ДДС. Всъщност, те се начисляват и плащат, но не за дизел. С отклонение от стандартите за качество суровината в \"Полисан\" вече не е дизел, а тежко, котелно гориво/мазут. За тях акцизната ставка е 400 лв./т, а не 646 лв./т, каквато е за дизела. Това пести директно 246 лв./т, или 40%. Така, по експертни оценки, общата \"полза\" в схемата е около 350 лв./1000 л (класическа измама). В тази връзка твърденията за ощетяване на хазната с 1-1,2 млрд. лв. са съвсем обосновани. \nДотук се обясниха 84% от феномена Марешки (по алюзия с ценовите компоненти 50% и 34% по-горе). Предстои да се разгледат останалите 15% - операционен и логистичен компонент. \nМарешки работи със замах и не се ограничава само до спестяване на акцизи и ДДС. Бизнесът му е направо безотпаден. Понеже документално суровината е друга, тя преминава през преработка (пак по документи), за да се \"превърне\" в дизел. Това са допълнително данъчно признати разходи и технологични загуби. На практика технологичната загуба е остатък от горива, които се продават без начисление на акцизи и ДДС. От друга страна, дизелът, документиран като тежко гориво, се продава на посредници, които го доставят на ведомствени бензиностанции без измервателни уреди и връзка с НАП. Цената е с около 250-270 лв. по-ниска от тази на утвърдените производители и вносители. По веригата на изчисленията се стига до възможността да се обясни как част от бензиностанциите продават горивото на цена в порядък 1,80 лв./л. По данни в пресата Марешки е продължавал да се снабдява от \"Полисан\", дори след като тя е затворена, както и да продава дизел от свои колонки, запечатвани заради високо съдържание на сяра - например в Габрово. Накратко, обявената загуба от 2,2 млн. лв. за 2016 г. е съмнителна. \nНай-важната част от бизнеса на търговеца е логистиката. Оказва се, че при Марешки тя е сложна мрежа. Закономерното е, че движението на горивата от началната до крайната точка е опосредствено, с множество доставчици, посредници - \"бушони\". Типичен е случай с доставка на гориво, произведено от \"Лукойл Нефтохим Бургас\", за да зареди VM Petroleum Бургас. Вместо директна покупка и нищожни транспортни разходи за Марешки, фирма \"Салина 7\" (с регистрация в Хисаря и данъчен склад в Сопот) купува гориво от база на \"Лукойл\" в Благоевград, транспортира го до Сопот, оттам феноменът го взима и закарва в Бургас. Изминават се около 1000 км без някаква логика. Типично за бензиностанциите на Марешки е, че не разполагат с ПОС-терминали, т.е. продажбите са само кеш. На фона на отчаяните призиви на министър Владислав Горанов за задължително плащане през банки, драконовските мерки на НАП за проверки и санкции и епичната битка за повишаване на събираемостта Веселин Марешки се изправя като паметник на шизофренната логорея на правителството за стабилност, законност и борба със сивата икономика. \nНапълно вероятно е Марешки да не е единственият феномен нито на пазара на горива, нито на който и да е друг пазар. Той просто е по-известна фигура, заради политическия си пиар. Ниските цени са повече прецакване на граждани и държава, отколкото загриженост за тях. Със сигурност има и други герои на контрабандата, фалшификацията и измамата. Те също са под закрила, просто още не са известни.     \n", "date": "2018.01.19", "title": "Пазар на горивата: феноменът Марешки "}
{"url": "http://duma.bg/node/159164", "text": "От ПГ \"БСП за България\" направиха първата крачка към оптимизиране на българското законодателство, насочено към насилието. Корнелия Нинова обяви, че парламентарната група внася предложение за изменения в Наказателния кодекс, в което се предвижда домашното насилие да се третира като престъпление от общ характер, а не както досега - като такова от частен характер. До момента това не даваше възможност подобни нарушения да се преследват със способите на държавното обвинение, обясни лидерът на БСП. \nПодобно изменение означава, че за започването на наказателно производство за насилие ще е достатъчна и жалба до прокуратурата, а не само до съда. Тъжбата няма да може да бъде оттеглена по искане на подалото я лице, а по наказателното дело ще се провежда досъдебно производство, става ясно от мотивите за допълненията в НК. \nСоциалистите предлагат и създаване на квалифициран състав, с който се увеличават наказанията срещу лица, извършили насилие и особено в случаите на рецидив. С тези предложения изпълняваме онези изисквания на Истанбулската конвенция, които очакват от държавите да приведат националното си законодателство в този вид, обясни Нинова. В чл. 296 от БСП предвиждат създаването на ал. 4, според която при повторен случай на насилие \"наказанието е лишаване от свобода от една до пет години\". \nСледващата стъпка, която ще бъде задвижена идната седмица, е предложение, което създава кризисни центрове във всички областни градове. \"Отново декларираме, че сме за всички мерки за борба с домашното насилие, както сме го правили в годините досега - с национални кампании, промени в законодателството, предложения за закони по тази тема. За нас е абсолютно неприемливо домашното насилие във всичките му прояви и затова предлагаме реално решение на тези проблеми чрез тези промени в българските закони\", категорична е Нинова.   Другата седмица БСП ще предложи и откриването на кризисни центрове във всички областни градове     \n", "date": "2018.01.19", "title": " БСП внесе законови промени срещу насилието над жени"}
{"url": "http://duma.bg/node/159170", "text": "Няма закъде да бързаме с Истанбулската конвенция. Два месеца поне ще вървят дебатите. Тoва обяви вчера председателят на Народното събрание Цвета Караянчева въпреки заявката на Бойко Борисов ден по-рано, че ратификацията ще мине бързо. \"Обединените патриоти\" призоваха ГЕРБ да оттегли документа и се зарекоха да гласуват против него. \nМеждувременно БСП внесе предложение за законодателни промени в Наказателния кодекс, насочени срещу насилието. Социалистите предлагат подобни посегателства да се третират като престъпления от общ характер, да има и по-строги санкции за агресорите. Корнелия Нинова обясни, че така изпълняват текстове на Истанбулската конвенция, които изискват националното законодателство да предприеме мерки по проблема.   \n", "date": "2018.01.19", "title": " ГЕРБ ще бавят Истанбулската конвенция "}
{"url": "http://duma.bg/node/159116", "text": "\"Очаквам следващата стъпка на МОН - да вкара в учебниците картата с черепите на Иван Костов. В училище 45 години минало ще бъдат представени единствено и само с черепите. А който казва, че при социализма българите дори не заключваха вратите си; че бе изградена модерна индустриална България, водеща в света в някои отрасли; модерно земеделие с десетки български сортове култури и елитни стада животни; признати в цял свят български научни и технологични школи; безплатно здравеопазване и образование за всички (дори с привилегии за цигани и турци); широко достъпни детски музикални и всякакви школи в активно работещи читалища из цялата страна; театри, кина и концертни зали във всяко селище; ведомствена почивна база за всички работещи с 18-дневни смени на море и т.н. - той лъже! ПРАВИЛНАТА нагласа е никой да не помни това. Пък и то наистина е минало, унищожено за 26 години. Затова само ПРАВИЛНИТЕ автори ще пишат учебниците. И който казва друго, не е европеец, а е човек на черното комунистическо минало. Което се завръща - с нов знак: ГЕРБ\". \nТези думи са част от текст, който написах преди почти две години, публикуван в ДУМА на 1 април 2016 г. Беше след няколко акции на лицето Плевнелиев, на тогавашния образователен министър на ГЕРБ Меглена Кунева и заместника й Диян Стаматов за въвеждане в училището на \"истината за комунизма\". Преди 4-5 дни някои колеги се събудиха и обявиха като сензация, че в Х клас се въвеждат уроци по история за Народния съд, за репресиите и лагерите по времето на \"комунизма\", за Възродителния процес, едноличния режим на Тодор Живков и т.н. Телевизии и радиа бяха заляти от изяви \"за\" и \"против\", обществото се разбуни. А всъщност, след като МОН одобри нови учебни програми за всички останали класове (без ХІ и ХІІ), просто дойде ред да бъдат одобрени програмите и за Х клас, които ще започнат да действат от учебната 2019/2020 г. Защото новият училищен закон на ГЕРБ постанови отделни части от него да влизат в сила по различно време, на парче и без цялостна система за най-важното -  Май вече никой не помни, че проектите за въпросните нови програми се появиха още през 2013 г. в самия край на управлението на служебния министър Николай Милошев, бяха огласени, предизвикаха скандал в обществото, бяха оттеглени, а след силовото приемане на новия закон в НС през октомври 2015 г. започнаха да се възраждат клас подир клас. Когато се появиха проектите за програмите за Х клас през септември 2017 г., никакви сензации медиите не произведоха, телевизионна пата-кюта нямаше, а сега всички се юрнаха да дебатират след дъжд качулка - когато министърът Красимир Вълчев ги одобри и подписа.  \nИмам усещането, че всичката патаклама в последните дни се прави, защото е намерен повод да се повихри публично пещерният антикомунизъм, познат ни от поне 25 години. Защото същият начин на поднасяне на \"историята\" и на периода на \"комунизма\" (някой реши да назове така социализма за по-яко) го познаваме от новата програма за VІІ клас, когато децата учат същия \"отрязък\" от историята на България. Тази програма пък ще влезе в училище от есента на настоящата година. Така че страстите сега са закъснели. Само ще пошумим още 3-4 дни - до следващата сензация. И никой не оспорва примерно, че с новия учебен план историята бе премахната като задължителен предмет в ХІ и ХІІ клас, кой каквото учил - до десети клас!  \nКато правило спорове в последните дни се въртят около текстовете за годините от 1944-а до 1989 г. А реално темите за целия ХХ век очевадно са писани от специално подбрани за целта ПРАВИЛНИ автори. Защото, хайде, заличени са от историята разни \"дреболии\" като Септемврийско въстание или Лайпцигски процес, дето цял свят знае какво е, но нормален историк няма как да пропусне оня преврат на 9 юни и онези погроми през 1923-1925 г., избили, избесили, издушили хиляди земеделци и комунисти, десетки политици и интелигенти или поне Гео и Хербст! Пак добре, че от програмата е отпаднала смехотворната формулировка \"вътрешнополитически конфликти и противоречия в 20-те-30-те години\", с която тези събития бяха обозначени в първоначалния вариант на програмата. Но сега пък целият трагизъм на този период в историята на страната ни е очертан между две теми: \"левият политически радикализъм\" и \"кризата на демокрацията, превратът от 19 май\". Няма що, явно левите радикалисти са нарязали Стамболийски на парчета и голяма демокрация се е вихрела по времето на Александър Цанков Кръволока! Абе, много ги е страх днешните управленци от историята, щом са я кастрирали по този начин! \nНататък иде Втората световна война, но за нея темата е само една - ученикът оценява избора и действията на България! По така формулирана тема всеки от безбройните учебници по предмета и всеки учител може да си прави каквито желае интерпретации според личните си политически пристрастия. Няма друга европейска страна, в чиито учебници  липсва думичката \"фашизъм\". Изобщо липсва! Няма присъединяване към Хитлеровия райх, няма Закон за нацията, няма Съпротива, няма окупация на Македония и Тракия, няма партизани, 12 000 избити ятаци, ястребинчета, кой срещу кого воюва, няма победа на Червената армия над нацизма! Досега в Х клас се изучаваха поне нацизмът и теорията за \"чистата раса\". Вече няма да се изучават. Е, няма друга държава, която да е стигнала дотам, че да се срамува от Съпротивата срещу Хитлер! Напротив - това в цяла Европа е все още свято (поне докато множащите се неонацисти не са се домогнали до властта). И възниква тих въпрос, който проф. Евгения Калинова завчера зададе в едно телевизионно студио: ни в клин ни в ръкав на фона на описаното цъфва темата за спасяването на българските евреи - ами от кого и от какво са били спасявани?! А другите 11 000, които не са спасени, ами чинно са депортирани към душегубките? \nЗа периода на \"комунизма\" няма дори да спорим. Спори се за научни пропуски или недоработки, но с откровена идеологическа пропаганда какво да спориш? Всичко лошо, което може да звучи в ущърб на \"комунизма\", е събрано накуп като единствена характеристика на периода 1944-1989 г. - и комунистически режим, и диктатура, и репресии и лагери, Народен съд, култ към \"партийния вожд\", еднолична власт на Тодор Живков, зависимост от СССР, дисиденти - каквото се сетите. Ще се учи, за да не се повтори, казват радетелите му. Но щом гимназистите ще учат за Народния съд (вярно е, трябва да учат), къде са примирието и мирното споразумение от 1947 г. на победителите с държава сателит на Хитлер, каквато е България? Народният съд е едно от условията на СССР, Великобритания и САЩ към страната ни, а Съпротивата и партизаните у нас са основанието да бъдат смекчени репарациите към България и да не се отнемат територии от нея. В историята няма голи факти, взети откъслечно сами по себе си - всеки факт е следствие на нещо и поражда следващо нещо. Ако скъсаш връзките, защото не ти утърва, за какво обучение по история говорим изобщо?         \nВсъщност МОН спуска в училището не програма по история, а  наръчник по антикомунизъм Нито една положителна дума за десетилетията до 1989 г., в които бе построена България. Не било включено, защото в Х клас се учи цялата история на България от древността до днес и \"не може всичко, което ние знаем, да го има в учебните програми\", рече министър Вълчев пред депутатите в образователната комисия завчера. Жалък аргумент. Първо, защо се учи цялата история в един клас? Второ, по времето на Иван Костов така махнаха от учебните програми Египет, Китай и Индия, понеже за тях трябвало да се каже \"или много, или нищо\", а за \"много\" нямало място. И Вълчев сега: Не може всичко -  значи фашизмът, погромите над комунисти и земеделци, антифашизмът и успехите при социализма, както и сегашната ни мизерия изчезват изобщо, остават подробното хулене на \"комунизма\" и венцехвалене на Европейския съюз (ако битието ни в ЕС днес може изобщо да се третира като история). Избегнато е цялото социално-икономическо развитие при социализма, както отбеляза проф. Искра Баева в една от телевизиите. Балансът можело да намерят самите учители - отговаря министърът. Не е образователна система това, което оставя знанията по история да идват от случайна намеса на учителя или на семейството.    \nОтговорът защо въвеждат предмет Антикомунизъм го даде едно към едно доц. Лъчезар Стоянов, участник в комисията за създаването на програмата, който обикаляше като цветарка телевизиите завчера, понеже явно има недостиг на желаещи да защитават въпросната учебна програма. \"Училището е инструмент на държавата да работи с младото поколение, да му даде основни ценности, държавната политика минава през училището. С ценностно ориентирани факти формираме младото поколение\", рече доцентът. Опа! Ами че това е  омразният за господина \"комунизъм\" - училището е част от пропагандната машина на властта, то формира младите ПРАВИЛНО, по тертипа на властта, която всъщност е държавата. Фактите са подбрани ценностно.  Молчать и не рассуждать! А ние си мислехме, че когато \"комунистите\" свалиха Живков, го направиха, за да дойде демокрацията. И политиката да не минава през училището, то да учи младите да мислят, като им дава знания и различни гледни точки, възможности за съпоставка, а не скопена представа за минало и настояще. Преди в училището не чувахме за горяните, сега учениците няма да чуват за партизаните. Къде е разликата? Историческите факти са даденост, различна са идеологическата им интерпретация и криенето на факти.  \nНародният съд издава 2730 смъртни присъди, изпълнени са по-малко от половината. През 1941-1944 г. на смърт са осъдени над 12 500 антифашисти, присъдите са изпълнени. Съпоставката не е приятна за някои днес, нали? Младите не бива да я узнаят никога. А вие какво очаквахте? Сега ли се събуждате, та се чудите на програмата по история? В България със закон комунистическият режим е обявен за престъпен. Фашизмът не е. Напротив, България е единствената страна, в която фашизмът е оневинен - с отмяната на присъдите на Народния съд. Комунизмът не бива да се повтори, фашизмът може. Това е. \"Държавната политика минава през училището\". Новата антикомунистическа идеология минава през училището. Значи трябва да се сменят държавната политика и нейните носители.    \n Абе, няма ли в тази държава няколко учени, които да седнат и да напишат учебник по Истина, възкликна старият антифашист Джеки Вагенщайн, докато телевизорът бълваше в стаята страсти за   \"ценностното ориентиране\" на десетокасниците.       \n       \n", "date": "2018.01.19", "title": "Скопяването на историята в училище"}
{"url": "http://duma.bg/node/159165", "text": "\"Няма закъде да бързаме с Истанбулската конвенция. Два месеца поне ще вървят дебатите\". Тези признания направи вчера в телевизионно интервю председателят на Народното събрание Цвета Караянчева. Протакането на решението по казуса обаче противоречи на заявената само ден по-рано позиция на премиера Бойко Борисов, който обеща в Европейския парламент \"Истанбулската конвенция да стане факт в България\" възможно най-скоро. Правосъдният министър Цецка Цачева също имаше изявления, че ратификацията ще мине по бързата процедура.  \nКараянчева е насрочила за 11 ч. следващия вторник в аулата на СУ \"Св. Климент Охридски\" дебат по т.нар. Истанбулска конференция. Официално за обществена дискусия по законопроекта за ратифициране на Конвенцията на Съвета на Европа за превенция и борба с насилието над жени и домашното насилие са поканени депутати, представители на изпълнителната власт, на неправителствени организации, експерти и др. Първоначално шефката на НС мислеше да мине онзиден. Още в началото на тази седмица Караянчева изтегли датата за 23 януари, а вчера смени и локацията - от зала \"Изток\" в НС на университетската аула. Промяната била заради многото желаещи да участват в дискусията. Аз ще бъда модератор, всеки ще има право на 2 мин., изказванията ще бъдат качени на сайта на НС, заяви гербаджийката. \"Надявам се да вземем най-доброто решение и аз съм убедена, че в конвенцията няма нещо притеснително. Но, ако има факти и точки, които притесняват българските граждани, ние сме хората, които трябва да успокоим тези притеснения, и да направим така, че приемайки тази конвенция, тя да не крие подводни камъни, да сме убедени в това и да убедим българските граждани\", допълни Караянчева.  \nЗа изтеглянето на Истанбулската конвенция от парламента призова ПГ на \"Обединени патриоти\" по-рано вчера. Формацията е против документа и депутатите й няма да гласуват ратификацията му. Лидерът на \"Атака\" Волен Сидеров смята, че конвенцията отваря вратата за признаване на еднополовите бракове и третия пол, нещо срещу което патриотите са категорично против. Той настоя парламентът да не се занимава в конвенцията, а с по-важни за обществото проблеми. \nБорис Ячев добави, че и представителите на НФСБ няма да подкрепят ратификацията. Макар ден по-рано той да заяви, че ще гласува \"за\", вчера се отметна. Обясни, че изказването му във вторник било направено в лично качество, а не от името на цялата парламентарна група. Припомняме, че Ячев обеща подкрепа от НФСБ, ако преводът на конвенцията се поправи. \"ОП са против Конвенцията, не става дума за преводи, официалните езици са английски и френски. Няма значение как ще бъде преведен на български някой термин. Като понятия Конвенцията вкарва неприемливи за нас обяснения за пола\", гласи новата позиция на патриотите. \nАко управляващата партия не приеме призива за изтегляне на конвенцията, групата на ОП ще се събере и ще обсъди следващия си ход. Засега обаче призивът на патриотите към ГЕРБ за бил \"съвсем добронамерен\". В сайта на НС най-сетне се появи проектът за ратифициране на скандалната Истанбулска конвенция, заедно с мотиви за него. Първоначално проектът бе \"внесен\" в петък само със съобщение за това. Конвенцията не допуска възражения по нея с изключение на някои неосновни текстове. България ще изрази резерви, т.е. ще обяви, че няма да спазвa изискването държавата дa плащa обезщетения на пострадали от насилие, няма да прилага наказателните закони за извършители на престъпления, пребиваващи постоянно в България, се обяснява в мотивите. Няма също да въвеждаме давностни срокове за наказване на малолетни престъпници по конвенцията до достигане на тяхното пълнолетие, няма да даваме статут на дългосрочно пребиваващи на жертви на насилие, дошли от други страни. Резервите важат 5 години. Причината за тях била, че нямаме закони, които да регламентират съответните разпоредби от конвенцията. Самата конвенция в момента липсва в сайта на парламентарните комисии, макар че обсъждането й ще е във вторник. \nОправданието с \"грешки в превода\" е несъстоятелно, понеже документът се използва за ратифициране на английски или на френски, напомнят юристи. При гласуването в МС министрите не са били запознати с мотивите за ратифицирането, нито с анализ за последиците от прилагането й, за съответствие с Конституцията и законите, за необходими законови промени, които ще наложи приемането й. Това е трябвало да стане, както разпорежда Законът за международните договори, нарушен от МС заради бързането. Междувременно вчера депутатите насочиха отново за 23 януари дебатите по внесения от БСП вот на недоверие срещу правителството. Предложението бе прието вчера сутрин в пленарната зала със 182 гласа \"за\", 1 \"против\" и два \"въздържал се\". Разискванията в НС ще започнат от 13 часа. Стана ясно, че на председателски съвет рано вчера партиите са постигнали консенсус за разсекретяването на доклада на ДАНС за работата на приходните агенции. ДУМА Припомня, че Корнелия Нинова предположи, че депутатите трябва да се запознаят с тревожните констатации в него. Според нея изводите в него обясняват част от мотивите за вот на недоверие срещу управляващите, посветен на корупцията. \nЗа да бъде разсекретен доклада обаче, първо трябва да се произнесе самата агенция \"Национална сигурност\".   \n", "date": "2018.01.19", "title": " ГЕРБ ще протакат с Истанбулската конвенция  "}
{"url": "http://duma.bg/node/159166", "text": "\"Това, което знам, е, че касата е заплатила през 2015, 2016 и 2017 г. изцяло отчетената дейност, която е обоснована с финансови документи в рамките на параметрите по съответните закони за бюджета, както и допълнителни средства от резерва и от преизпълнение на приходите\". Това каза зам.-здравният министър и председател на НС на НЗОК Жени Начева в отговор на ДУМА има ли готовност НЗОК да плати надлимитната дейност на болниците за 2015 г. след решението на ВАС и в случай, че болниците заведат съдебни искове. Няма такова число (52 млн. лв.-б.р.) в касата или поне не съм информирана на този етап. Точно как са формирани, какви финансови документи има във връзка с тези средства, нямам информация за 2015 г., допълни Начева. \"Никой не знае какви са тези пари, в какъв размер са и какво включва тази дейност, за която говорят лечебните заведения. Нямам представа какво имат предвид ЛЗ под дейността, която считат, че не им е заплатена\", каза шефката на надзора в отговор на уточняващ журналистически въпрос с явното намерение да демонстрира \"неразбиране\" на въпросите.  \nПри по-ранна блицконтрола в здравната комисия министър Кирил Ананиев заяви, че в МЗ ще извършат анализ, откъде може да се направят икономии, с които евентуално да бъдат подпомогнати общинските болници. Той е поел ангажимент, заедно с Начева, по време на преговорите с БЛС евентуално да бъдат увеличени цените на клиничните пътеки, по които предимно работят общинските болници. Ананиев обясни, че бил неправилно разбран за идеята си общинските болници да се преструктурират в ДКЦ, имал предвид, че това може да стане само с някои, а не с всички болници.      \n", "date": "2018.01.19", "title": "Касата и МЗ не знаят дали ще платят на болниците надлимитната дейност от 2015 г."}
{"url": "http://duma.bg/node/159167", "text": "Депутатът от БСП Кристиан Вигенин е сред шестимата съветници, назначени от председателя на Европейската комисия Жан-Клод Юнкер, в работна група за бъдещето на Европейския съюз. До средата на годината тя трябва да изготви препоръки по предложените от Юнкер възможности за бъдещето на ЕС в т.нар. Бяла книга. Ръководител на групата ще е зам.-председателят на ЕК Франс Тимерманс, а участниците са определени от националните парламенти в Евросъюза и от Комитета за регионите. \n    \n", "date": "2018.01.19", "title": "Вигенин - в работна група за бъдещето на ЕС"}
{"url": "http://duma.bg/node/159168", "text": "Президентът Румен Радев се радва на близо 60% одобрение от българските граждани. Това го прави най-популярната политическа фигура в страната. Данните са от проучване на агенция \"Гълъп Интернешенъл\" за нагласите към президентската институция. Според анализаторите, това е най-благоприятната като обществено доверие първа година на държавен глава на поста от времето на Петър Стоянов досега. \nНиските нива на доверие в президентската институция, характерни за мандата на Росен Плевнелиев (2012-2017), бяха заменени през 2017 г. от чувствително по-позитивни обществени нагласи. След избора на нов президент през есента на 2016 г. доверието започна да се повишава - както обичайно се случва при смени в тази институция, а и при смени в институциите въобще, коментират социолозите. \nРадев е популярен дори и сред привържениците на ГЕРБ, въпреки търканията между управляващата партия и президента. \nСпоред проучването вицепрезидентът Илияна Йотова също има високи нива на доверие. Тя получава подкрепата на около четвърт от българите.     \n", "date": "2018.01.19", "title": "60% одобряват президента Радев"}
{"url": "http://duma.bg/node/159169", "text": "Все още главната прокуратура не разполага с пълна информация колко са лицата с наказания \"лишаване от свобода\" и \"доживотен затвор\", които се укриват от арест. Това стана ясно след брифинг на говорителя на главния прокурор Румяна Арнаудова. До вчера анализът на събраните до момента статистически данни сочи, че над 500 лица на територията на страната се укриват от правосъдието. Затова и главният прокурор Сотир Цацаров е разпоредил извънредна тематична проверка. До момента около половината от прокуратурите, които изпълняват наказания, са подали информация. \"Цифрата, която ще бъде установена в тази проверка, е с натрупване, т.е не за последната година, а всички, които до края на календарната година не са в затвора, въпреки наличието на влязло в сила решение, с което са осъдени на \"лишаване от свобода\" или \"доживотен затвор\"\", обясни Арнаудова. \nСамо за по-малко от месец Върховната касационна прокуратура, следвайки новите правила в НПК, е задържала реално и привела в затвор 54 лица, заяви Арнаудова. \nПрипомняме, че след шесторното убийство в Нови Искър беше установено, че извършителят се е укривал и не е изтърпял наказанието си в продължение на 9 г. Тогава Цацаров поиска спешно информация по темата от подчинените си. Целта е да се установи общият им брой и какви са причините, поради които реално лицата не изтърпяват наказания. \nЦацаров е разпоредил да бъдат проверени и всички преписки, по които присъдата е изпратена на Областните звена \"Охрана\" и в прокуратурите не е получено уведомление за задържане на осъдените. До 2 февруари апелативните прокуратури са задължени да изготвят обобщени доклади за образуваните преписки с наложено наказание, по които не са издирени и задържани осъдените с влезли в сила присъди.   \n", "date": "2018.01.19", "title": "Поне 500 се крият от затвора у нас"}
{"url": "http://duma.bg/node/159005", "text": "Върховният съд на Полша отсъди противоречивите съдебни реформи на правителството като \"противоконституционни\", предаде АФП. Поради реформите, въведени от партията \"Право и справедливост\" (ПС), Европейската комисия вече започна безпрецедентно дисциплинарно производство срещу Варшава относно това, което смята за системна заплаха за независимостта на полската съдебна система. \nМного от новите законови разпоредби \"противоречат на стандартите на полската конституция, в допълнение към нарушаването на принципа на разделение на властите, независимостта на съдилищата и съдиите и сигурността на мандата на съдиите\", каза Върховният съд на страницата си в интернет. \nИзявлението беше прието от общото събрание на съдиите на съда. Шестдесет и девет от съдиите одобриха текста, трима гласуваха против и трима се въздържаха. \nЕдин от новите закони, одобрени миналия месец от президента Анджей Дуда, прекратява мандатите на почти половината от съдиите от Върховния съд, включително главния съдия Малгожата Герсдорф. Тя нарече реформата преврат срещу институцията. \nДруга реформа даде на парламента правомощието да избира членове на Националния съдебен съвет (НСС), чиято задача е да контролира съдебната безпристрастност. Критиците казват, че тази промяна рискува да намали независимостта на органа. \nПредседателят на НСС Дариуш Завистовски подаде оставка миналия петък \"в знак на протест\". \nРеформата хвърли Полша в политическа криза. Брюксел обвини Полша, че потъпква върховенството на закона, а Европейската комисия откри безпрецедентна процедура, чрез която Полша може да загуби правото си на глас в Европейския съюз. \nНовият полски премиер Матеуш Моравецки, избран като част от стремежа на управляващата партия да оправи напрегнатите връзки с ЕС, заяви миналата седмица, че се надява да обясни основите на реформите в Брюксел, без да се налага да прави отстъпки. \nПравителството на \"Право и справедливост\" започна да прави промените, след като дойде на власт в края на 2015 г., и заявява, че са необходими реформи за борба с корупцията и ремонт на съдебната система, все още обитавани от \"духа на комунистическата епоха\".     \n", "date": "2018.01.18", "title": "Полският съд отхвърли реформата "}
{"url": "http://duma.bg/node/159006", "text": "Полицията уби 7 демонстранти в Мианмар \nПоне 7 души са загинали и 33 са ранени при сблъсъци между полицията и протестиращи в западния щат на Мианмар Ракхайн. Във вторник вечерта полицията е открила огън по множество будисти, които се опитвали да завземат сградата на правителствено учреждение. Полицията каза, че протестиращите не реагирали на предупредителните изстрели. 20 полицаи били ранени от хвърляни по тях камъни. \nЗеметресение от 5,7 степен в Тайван Земен трус със сила от 5,7 степен беше регистриран в Тайван, съобщава Европейско-средиземноморският сеизмологичен център (EMSC). Трусът е бил в 05.59 ч. (07.59 ч. българско време) на 11 км северно от град Тайбей, на дълбочина 140 км. Няма съобщения за жертви и щети, нито предупреждение за поява на големи вълни цунами.  \n Чистенето на сняг води до инфаркт  \nТрима души получиха инфаркт, докато опитваха да изгребат падналия сняг около домовете си в североизточна Чехия, съобщи Иво Новак от местната служба за спешна помощ в Храдец Кралове. Двама от тях починаха. Тримата са били по-възрастни хора. Починалите са жена и мъж, друг мъж е бил спасен от лекарите. Новак призова хората внимателно да се отнасят към здравето си и да не прибягват към излишно физическо натоварване по време на почистване на снега. \n Отменените полети от Хюстън станаха над хиляда \nЛошото време доведе до отмяната на над 1000 полета от двете главни летища в американския град Хюстън, щата Тексас. Бурята \"Инга\" е в основата на проблемите на Хюстън, но освен Тексас бедствието  засегна и щатите Луизиана, Мисисипи, Алабама, Тенеси, Джорджия, Южна и Северна Каролина, както и Кентъки и Пенсилвания. В момента бурята, която е комбинирана с град, сняг и дъжд, се движи на изток. Властите в Алабама обявиха извънредно положение заради рязкото влошаване на времето.  \n Британският кабинет се попълни с „министър за самотата” \nБританската премиерка Тереза Мей създаде нов пост в кабинета – „министър  за самотата”. На него тя назначи зам.-министъра по въпросите на спорта и  гражданското общество Трейси Крауч. По данни на британския Червен кръст  повече от 9 млн. британци (при население от 65,6 млн. души) често или  постоянно страдат от самота. Мей създаде поста „министър за самотата”  към министерството на здравеопазването по препоръка на парламентарната  комисия за борба със самотата. \n \n    \n", "date": "2018.01.18", "title": "Кратки новини"}
{"url": "http://duma.bg/node/159007", "text": "САЩ, Русия, Китай и целият останал свят няма да признаят Северна Корея за ядрена сила. Това заяви държавният секретар Рекс Тилърсън при откриването във Ванкувър на среща на върха, на която външните министри на 16 държави обсъждат ситуацията около Северна Корея. Срещата във Ванкувър е в особен формат, доколкото на нея не са представени две от световните сили: Китай и Русия.  \nВойната на Корейския полуостров може да бъде избегната, но за да стане това, е важно да не бъде изпусната възможността, която създават неотдавнашните контакти между Сеул и Пхенян, заяви генералният секретар на ООН Антониу Гутериш. По думите му двете Кореи трябва сериозно да си говорят една с друга и да намерят начин за ядрено разоръжаване на Корейския полуостров. \nСАЩ напълно сериозно проверяват различни варианти за използване на въоръжените сили срещу Северна Корея. Това пък заяви пред група журналисти конгресменът Мак Торнбъри. От думите му става ясно, че става дума за множество варианти, а не за символични действия.    \n", "date": "2018.01.18", "title": "КНДР няма да бъде призната за ядрена сила"}
{"url": "http://duma.bg/node/159008", "text": "За председател на каталунския парламент бе избран Роже Торен, кандидатът на партията \"Леви републиканци на Каталуния\", която подкрепя независимостта на областта. \nКандидатурата му беше одобрена на второ гласуване. Депутатите се събраха на първо заседание след предсрочните избори на 21 декември м.г. Кандидатурата на Торен беше подкрепена от 65 от общо 135 депутати. \nВ същото време Карлес Пучдемон е предпочитаният кандидат на сепаратистите за нов премиер на Каталуния. За да бъде обаче избран за регионален премиер, той трябва на теория да присъства на парламентарната сесия, на която се провежда гласуването, но той иска да се яви чрез видеовръзка или да напише реч, която да бъде прочетена от някой друг. \nВ същото време испанският премиер Мариано Рахой на няколко пъти предупреди, че Мадрид ще продължи директен контрол над Каталуния, ако Пучдемон се опита да управлява от изгнание в Белгия.     \n", "date": "2018.01.18", "title": " Ляв сепаратист пое парламента в Каталуния"}
{"url": "http://duma.bg/node/159119", "text": "Европейският съюз обвини Русия за сглобяването на хиляди късчета дезинформация в „дирижирана стратегия“. \nОсвен в подкопаване на ЕС Русия е изправена и пред обвинения в намеса в серия от сеизмични политически събития, включително британското гласуване за излизане от ЕС, изборите за САЩ за избирането на президента Доналд Тръмп и кризата с независимостта на Каталуния. \nКомисарят по сигурността на ЕС Юлиан Кинг даде пред Европейския парламент необикновено пряма оценка на мащабите на пропагандните усилия на Кремъл. \n\"Изглежда, че няма съмнение, че прокремълската дезинформационна кампания е дирижирана стратегия, предоставяща една и съща дезинформация на колкото се може повече езици, по колкото е възможно повече канали, колкото е възможно по-често\", каза той. \"Ако погледнем проучванията на общественото мнение, според които много хора приемат очевидна дезинформация, заложена в прокремълски медии, за съжаление трябва да заключим, че руската дезинформация може да бъде изключително успешна\", предупреди Кинг. „Затова трябва да удвоим усилията си да развенчаем тази пропаганда.“   \n", "date": "2018.01.19", "title": "Русия пак обвинена за бедите на ЕС"}
{"url": "http://duma.bg/node/159120", "text": "Американската армия ще остане в Сирия, докато джихадистката групировка \"Ислямска държава\" не бъде окончателно победена, както и за да се противостои на иранското влияние и в крайна сметка да се помогне за свалянето на Башар Асад, каза американският държавен секретар Рекс Тилърсън. \n\"От ключово значение за нашия национален интерес е да запазим военно и дипломатическо присъствие в Сирия\", каза Тилърсън в реч в университета в Станфорд, Калифорния.  \nСкъсвайки с предишните заявления на администрацията на Тръмп, в тази си реч американският държавен секретар за пръв път направи връзка между американското присъствие и необходимостта да се постигне сваляне на Башар Асад.  \nВъншното министерство на Сирия реагира незабавно и пусна изявление, в което се казва, че \"военното присъствие на САЩ на територията на Сирия е незаконно и е грубо нарушаване на международните норми и е посегателство към суверенитета на страната. Това присъствие и всичко, което направи американската администрация, беше и досега е насочено към защитата на ИД, създадена от администрацията на Обама\". \nТази нощ американският президент Доналд Тръмп пък обяви анонсираната от него класация на медиите, които разпространяват фалшиви новини.  Тръмп включи в класацията вестниците \"Ню Йорк таймс\" и \"Вашингтон пост\", телевизиите ABC и CNN, списанията \"Time\" и \"Newsweek\". В същото време адвокатът на президента Тай Коб каза пред CBS в интервю, че Тръмп е \"много нетърпелив\" да седне и да отговори на въпросите, които може да постави службата на специалния съветник Робърт Мълър, който ръководи разследването за \"руската намеса\" в изборите.   \n", "date": "2018.01.19", "title": " САЩ щели да останат в Сирия до падането на Асад"}
{"url": "http://duma.bg/node/159009", "text": "Според новата ядрена доктрина на САЩ, чийто проект беше публикуван вече в медиите, Вашингтон ще бъде готов да използва ядрено оръжие в отговор на мощна кибератака, пише в статия в електронното издание на американския в. „Ню Йорк таймс. \nНесекретната версия на документа беше разпространена от медиите миналата седмица. В нея е залегнало Вашингтон „да разгледа възможността от използване на ядрено оръжие само при извънредни обстоятелства, за да защити жизнено важни интереси на САЩ, съюзниците и партньорите им.” \nТакива обстоятелства могат да са „значими неядрени стратегически нападения”, включително „атаки срещу цивилното население на САЩ”, съюзниците и партньорите им или срещу гражданска инфраструктура в тези държави. \nИзточници на вестника, които са бивши и сегашни висши служители в администрацията, посочват, че от гледна точка на администрацията на президента на САЩ Доналд Тръмп посочената формулировка включва и мощна хакерска атака, макар в документа това да не се посочва изрично. В същото време те изтъкват и че съществуват и други, по-конвенционални възможности за отговор. Десетилетия наред американските президенти са заплашвали с \"първа употреба\" на ядрено оръжие, но в изключително ограничени случаи. Новият документ обаче е първият, включващ и атаки срещу \"обширна инфраструктура\", каквато е например електрическата мрежа или комуникациите - които са особено уязвими при кибератака, посочват от \"Ню Йорк Таймс\". \nВ публикацията се казва, че „мащабна кибератака срещу САЩ и техните интереси ще бъде включена в тези видове агресия от други държави, в случай на които ответният ядрен удар ще бъде оправдан”. Документът описва стратегическата картина пред САЩ като \"доста неблагоприятна\", а като потенциални опасности освен традиционните Русия и Китай са включени още Северна Корея и Иран. \nСъщевременно се допълва, че в такъв случай САЩ ще разполагат и „с други, по-удобни възможности за ответни действия”. \nПентагонът и Белият дом отказаха коментар на публикацията, а военното ведомство посочи, че президентът още не е одобрил новата доктрина. \nТръмп разпореди подготовка на документа на 27 януари м.г. Неговият несекретен вариант е от 64 страници. Предполага се, че доктрината ще бъде обнародвана в края на януари или началото на февруари.   \n", "date": "2018.01.18", "title": "САЩ: Ядрени бомби срещу кибератаки "}
{"url": "http://duma.bg/node/159121", "text": "Министър-председателят Тереза Мей прие президента Еманюел Макрон - по време на първото му пътуване отвъд Ламанша – във военната академия в Сандхърст, близо до столицата, с дневен ред, предвиден да \"отразява широкообхватните отношения между Великобритания и Франция\". Лидерите на Великобритания и Франция имат за цел да задълбочат сътрудничеството си в борбата с тероризма и миграционната криза. Великобритания се опитва да укрепи връзките, преди да напусне Европейския съюз през следващата година. \nДвете страни понастоящем действат в съответствие с 15-годишния Договор от Льо Туке, който позволява да се извършват имиграционни проверки на границите на всяка от страните. Вчера бе подписан нов договор, който ще допълни споразумението от 2003 г. Великобритания ще отпусне допълнителни 44,5 млн. паунда (50 млн. евро) за укрепване на сигурността около френския град Кале. \nМеждувременно британските депутати приеха законопроект за оттегляне от ЕС. Текстът бе приет с 324 гласа „за“ и 295 „против“ след бурен дебат. \nТози законопроект ще позволи на Великобритания да продължи да функционира нормално, когато напълно прекрати връзката си с ЕС на 29 март 2019 г. Той трябва да сложи край на върховенството на европейското законодателство над британското национално право и да интегрира в британското законодателство европейските закони. „Този закон е от основно значение, за да се подготви страната за историческия етап на излизане от ЕС“, каза малко преди вота министърът, отговарящ за \"Брекзит\" Дейвид Дейвис. \nПредстои текстът да бъде представен в Камарата на лордовете след края на януари.   \n", "date": "2018.01.19", "title": " Мей посрещна Макрон в Лондон"}
{"url": "http://duma.bg/node/159123", "text": "Полша иска още американски войници \nПолша разчита на разширяване на присъствието на войници от САЩ в страната, заяви новият министър на отбраната Мариуш Блашчак. Това заяви той след среща във Вашингтон с помощника на президента на САЩ по националната сигурност генерал Хърбърт Макмастър. Според Блашчак това ще се отрази положително на сигурността не само в Полша, но и в голяма част от Европа. \n Нова, Северна или Горна Македония? \nРепублика Нова Македония, Република Северна Македония, Република Вардарска Македония, Република Горна Македония и Република Македония /Скопие/. Това са предложенията на международния посредник в спора за името на Република Македония между властите в Скопие и Атина Матю Нимиц.  \n Разстреляха показно гръцки мафиот \nУбит е соченият за глава на мафията в Гърция Василис Стефанакос. Той е разстрелян в сряда вечерта с 22 куршума в квартал на Атина пред офисите на компанията му. Около 19.00 ч. двама мъже с мотор стреляли по автомобила му с автомат Калашников, след което избягали. Районът е отцепен от огромен брой полицаи. Стефанакос излязъл от затвора преди година и половина, след като лежа там 9 години. Осъждан е за убийство, за бягство от затвора и контрабанда. \nАвстралия и Япония с пакт за военно сътрудничество \nПремиерите на Япония и Австралия посетиха обект за военни тренировки край Токио в четвъртък, тъй като двете страни се стремят да укрепят връзките си в отбраната пред лицето на севернокорейската криза. Двамата се надяват да постигнат споразумение за сигурност за съвместни отбранителни операции и военни маневри, като едновременно с това имат предвид и Китай, разширяващ военноморските си амбиции. \n   \n", "date": "2018.01.19", "title": "Кратки новини"}
{"url": "http://duma.bg/node/159122", "text": "Цяла Европа е в плен на ураганен вятър и снежни бури. В Холандия са отменени над 200 полета, а силните ветрове са оставили фериботи по основните пристанища в Гърция. Заради силния вятър пожарната е получила множество сигнали за паднали дървета в областта Атика. \nОбилните снеговалежи създадоха транспортен хаос и в Шотландия и Северна Ирландия. Обявен е \"жълт код\" за предупреждение от силни ветрове. Бурите прекъснаха тока в много райони на Югоизточна Англия. \nБурята \"Фридерике\" помете и Германия. Поривите на вятъра в страната достигнаха скорост от 160 км/ч.  \n\"Фридерике\" се движи от федерална провинция Северен Рейн-Вестфалия и югозападната част на Долна Саксония към югоизточната част на Германия. Издадени бяха предупредителни кодове за големи части от Хесен, Саксония, Саксония-Анхалт, Тюрингия, Североизточна Бавария, за югозападната част от Бранденбург и за високите части на планината Шварцвалд. \nВ редица населени места бяха отменени училищните занятия. Министерството на образованието в Берлин вече издаде разрешение на училищните власти в отделните провинции сами да преценяват дали децата да влизат в час. \nГерманските железници заявиха, че много влакове се движат по-бавно заради бурята и има закъснения. Във федерална провинция Северен Рейн-Вестфалия бе изцяло спряно движението на железопътния транспорт, съобщи националният превозвач \"Дойче Бан\". \nВ Северна и Южна Германия станаха множество автомобилни катастрофи заради обилния снеговалеж и хлъзгавите пътища. Съобщава се за десетки ранени хора. Само в Северен Рейн-Вестфалия са пострадали 17 души. \nСъщевременно метеоролозите препоръчаха в регионите, в които бурята бушува, да се избягва престоят на открито заради опасност от изкоренени дървета, падащи керемиди и повреди в електропроводите. \nБурите създадоха транспортни проблеми и в Централна и Източна Европа. \nРуските метеоролози пък предупредиха, че в Сибир се очакват студове от минус 50 градуса. \"Над региона властва Сибирски антициклон. Заради него поне до 22 януари ще има силни студове\", заяви пред РИА \"Новости\" главният специалист на Хидрометцентъра на Русия Марина Макарова. \nЛошото време продължава и в САЩ. Над 1000 полета бяха анулирани от двете международни летища в Хюстън, щата Тексас. Природната стихия със силен вятър, обилен снеговалеж и леден дъжд засегна също щатите Луизиана, Мисисипи, Алабама, Тенеси, Джорджия, Южна и Северна Каролина, Кентъки и Пенсилвания.     \n", "date": "2018.01.19", "title": " Европа е в плен на бури  "}
{"url": "http://duma.bg/node/159125", "text": "Властите на Турция взеха решение да продължат за шести път извънредното положение в страната с нови три месеца. Това бе съобщено от вицепремиера на Турция Бекир Боздаг след правителствено заседание, предаде тв каналът \"Хабер тюрк\". \nМярката влиза в сила от днес, заяви Боздаг, когато изтича срокът на предишното удължаване. Извънредното положение бе продължавано досега пет пъти от опита за държавен преврат на 15 юли 2016 г. Докато то е в сила, действат ограничения за провеждане на митинги и някои други масови мероприятия, силите на реда имат разширени правомощия, необходими за поддържане на сигурността на гражданите. \nВ същото време заместник-министърът на външните работи на Сирия Фейсал Мекдад подчерта, че военновъздушната отбрана на Сирия е в готовност да унищожи турската авиация, ако предприеме враждебни действия в Африн. По думите му Дамаск ще възприеме действията на Анкара като агресивен акт и подкопаване суверенитета на страната. \"Предупреждаваме турското ръководство, че ако предприемат бойни операции в района на Африн, ще се възприемат като агресивен акт от турската армия\", акцентира той.     \n", "date": "2018.01.19", "title": " Турция остава в извънредно положение"}
{"url": "http://duma.bg/node/159124", "text": "В руския парламент - Държавната дума, до месец ще бъде внесен законопроект за легализирането на частните военни компании. \nТози тип компании станаха известни през последните месеци като частни армии и тяхната дейност беше осветена от разрастването на конфликта в Донбас и намесата на Кремъл в Сирия. \nЗаконът иска да извади формированията от сивата зона и да гарантира правата на заетите в тази дейност. Сирийският конфликт показа, че частните армии са ефективни и нужни. По тази причина законът има шансове да бъде приет. \nРуски експерти посочват, че военните компании са легални в САЩ. Именно тези структури се използват от Белия дом в конфликтни точки. \nПредложението за узаконяване бе направено от външния министър Сергей Лавров преди няколко дни. \"Законът ще позволи на частните военни компании да вземат участие в антитерористични операции зад граница или в защитата на суверенитета на съюзнически държави от външна агресия. Също така в защитата на различни обекти като находища на нефт или железопътна инфраструктура\", поясни Михаил Емелянов, първи заместник-председател на комисията по държавно строителство и законодателство в Държавната Дума.   \n", "date": "2018.01.19", "title": " В Русия ще легализират частните армии"}
{"url": "http://duma.bg/node/158918", "text": "Спектакълът \"Палачи\" от Мартин Макдона ще има премиера днес от 19 ч. на голямата сцена в Театър \"София\". Режисьор е Стоян Радев, преводът е на Златна Костова, сценография - Венелин Шурелов, костюми Елица Георгиева, композитор и музика на живо Дамян Михайлов. Участват Илия Виделинов, Деян Донков, Михаил Милчев, Николай Антонов, Пламен Манасиев, Лилия Маравиля, Юли Малинов, Сава Пиперов, Николай Димитров, Юлиян Рачков, Мартин Гяуров, Мартина Троанска, Ириней Константинов. \nПиесата \"Палачи\", чието действие се развива през 60-те г. в Англия, сякаш илюстрира процеса, в който заплетените криминални перипетии могат да разклатят системата от морални клишета, на която стъпва всяка господстваща идеология. Трудността да бъде установен извършителят на обсъжданото престъпление започва да поставя под съмнение лесните отговори. Зрителят може да попадне в плен на мрачни догадки и напрегнатото му любопитство дълго време да бъде изкушавано, но истинското събитие произтича от възможността въпросът \"Кой е убиецът?\" да придобие по-голямо значение и да надхвърли рамките на сюжета. Защото може да се окаже, че търсенето на виновника ще ни отведе пред огледалото, откъдето в нас вечно се взира собственият ни страх, огромната суета и ужасът от липсата на друго. А може би има друго, но пътят натам изглежда рискован, защото по него трябва да се върви без привичния багаж от готови решения, които правят живеенето уютно и защитено. На помощ идва абсурдният смях, който при Макдона е единственото сигурно нещо, отбелязва режисьорът Стоян Радев.   \n", "date": "2018.01.17", "title": "Стоян Радев поставя \"Палачи\" в Театър \"София\""}
{"url": "http://duma.bg/node/158913", "text": "    Едни от най-значимите имена в българското изкуство от втората половина на ХХ и началото на XXI век са румънките Анета Драгушану и Мария Кучопулос, албанката Лика Янко и гърците Михалис Гарудис и Томас Кочев. Към тях бих причислила и Аршак Нерсисян. \n    Роден през 1952 г. в Ереван, завършил там Художествената академия, той изминава пътя от Армения, през Финския залив, до България, където през 1996 г. се преселва окончателно. И той, като изредените по-горе художници, избрали страната ни  за своя родина, обогатява и разширява стиловите тенденции в нашето изкуство, за да създаде свой ярък, разпознаваем живописен език, в който естетиката на неговата първа родина се преплита с преработените кубистични и фовистки постижения на френското изкуство. \n    Ако проследим корените на изкуството и естетиката му, то те ни насочват към художниците от началото на ХХ век, обединени в т. нар. движение \"Бубной валет\"; опиране на изкуството на примитива с неговата органичност и самобитен език, различен от ретроспектизма на Мир Искусства и салонния му характер. Това са тези, които са преминали през експеримента на френското изкуство - фовизма, т.е. през течението на дивите, отличаващо се с крайна експресия, както и през сезанизма и кубизма, характерен с разбиването на живописното пространство на картината и постигане на пространствена многоплановост. Тези художници и техните руски последователи успяват да разширят пластичния изказ чрез декоративност, яркост на цвета, фактурна сложност, запазвайки една подчертана жизнерадост. Аршак доразвива тези тенденции, за да изработи своя експресионистичен неокубистичен стил. В картини му, които виждаме в изложбата, присъства сезанистки отказ от оптическа перспектива, извеждане на формата чрез редуциране на обема и превръщането му в геометрични фигури, подобно на това, което се постига в аналитичния кубизъм. Но особеният симултанен поглед от различни гледни точки, който Аршак владее, и третирането на цвета извън природната адекватност внасят особена лиричност, примесена с чисто негов съзерцателен мистицизъм, плод на личностно преживяване на сюжета. \nВ сочната живопис на Аршак, представена чрез непоказвани досега картини, изпълнени с темпера, гваш и акварел, той ни връща към едни от най-енергичните експериментатори във френската и руската живопис, а в последните десетилетия и в българската. В този смисъл той е художник, който не можеш да сбъркаш с други и най-яркият сред българската гилдия художник, съчетал неокубизма с фовизма. Неслучайно, запитан какво е за него картината, той отговаря: \"Картината е моята държава и както искам, така си правя нещата вътре. Тук съм хазяин и съм в свой свят без глад и война.\" \nВсъщност това е и посланието на тази изложба - послание за живота, който сами създаваме, в случая - свят без глад и войни, обагрен от богатата палитра на Аршак. \n\"Разходка - четири дами\" \n\"Сутрин\"   \n", "date": "2018.01.17", "title": " Послание за живота "}
{"url": "http://duma.bg/node/158919", "text": "\"Sketches of Spain\", най-успешният проект на Биг бенда на БНР за изминалия сезон, ще бъде представен отново на 18 януари от 19.30 ч. в Първо студио на БНР. Невероятният интерес към концерта, изключителният успех в препълнената зала и десетките меломани, останали извън нея, доведоха до обещанието за повторение на събитието. Новата година започна за Биг бенда на БНР и диригента Антони Дончев с това изпълнено обещание. \nЕдин от най-интересните проекти в историята на джаза, един от най-добрите албуми на всички времена - критиката не пести суперлативи за \"Sketches of Spain\" (\"Скици от Испания\"), създаден от Гил Еванс за легендарния Майлс Дейвис. Двамата решават да направят аранжимент на Concierto de Aranjuez на композитора Хоакин Родриго. Приятел на Майлс му носи запис на този концерт и Еванс нотира музиката от него, тъй като не разполагат с партитура. Докато това се случва, те слушат още испанска фолклорна музика и се запалват по нейното традиционно звучене. Така албумът от само себе си се превръща в завладяваща комбинация от страстен испански фолклор, джазова експресивност и романтиката в музиката на Хоакин Родриго и Мануел де Фая. Записан е между ноември 1959 и март 1960 г. в Ню Йорк и се смята за пример в Third Stream, включващ фюжъна в джаза, европейската класика и стиловете от цял свят. \nВ ролята на Майлс Дейвис ще се въплъти отново Росен Захариев-Роко, един от най-изявените тромпетисти у нас. Билети в Рекламно-информационния център на БНР (бул. \"Драган Цанков\" 4), на касата на \"Кантус фирмус\" в зала \"България\" и онлайн в мрежите на eventim.bg и ticketsbg.com. Входът е свободен за ученици от музикалните училища и студенти от НМА \"П. Владигеров\", катедра \"Музика\" към НБУ и АМТИИ в Пловдив, срещу ученическа или студентска карта.   \n", "date": "2018.01.17", "title": " Биг бендът на БНР повтаря най-успешния си проект "}
{"url": "http://duma.bg/node/158920", "text": "След големия успех на първото издание на новия проект на \"София квартет\" - \"Концерти с дрескод\", със специалното участие на Васил Петров, музикантите продължават да съблазняват публиката с интересни предложения. На 19 януари от 19 ч. \"София квартет\" и Борислав Йоцов (кларинет) ще изпълнят кларинетния квинтет от Хулио Доминго, известен с изобилието на джаз и фламенко елементи. В програмата са Струнен квартет оп. 41, номер 1 на Шуман, \"Beyond the music\", 4 пиеси за кларинет и струнен квартет на Хулио Доминго. Концертът е в камерна зала \"България\". \n\"София квартет\" и Стефан Врачев - пиано, ще представят \"Музиката на Франция\" като част от цикъла \"Музиката на Европа\" на Софийската филхармония, с които институцията отбелязва Българското председателство на Съвета на ЕС. Концертът е на 26 февруари от 19 ч. в зала \"България\". Входът е свободен. Ще звучат творби от Цезар Франк и Жан Батист Бревал. За истинските ценители \"София квартет\" ще представи шедьоврите на музиката на XX век на 28 февруари от 19 ч. в камерна зала \"България\". Публиката ще чуе Кв. номер 11 от Шостакович и Кв. номер 3 от Хиндемит.   \nВасил Петров и Олга Михайлова Динова (мецосопран) ще са специалните гости на второто издание на \"Концерти с дрескод\". Изключителният успех на проекта на известния камерен състав се дължи на симбиозата между сериозна музика и забавна атмосфера. \"Концерти с дрескод\" превръща строгата концертна зала в място за изискани забавления, предлагайки на публиката ново изживяване. Гостите на пролетното издание на \"Концерти с дрескод\" отново няма да са само зрители и слушатели, а активни участници в спектакъла. Дрескодът ще е обвързан с идващата пролет. Концертът е планиран на 23 март от 19 ч. в зала \"България\", научи ДУМА от Надежда Герова. \"София квартет\" е в състав Стоимен Пеев, цигулка, Йордан Димитров, цигулка, Валентин Геров, виола, Любомир Ников, виолончело.   \n", "date": "2018.01.17", "title": " \"София квартет\" свири музиката на Франция "}
{"url": "http://duma.bg/node/158988", "text": "Книгата \"Най-големите чудеса на света\", която \"Книгомания\" издава в превод на Мария Йоцова, ще ни отведе на пътешествие до някои от най-изумителните и специални кътчета на земята. Този красиво илюстриран справочник е изследване на 30 чудеса, с фантастични цветни снимки, уловили магията и великолепието на поразителните природни феномени и невероятните конструкции, създадени от човека. С помощта на 3D илюстрациите и макетите, придружени с обяснения, можем да пътуваме до сърцето на тези необикновени места и открием красотата на природата и смайващите творения на изключителни художници и архитекти, информира Светлана Минева от \"Книгомания\". \nСред чудесата, създадени от хората, в книгата са представени Стоунхендж, Пирамидите в Гиза,  Долината на царете, Петра, Акрополът, Теракотената армия до гр. Сиан, Китай, Колизеят, Рисунките в Наска - югоизточната част на Перу, Статуите Моаи - Великденски остров/Полинезия, Мачу Пикчу - градът на инките; Перу, Забраненият град - императорският комплекс в сърцето на Пекин, Китай, Тадж Махал - град Агра, Индия, и др. В раздела \"Чудеса на природа\" са Антарктида, Галапагоските острови, Амазония - Бразилия, Водопадите Игуасу - между Аржентина и Бразилия, Сахара - Северна Африка, Килиманджаро, Хималаите, Ниагарският водопад, Гранд каньон и др. \nОбитатели сме на уникална планета. Единствената, на която има живот и огромно геоложко и биологично разнообразие. Тези два фактора са осигурили за нас едно необикновено място за живеене. Действието на природните сили, извайвали земната повърхност в продължение на милиони години, е допълнено от великия творчески дух на човешките същества, които от зората на цивилизацията до днес са създали свои чудеса. Пред себе си имаме наш собствен необятен свят, който да откриваме, да изследваме и да се радваме на естествения рай, създаден от търпеливата ръка на природата, както и на смайващите конструкции, заченати във въображението на човешкия гений. \nОт същата поредица на \"Книгомания\" е изданието \"Най-великите градове\". Това са онези от тях, които имат богато архитектурно наследство или смайващо красива естествена среда. Но преди всичко притежават дух, който прави всеки от тях неповторим. Тези градове знаят как да израстват, да се променят и пресътворяват, без да губят своята същност. Книгата отвежда на пътешествие през 30 такива градове на земята. Триизмерните илюстрации и макети, придружени с обяснения, позволяват да докоснем душата на всеки от тях и да усетим пулса на някои от най-динамичните и вълнуващи световни метрополиси.   \n", "date": "2018.01.18", "title": "От шедьоврите на хората до изумителните изненади на природата"}
{"url": "http://duma.bg/node/158989", "text": "Световна премиера на създадени нови, непоказвани досега, творби по време на приключилата през декември 2017 г. Втора творческа работилница на проф. Стефан Драгостинов в Нов български университет, ще се състои днес, 18 януари, от 19 ч. в салона на Центъра за култура и дебати \"Червената къща \"Андрей Николов\" в София. Произведенията на младите творци ще бъдат представени от значими български изпълнители и състави, сред които проф. Милена Моллова, проф. Йосиф Радионов, доц. Десислава Щерева, виртуозите Росен Идеалов, Александър Джамбазов, Свобода Боздуганова и Инес Симеонова. Уникалният концерт-спектакъл ще бъде под наслов \"Творческа работилница по композиция на проф. Стефан Драгостинов\", научи ДУМА от известния композитор, диригент и педагог.  \nРазказът на професора ни връща към началото, положено през недалечната 2007 г. През октомври започва първият випуск от класа по композиция на проф. Стефан Драгостинов в НБУ с група ентусиазирани талантливи студенти, сред което Емерих Амбил, Данаил Танев, Антония Малчева, Георгия Полиники (Кипър). Първата работилница по композиция, организирана от департамент \"Музика\" през 2016 г., е замислена от проф. Драгостинов като лаборатория за творците в подготовката им за участие в конкурс по композиция (чието име маестрото и младите му съмишленици пазят в дълбока тайна). В работилницата се твори активно \"до последно\". Създадени са две дузини талантливи произведения. По думите на самия професор, сред тях има четири-пет парчета, които са страхотни!  \nВ уникалната творческа лаборатория активно присъстват 22 музиканти, възрастовата \"диаграма\" е особено впечатляваща: от 6-годишния виолончелист Дарин Ламбрев до 70 (и повече) годишен \"младолик\" мастит автор, дошъл да понаучи някои \"оркестрови сръчности\" от маестрото. Сред участниците са \"ветераните\" от Школата Драгостинов; редом до Емерих Амбил, Валерия Крачунова, Данаил Танев се вписват имената на студенти от т. нар. втора творческа вълна Сара Костадиновска, Мина Ефремова, Десислава Георгиева; до тях - току-що прихваналите \"композиторска треска\" млади студенти от НБУ Павел Шопов, Красимира Алексова, ученици от Националното музикално училище \"Любомир Пипков\" Анжела Тодорова, Анастасия Кръстанова, Дарина Божилова, Деметра Григорова, Георги Василев, Симеон Шиндаров. \nЗа изминалите години досега наградите са 20. Колосален успех на композиторската школа на проф. Стефан Драгостинов!  \n2009 г.  \n- Емерих Амбил печели авторитетния международен конкурс по композиция \"Проф. Марин Големинов \n- Емерих Амбил печели ІІ награда, а Данаил Танев - трета (първа награда не е присъдена) на  първия международен конкурс по композиция за нови произведения за ансамбъл \"Софийски солисти\" \n2010 г. \n- Емерих Амбил с първа награда на конкурса по композиция \"Еуфония\" в Брюксел \n- Сара Костадиновска (позната като Сара Мейс) с първа награда на конкурса по композиция, организиран от Музикалния център \"Борис Христов\" \n2012 г. \n- Емерих Амбил с две втори награди на международния конкурс \"Млади виртуози\" в София, а Сара Костадиновска - с трета награда \n2013 г. \n- Емерих Амбил с първа награда на международния конкурс по композиция \"Млади виртуози\", Сара Костадиновска - с втора награда \n- Мина Ефремова с трета награда на международния конкурс за композитори в \"Земята и хората\" \n- Емерих Амбил и Валерия Крачунова с годишните награди на ансамбъл \"Софийски солисти\" \n- Мина Ефремова със специалната награда на Шестия международен конкурс по композиция \"Иван Спасов\" \n2015 г. \n- Валерия Крачунова с втора награда на Седмия международен конкурс по композиция в София (първа награда не се присъжда) \n- Десислава Георгиева с трета награда на конкурса за нова българска музика \"7/8\" \n2016 г. \n- Емерих Амбил и Валерия Крачунова с трети награди на Седмия международен конкурс по композиция \"Иван Спасов\" (първа награда не се присъжда, втора печели Любомир Денев), а Валерия Крачунова взима и Специалната награда на община Пазарджик, Мина Ефремова получава наградата на Съюза на българските композитори   \n", "date": "2018.01.18", "title": "Композиторската школа на Стефан Драгостинов  "}
{"url": "http://duma.bg/node/158990", "text": "Почина актьорът Стефан Илиев, съобщиха от САБ. Роден е през 1935 г. в Истанбул. Завършва актьорско майсторство във ВИТИЗ \"Кръстьо Сарафов\" през 1958 г. Дебютира в ролята на Дженаро в \"Лукреция Борджия\" от Юго в ДТ Габрово. Работил е в драматичните театри в Плевен и Перник, Народния театър за младежта, Театъра на поезията и естрадата, Театър \"София\", МГТ \"Зад канала\". Сред основните му роли на сцената са Авакум Захов в \"Спящата красавица\" от А. Гуляшки, Херцогът в \"Скъперникът рицар\" от А. С. Пушкин, Поручикът в \"Поручикът и Марютка\" от Б. А. Лавреньов, Браун в \"Опера за три гроша\" от Б. Брехт, Гьоринг в \"Червено и кафяво\" от Ив. Радоев, Вершинин в \"Три сестри\" от А. П. Чехов, Сър Оливер в \"Училище за сплетни\" от Р. Шеридан, Г-н Смит в \"Плешивата певица\" от Й. Йонеско и др. Поколения зрители го помнят от филмите \"Пленено ято\", \"Между релсите\", \"Конникът\", \"Свобода или смърт\", \"Един миг свобода\", \"Снимки за спомен\", \"Куче в чекмедже\" и много други. Стефан Илиев бе председател на Съюза на артистите в България между 1990 и 2005 г. Носител е на наградата на САБ \"Икар 2015\" за чест и достойнство. Поклон пред паметта му! \n    \n", "date": "2018.01.18", "title": "Отиде си актьорът Стефан Илиев"}
{"url": "http://duma.bg/node/159129", "text": "Украинският парламент прие президентския закон за реинтеграция на Донбас, за него гласуваха 280 депутати при необходимия минимум от 226. \nДокументът дава право на президента Петро Порошенко да използва в мирно време въоръжените сили в региона за защита на суверенитета. Това ще позволи да се се узакони използването на армията в Донбас без обявяване на война. В закона неконтролираните от Киев територии на Донбас са окачествени като \"окупирани\", а Русия е наречена страна агресор. От първоначалния вариант депутатите изключиха положението за приоритета на Минските споразумения по регулирането на конфликта.  \nЗаконът бе гласуван на второ четене, продължило три дни. Парламентът трябваше да гласува по 673 поправки. Сред тях бе предложението да се скъсат дипломатическите отношения с Русия, но депутатите го отхвърлиха. Те не одобриха и инициативата за признаването като терористични организации на провъзгласените Донецка и Луганска народна република (ДНР и ЛНР).   \n\"Украйна показва, че не желае мирно разрешение на конфликта, тоест тя възнамерява да воюва и за целта създава политическа платформа\", заяви лидерът на ДНР АлександЪр Захарченко.  \nПриемането на закона за реинтеграцията на Донбас още повече отблъсква Донбас от Украйна, заяви на свой ред представителят на ДНР в Контактната група Денис Пушилин. Вярвате ли, че Донбас отново ще стане пълноценна част от Украйна, попита той. \nПарламентът слага кръст на мирното регулиране на положението в Донбас, смята Виктор Медведчук, представителят на украинското правителство в хуманитарната подгрупа за Донбас. Именно той изигра ключова роля при размяната неотдавна на военнопленници. Изхвърлянето от закона на Минските споразумения показа на цял свят, че Киев няма намерение да изпълнява задълженията по тези споразумения, подчерта той. По думите му \"парламентът отдавна се е превърнал в заложник на оставащите безнаказани радикали и политиканстващи демагози от \"партията на войната\". Налице е фантасмагоричен, бълнуващ и абсолютно нереализуем набор от мечти за насилствено връщане на територии. Именно на територии, а не на хора\", изтъкна политикът.  \nПриемането на закона е стъпка към ескалация на конфликта на Киев с ДНР и ЛНР, коментира известният украински политолог Михаил Погребински. Той уточни, че в закона не е призната субективността на двете републики, \"което прави безсмислено продължаването на преговорите в минския формат\". \"Мисля, че минският формат ще трябва да се закрие и трябва да започне търсенето на нов формат. Как ще свърши това, не знам но мисля, че без преки преговори с непризнатите републики няма да има никакъв прогрес по пътя на мирното регулиране на конфликта, който ще бъде замразен за известно време\", поясни политологът.     \n", "date": "2018.01.19", "title": " Киев ескалира конфликта в Донбас  "}
{"url": "http://duma.bg/node/158991", "text": "\"Машината Ян Бибиян\" по мотиви от \"Ян Бибиян. Невероятните приключения на едно хлапе\" от Елин Пелин ще представи на 19 януари от 20 ч. театър \"Ателие 313\" в София, кв. \"Красна поляна\", ул. \"В. Д. Стоянов\", до бл. 7. Спектакълът е за деца над 7 години, а входът е свободен. Адаптация, режисура, музика и музикално оформление Петър Пашов-младши, сценография и кукли Димитър Димитров и Петя Димитрова. Участват Радост Кожухарова, Цвети Пеняшки, Тодор Нисторов, Даниел Русев. \"Машината Ян Бибиян\" е свободна адаптация по Елин Пелин. Приемайки текста на повестта като начална точка, спектакълът все повече се отклонява и потъва в търсенето на театралното. Спектакълът е реализиран с финансовата подкрепа на Министерството на културата, печелил е национални и международни награди.   \n", "date": "2018.01.18", "title": "\"Машината Ян Бибиян\" с 50-о представление"}
{"url": "http://duma.bg/node/158992", "text": "Знаменитата унгарска режисьорка Илдико Енеди ще представи филма си \"За тялото и душата\", носител на \"Златна мечка\" от \"Берлинале 2017\" и ще председателства международното жури на 22 \"София филм фест\" през март.  \nЕнеди дебютира през 1989 г. в Кан с филма \"Моят ХХ век\", където бе удостоена с наградата \"Златна камера\". Специалистите я определят като една от младите надежди на унгарското кино. През 1992 г. Енеди е поканена за член на журито на 42 \"Берлинале\", две години по-късно нейният филм \"Magic Hunter\" е в основния конкурс на 51 издание на Венецианския фестивал. Сюрреалистичната й творба \"Simon, the Magician\" е представена на различни форуми и получава добри отзиви. 18 години по-късно филмът й \"За тялото и душата\" покори \"Берлинале\" и беше удостоен със \"Златна мечка\" в началото на 2017 г. Запитана какво е правила през тези 18 години, Енеди отговаря: \"Гледах деца, преподавам в училище за изобразителни изкуства, заснех сериал за НВО. Но бях отчаяна и се блъсках като побъркана, всеки божи ден през тези 18 години, за да започна моите проекти.\" \nВ програмата на 22 \"София филм фест\" през март унгарската режисьорка ще представи лично своята най-нова творба и въпреки натоварената си програма като председател на международното жури, ще отдели време за срещи с журналисти и публиката. Предвидена е официална церемония, на която Енеди ще получи наградата \"ФИПРЕССИ Платиниум 90\" - специално отличие, което беше връчено в София на Бела Тар и Горан Паскалевич. \n\"За тялото и душата\" получава в Берлин и наградите на ФИПРЕССИ, Екуменическото жури и на читателите на \"Берлинер моргенпост\". Филмът бе номиниран в четири категории за Европейските филмови награди. С призове от Мумбай (на публиката) и Сидни (най-добър филм), с номинации в Палм спрингс, Хайфа и Филаделфия, деликатната любовна история за две изгубени души, които се срещат в образите на елен и кошута в сънищата си, ще се състезава с още осем творби за чуждоезичен \"Оскар\" за 2017 г., научи ДУМА от Светлана Дамянова от прес офиса на СФФ.   \n", "date": "2018.01.18", "title": "Илдико Енеди ще ръководи международното жури на \"София филм фест\""}
{"url": "http://duma.bg/node/159101", "text": "Държавната опера в Русе подкрепя кампанията за набиране на средства за Мирослав Колчев, който страда от животозастрашаващата \"остра В - лимфобластна левкемия и Филаделфия+\". В момента младият мъж е на тежка химиотерапия, предстоят му още няколко. За да бъде спасен животът му, се нуждае от трансплантация на стволови клетки на гръбначен мозък, а за нея са необходими много средства, с които семейството не разполага. С тази молба да подкрепим кампанията се обърнаха ученици на преподавателката Снежана Бъчварова - майката на Мирослав. Отворена е дарителска сметка в Райфайзенбанк ЕАД - BG12RZBB91551051998709 Мирослав Владимиров Колчев. Ще бъдат поставени и урни във фоайето на Русенската опера.   \n", "date": "2018.01.19", "title": "Русенската опера подкрепя Мирослав Колчев"}
{"url": "http://duma.bg/node/159102", "text": "Един от най-значителните български писатели Ивайло Петров се ражда на 19 януари 1923 г. Автор е на повече от 20 книги, сред които незабравими ще останат \"Преди да се родя и след смъртта ми\",  \"Мъртво вълнение\", \"Хайка за вълци\" и др. \"Инстинктът за живот е по-силен от неговия смисъл!\", пише в \"Хайка за вълци\" Петров. Неговият инстинкт го прави не само безспорен разказвач и майстор на словото, но и художник с пастели, акварели, масло и керамични творби. Малко известен факт от биографията на Ивайло Петров е, че работи няколко години в Столичната библиотека като консултант. Библиотеката притежава автопортрет на писателя, дарен от самия него, който може да се види в документалната изложба, посветена на 95 години от рождението му. Във фондовете на Столичната библиотека се пазят над 100 различни издания от и за Ив. Петров, сред които и илюстрирани от автора, и факсимилета на негови картини, които също ще бъдат представени на изложбата. Тя се открива днес от 11 ч. в Мраморното фоайе. Слово ще произнесе проф. Михаил Неделчев.   \n", "date": "2018.01.19", "title": "Памет за Ивайло Петров"}
{"url": "http://duma.bg/node/159100", "text": "Концертът на Михалис Хаджиянис, който трябваше да се състои на 20 април в зала 1 на НДК, ще се измести на 24 март. Новата дата се налага вследствие на промени в програмата на Българското европредседателство и провеждането на събитие в сградата, изискващо най-висока степен на сигурност. Купените до момента билети ще важат без презаверка. \n    \n", "date": "2018.01.19", "title": " Концертът на Михалис Хаджиянис с нова дата"}
{"url": "http://duma.bg/node/159103", "text": "Горан Брегович бе отличен сред най-добрите музиканти в бестселъра на \"Ню Йорк таймс\" \"101 музиканти, които трябва да чуеш преди да умреш\". Образът на балканската легенда дори заема централно място на корицата на суперуспешната графична книга, чийто автор е испанският илюстратор Рикардо Каволо. Брегович, който ще представи новия си въздействащ спектакъл пред родната публика на 13 април, както ДУМА писа, е сред малцината европейски артисти, отличени в атрактивното четиво. Графичният роман е представен под формата на личен дневник, който следва историята на музиката чрез сто и един основни творци - от Бах до Ейми Уайнхаус, от \"Нирвана\" до \"Дафт пънк\" и Горан Брегович. С над сто оригинални цветни илюстрации и ръкописен текст, списъци, бележки и лични анекдоти, неслучайно книгата се радва на огромен успех.  \nСветовноизвестният музикант и композитор в момента е на турне в подкрепа на новия си албум, обединяващ културните различия в 11 композиции за класическа, клезмер и ориенталска цигулка. С музикалните традиции на християни, евреи и мюсюлмани, \"Три писма от Сараево\" изпраща послание за мир и взаимно разбиране. Всеки, купил билет за концерта в София, ще получи в деня на събитието подарък \"Three Letters Live CD\", припомня Петя Митова от \"Моко сълюшън\", организатор на шоуто в \"Арена Армеец\". Билетите от 35 до 55 лв. може да бъдат купени в мрежата на \"Ивентим\" и онлайн. ВИП пакети за събитието - bileti365.com.     \n", "date": "2018.01.19", "title": " Горан Брегович е сред най-добрите музиканти според \"Ню Йорк таймс\""}
{"url": "http://duma.bg/node/159104", "text": "Групата на Николо Коцев \"Кикимора\" ще представи концерт с голям симфоничен оркестър на сцената на Държавната опера в Стара Загора под наслов \"Children in Time\" на 20 януари от 19 ч. Ще бъдат изпълнени любими песни на легендарните \"Дийп пърпъл\" и \"Рейнбоу\" в съпровод на оркестъра на Операта. Диригент е Димитър Косев. Аранжиментите и оркестрациите са на Николо Коцев. Ще прозвучат 16 песни, от които седем на \"Дийп пърпъл\" - \"Highway Star\", \"Mistreated\", \"Child In Time\", \"Stormbringer\" и др. Коцев е избрал и песни на \"Рейнбоу\" от ерата на Рони Джеймс Дио, и не само. Сред тях са хитовете \"Can't Let You Go\", \"I Surrender\", \"Catch The Rainbow\" и др.  \nНа 20 и на 21 февруари от 19 ч. концертът ще бъде представен и на сцените на ДКС \"Васил Левски\" във Велико Търново и на зала \"Орловец\" в Габрово. \nПесните бяха избрани съобразно четири важни фактора - популярност, материал за симфонична оркестрация, състав на групите и времетраене. И двете групи имат песни, които са чудесни както са си, и една симфонична оркестрация не би допринесла кой знае колко за тяхното по-добро звучене. Целта беше да създам един не само различен, но и смислен прочит на новите версии, споделя Николо Коцев за проекта.    \n\"Кикимора\" е група, създадена през 2011 г. от Николо Коцев - основател и на групата \"Brazen Abbot\". През 2012 г. \"Кикимора\" осъществява с  успех концерт с авторска музика на Коцев със Симфоничния оркестър на БНР в зала \"България\", под диригентството на Емил Табаков, както и множество изяви в цялата страна. През 2015 г. групата издава първия си авторски албум. \"Кикимора\" е в състав Николо Коцев - китара и вокал, Александър Атанасов - соло вокал, Николай Тодоров - ударни и вокал, Антоний Георгиев - клавишни, Николай Цветков - бас.   \n", "date": "2018.01.19", "title": "Николо Коцев и \"Кикимора\" със спектакъл в Старозагорската опера"}
{"url": "http://duma.bg/node/159106", "text": "След триумфалния успех в Норвегия на изложбата \"Легенди в злато. Тракийски съкровища от България\" в Националния исторически музей  отново може да се видят най-известните златни и сребърни съкровища. Емблематичните произведения на торевтиката, пластиката и изкуствата гостуваха повече от 3 месеца на музея в Берген.   \nПодновената експозиция в зала 2 на НИМ традиционно акцентира върху оригинала на Панагюрското златно съкровище. Посетителите могат да разгледат в представителните витрини сребърните съкровища от Борово (IV век пр. Хр.), Рогозен (ср. V-третата четвърт на IV век пр. Хр.) и Летница (IV век пр. Хр.). Като част от постоянната експозиция остава Сребърното съкровище от с. Йонково (III век пр. Хр.), показано за първи път през лятото на 2017 г. То включва купа с полусферична форма, каликс и фрагменти от устие на ритон с врязана украса от бръшлянова клонка. \nУникалната златна каничка от Могиланската могила (Враца) и сребърният киликс от Александрово от IV век пр. Хр., сребърният скифос с позлата, украсен с глави на богиня, инсигниите на властта - златен нагръдник от могилно погребение от Твърдица, двойната брадва с позлата от Кози грамади, златни накити, парадно и бойно въоръжение на тракийските войни и предмети от проучени богати гробни комплекси в Казанлъшко представят разказа за тракийските владетели и техните земи. \nТрадиционен интерес предизвикат редките и изключително интересни накити от проучени гробове в Златиница и Синеморец, както и разнообразието от златни венци и уникалният златен пръстен със сцена на обличане във власт (инвеститура). Акцент в експозицията е обецата, представяща богинята Нике в колесница (ср. на III век пр. Хр.). Показани са още огърлици, обеци, апликации за диадема, нанизи от мъниста и сребърни накити, които ще обогатят представата за живота и мисленето на траките в периода V-I век пр. Хр. \nЕкспозицията показва изящни и редки образци на тракийското въоръжение, върхове на копия и др. Начинът на живот, вярванията и мисленето на траките, живели по българските земи в предримския период, разкриват предмети, принадлежали на владетелите и семействата им, научи ДУМА от доц. д-р Бони Петрунова, директорка на НИМ.   \n", "date": "2018.01.19", "title": "Златните тракийски съкровища се върнаха в НИМ  "}
{"url": "http://duma.bg/node/159147", "text": "В столицата не достигат нови жилища на достъпни цени. Цените стават все по-зависими от ипотечния пазар, каза изпълнителният директор на компания за недвижими имоти Георги Павлов пред БНР. Делът на хората, които купуват апартаменти с ипотечни кредити, е най-голям в историята на пазара на недвижими имоти. В случай, че пазарът на ипотеки се промени и лихвите по ипотеките леко започнат да нарастват, това ще повлияе на жилищата обратно - те ще спаднат, тъй като вноските по ипотечните кредити ще се повишат. \nТенденциите за тази година ще са, че пазарът ще се успокои. Това ще е вследствие на стабилна икономика, висока заетост, ниска безработица, повишаващи се доходи, но в крайна сметка цената на парите ще окаже особено значение, обясни Павлов. \nСпоред него нови жилища на по-достъпни цени - под 900 евро на квадратен метър липсват. Такива сделки могат да бъдат много повече, но няма съответното предлагане, а причината за това е, че кварталите, където е по-евтина земята, не са в добро инфраструктурно състояние, допълни още той.   \n", "date": "2018.01.19", "title": " В София липсвали нови жилища на достъпни цени"}
{"url": "http://duma.bg/node/159148", "text": "Проектната компания за газовата връзка между България и Гърция - \"Ай Си Джи Би\" (ICGB), удължава срока, в който кандидатите да консултират проекта могат да подават оферти. Новият краен срок за подаване на оферти е 13 февруари, а отварянето им е насрочено за 14 февруари 2018 г. Като причина за удължаването дружеството посочва, че две български фирми - \"Вини България\" АД и \"Некст Инвест\" ЕООД, са подали жалби срещу търга в Комисия за защита на конкуренцията (КЗК). Процедурата беше спряна до влизане в сила на определението на КЗК каквито са разпоредбите в Закона за обществени поръчки (ЗОП). Жалбите бяха подадени в КЗК на 22 декември 2017 г., в последния ден, в който можеше да се оспори решението на ICGB за удължаване на срока за подаване на оферти, като беше поискана временна мярка \"спиране на процедурата\". \nИ въпреки че регулаторът отказа да образува производство по жалбите срещу обществената поръчка, процедурата се забави и поради това е необходимо удължаване. Определението на председателя на КЗК не беше обжалвано пред Върховния административен съд в съответния срок. Това е вторият път, в който проектната компания от българска страна удължава срока за подаване на оферти за обществената поръчка \"Избор на инженер-консултант за проект \"Изграждане на Междусистемна газова връзка Гърция-България\". Първоначалният беше 19 декември 2017 г., но беше продължен до 15 януари 2018 г. с мотива, че \"Ай Си Джи Би\" е получила много заявления с искане за удължаване на срока.     \n", "date": "2018.01.19", "title": "Удължават срока за консултант за газовата връзка с Гърция "}
{"url": "http://duma.bg/node/159150", "text": "За поредна година през 2017-а пътническият въздушен трафик се увеличава благодарение на нискобюджетните компании, чийто дял на пазара нараства, отчете Международната организация за гражданска авиация (ICAO), цитирана от АФП. Авиокомпаниите са превозили през 2017 година общо 4,1 милиарда пътници, което е увеличение със 7,1 на сто на годишна основа след предходното нарастване от 6 на сто. \nС 1,2 млрд. пътници нискобюджетните компании увеличават обема на трафика си с по-бърз темп от средногодишния, отбеляза АФП. Тези компании вече имат една трета от превозените пътници в Европа, 31 на сто в Азиатско-Тихоокеанския район и 26 на сто в Северна Америка. \nЕвропа продължава да бъде най-големият международен пазар с 37 на сто от приходите от пътник и от километър, което е нарастване с 8,1 на сто на годишна основа благодарение на по-благоприятните икономически условия. Пак според този показател латиноамериканският пазар е нараснал с 10 на сто, азиатско-тихоокеанският се е увеличил с 9,6 на сто, Африка бележи растеж от 7,6 на сто, Близкият изток - с 6,9 на сто, и Латинска Америка - с 4,9 на сто. \n    \n", "date": "2018.01.19", "title": "През 2017 г. Нискобюджетните авиокомпании превозили една трета от пътниците"}
{"url": "http://duma.bg/node/159149", "text": "България и Румъния са страните с най-малко онлайн купувачи в ЕС през миналата година, като у нас само 27% от интернет потребителите пазаруват в мрежата, а в Румъния - 23 на сто. Това показват данни от проучване на Евростат за нагласите на интернет потребителите в ЕС през 2017 г. За последните пет години делът на хората в България, които пазаруват по интернет, е нараснал повече от два пъти - от около 10% през 2012 г. до 27% през миналата година. Хората от градовете у нас пазаруват почти двойно повече онлайн от хората в селата, показва още анализът на Евростат. \nНай-висок дял на покупки в интернет за българите заемат стоките за дома - 73%. Следват пътувания или хотелски резервации - 26%, билети за различни събития - 15%, дрехи или спортни стоки - около 14%, различни видове електронно оборудване - също 14%, и др. \nНай-малко българите са купували онлайн лекарства, храни и напитки, както и филми и музика - средно около 4-5%. \nКато най-често срещани проблеми при пазаруването онлайн се посочват трудности при намирането на информация относно гаранции и други законови права, доставка на погрешни или повредени стоки, крайните разходи са по-високи от посочените, проблеми, свързани с измама, трудности при подаване на оплакване и искане на обезщетение или получаване на незадоволителен отговор след подадено оплакване. \nСредният процент на пазарувалите онлайн в ЕС е около 68 на сто, показват още данните на Евростат. Най-висок дял пазаруването в мрежата е отчетен във Великобритания - 86%, Швеция - 84%, Дания, Германия, Люксембург и Нидерландия - по 82% и др. По-голямата част от онлайн покупките в ЕС включват дрехи и спортни стоки - 64%, пътни и ваканционни посещения - 53%, стоки за бита - 46 на сто, билети за събития - 39%, книги, списания и вестници - 34 на сто. \nЧетирима от всеки 10 интернет купувачи в ЕС декларират, че са изразходвали от 100 до 500 евро за онлайн покупките си през миналата година. Около една трета са заявили, че закупената стока е от друга страна-членка на ЕС, а останалите са купили стока онлайн от друга точка на планетата. Близо 70% от анкетираните са заявили, че нямат никакви пречки при пазаруването онлайн. \nРегистрираните проблеми при онлайн пазаруването в ЕС са почти сходни като тези в България като най-честите оплаквания са от бавна доставка, технически проблеми при поръчка или плащане, погрешни или повредени стоки и др. \nСамо за една година от въвеждането от страна на ЕК на онлайн-платформата за решаване на спорове при е-търговията в ЕС са регистрирани над 24 000 жалби от онлайн-купувачи в общността срещу нелоялни търговци. \n    \n", "date": "2018.01.19", "title": " Българите и румънците - на дъното в ЕС по онлайн пазаруване "}
{"url": "http://duma.bg/node/159151", "text": "Ще бъде разработено мобилно приложение за инвеститорите, както и денонощно виртуално деловодство за тях към Българската агенция за инвестиции, съобщи министърът на икономиката Емил Караниколов. \"Мобилното приложение ще бъде на различни езици, по този начин компаниите ще могат да се запознаят с пълната информация за условия за инвестиции. Картата, която подготвяхме още от миналата година, в която всеки инвеститор ще може да вижда какъв бизнес има на територията, разбита на региони в България, се подготвя\", обясни Караниколов, цитиран от Дарик. Той поясни, че в момента свързват с картите, които имат от МОН, с цел всеки един инвеститор да вижда какви учебни заведения и университети съществуват. Също и с Агенцията по заетостта, за да се вижда и какви свободни бройки и какви специалисти има.   \n", "date": "2018.01.19", "title": "Щели да разработват мобилно приложение за инвеститори"}
{"url": "http://duma.bg/node/158993", "text": "Народният театър \"Иван Вазов\" ще почете 140-годишнината от рождението на Пейо Яворов с паметно утро в събота, 20 януари, от 11 ч. във фоайето на първи балкон. Честването на именития  поет и драматург на театъра ще е с вход свободен за всички, които искат да се докоснат до неговото творчество. Стихове от Пейо Яворов и спомени за него ще прозвучат в изпълнение на актьорите от Народния театър Йорданка Кузманова, Марин Янев и Христо Чешмеджиев. Слово за великия поет ще произнесе проф. Михаил Неделчев, научи ДУМА от Катя Попчева, ръководител маркетинг и комуникации в НТ. \nПейо Яворов работи в Народния театър от 1908 до 1913 г. Написва и пиесите \"В полите на Витоша\" и \"Когато гръм удари, как ехото заглъхва\", многократно поставяни на първата ни сцена. \n\"Все туй копнение в духът,/ все туй скиталчество из път,/ на който не съзирам края.\" Така започва едно от най-обичаните и съвършени Яворови стихотворения - \"Копнение\", предвещаващо неговата непомерна дарба, но все още не и \"свръхземните въпроси\", които ще разтърсят поезията и съдбата на големия трагически поет на България. \nПейо Яворов е роден в Чирпан и едва 21-годишен, като телеграфист в Анхиало, където местните неразбиращо го наричат \"сянката\", създава някои от своите поетични шедьоври. Достатъчно е да споменем поемата \"Калиопа\". После е поканен и пристига в столицата, приобщен е в кръга \"Мисъл\" и се превръща в един от \"великата четворка\". \nВ гениалността му на поет са побрани множеството му биографични роли: редактор в списание \"Мисъл\", спътник на войводата Гоце Делчев в борбата за осъществяване на националния идеал, публицист, артистичен секретар на Народния театър, където се превъплъщава и в режисьор, драматург, \"стожер на най-чистата на българската реч на сцената\" по думите на Адриана Будевска. За петте години, през които Яворов съучаства в живота на Народния театър, Будевска пише: \"Той работеше скромно, мълчаливо като всеки голям художник. Беше тактичен и със съзнание. Съзнаваше, че неговата задача е задачата на големия човек, който трябва да даде от себе си нещо - и има какво да даде. Той не искаше поклонение, но служеше на нещо свято, на нещо по-голямо от него - на българския театър, на българската реч в него.\" \n    \n", "date": "2018.01.18", "title": "Народният театър чества Яворов с паметно утро  "}
{"url": "http://duma.bg/node/158905", "text": "Германски учени от университета в Бон изясниха защо някои хора не могат да отслабнат - причината не е в тях, а в организма им, който си мисли, че искат да го убият, пише сайтът Лайф. Това обяснява защо за мнозина свалянето на килограми е изгубена кауза и каква е причината, въпреки огромните лишения, в края на краищата всичко да завършва с провал. По думите на изследователите отговорите на тези въпроси трябва да се търсят в защитните механизми на организма. \nРязкото съкращаване на потреблението на мазнини и въглеводороди е равносилно за организма на сериозна инфекция, с която той започва да се бори. Практикуваният в продължение на много години определен хранителен режим е способен да препрограмира клетките и отделни участъци от гените. \nПреминаването към по-здравословен начин на живот предизвиква стрес, който се възприема от организма като заплаха. Учените са на мнение, че при подобни диети от жизнено значение е да се направят необходимите анализи. Всеки тип здравословно хранене трябва строго да се подбира според особеностите на организма.   \n", "date": "2018.01.17", "title": " Обясниха защо някои не могат да отслабнат"}
{"url": "http://duma.bg/node/158906", "text": "Британката Барбара Питърс успя на 80 години да вземе изпита в Кралската балетна академия и официално стана най-възрастната балерина в историята на страната, съобщи \"Дейли мейл\". Дамата 55 минути майсторски е изпълнявала класически, съвременни и характерни танци. \n\"Балетът поддържа формата\", убедена е Питърс. И добавя: \"Сега мога да правя наведнъж само два пируета. Но, както преди, се справям с колелото. Вече 10 години обаче не съм пробвала шпагат.\" \nПредишния си изпит по балет Питърс полага преди 58 години. Барбара започва да танцува, когато е на две. На девет се явява на първия си изпит. Танцува цял живот. През 1957 г. я приемат в Кралската балетна академия, което е голямо постижение за дъщеря на механик и прислужница. Питърс обаче не получава стипендия и й се налага да работи като кондуктор, за да се издържа. Дамата не успява да вземе последния си изпит навреме, защото чупи ръката си. Питърс обаче открива собствена балетна школа в Хъдърсфилд. През 2015 г. отново започва да се занимава с балет.   \n", "date": "2018.01.17", "title": "80-годишна взе изпит за балерина"}
{"url": "http://duma.bg/node/158907", "text": "Най-голямата руска арендби звезда Тимати, който на 16 февруари от 20 ч. ще зарадва родните фенове в зала \"Универсиада\", ще пристигне у нас с частния си самолет. Скандалният рапър, който е и собственик на музикалната компания Black Star, ще кацне на летище София в деня на концерта в компанията на своя неизменен антураж - личния му асистент и стилист. \nСпоред някои медии Тимати ще доведе в България и сегашната си приятелка Анастасия Решетова, която е втора подгласничка на \"Мис Русия 2014\". Изпълнителят винаги е бил обграден от едни от най-красивите топ модели, като само веднъж е минавал под венчилото с Альона Шишкова - подгласничка на \"Мис Русия 2012\", от която има 3-годишна дъщеря Алиса. \nВ уникален 90-минутен лайв в зала \"Универсиада\" изпълнителят ще представи всичките си най-големи хитове, сред които \"Где ты, где я\", \"Ключи от рая\", \"Поколение\" и мн. др. \nБилети за концерта се продават в мрежата на Eventim в цялата страна на цени от 45 до 110 лв., уточниха от Moko Solution. Тимати feat. Света - Дорога в аэропорт:   \n", "date": "2018.01.17", "title": " Обясниха защо някои не могат да отслабнат"}
{"url": "http://duma.bg/node/159152", "text": "В България има 20 икономически центъра, които привличат капитали и хора. Те концентрират 86% от произведената продукция -  повечето от тях са в Южна България, докато две трети от страната е \"икономическа пустиня\" с неголям брой оазиси. Това показва проучване на Института за пазарна икономика (ИПИ). За преодоляването на разликите между регионите икономистите предлагат създаване на свободна от данъци зона в Северозападна България. Икономически мегаполис е на път да се оформи в Южна България по правата София-Пазарджик-Пловдив-Стара Загора-Бургас, докато на север се развиват отделно обособени острови на икономическа активност. Водещите икономически центрове произвеждат 86 на сто от продукцията в страната като 40% е дело на столицата. В тях е събрано и 60% от населението. Връзка между тези икономически центрове, на юг и на север от Стара планина, в момента няма. Ако имаше добра връзка през планината, най-вероятно щяхме да говорим за един много по-голям по мащаб икономически мегацентър, каза Десислава Николова, икономист от ИПИ, пред БНР. \nДруга от мерките за Северозапада може да бъде и данъчната автономия, обясни Явор Алексиев от ИПИ и обясни, че това може да става в общини като Видин, Враца, където парите от данък общ доход, който не е 10, а 5%, да остават на местно ниво. Така общините ще имат повече средства да провеждат по-активни политики, а и тези 5 процента вече са разлика. Това е нещо, което може да накара един предприемач да се замисли, защо да отварям в Пловдив, а да не отворя във Видин, като там ще са ми по-малко разходите за труд, допълни още той.      \n", "date": "2018.01.19", "title": "Предлагат да има свободна от данъци зона в Северозападна България "}
{"url": "http://duma.bg/node/158908", "text": "Заради големия интерес към \"Дъвка за балончета\" в по-малките градове в края на февруари ще бъде организирано специално турне с прожекции. \"Много хора ни пишат, искат да видят филма, а нямат такава възможност. В Монтана дори е била организирана прожекция по настояване на публиката. Получихме покани и от българи в Холандия, Белгия, Великобритания\", обясняват от продукцията и обещават да търсят възможности да отговорят на интереса. \nС 60 352 зрители \"Дъвка за балончета\" влиза в топ 10 на най-гледаните български филми за последните 20 години (според статистиката и боксофис данните, публикувани от Националния филмов център). Шест седмици след официалната премиера лентата държи интереса с ръст на публиката, пълни зали и опашки за билети. \n\"Успехът на филма ни радва много. Цифрите са си цифри, но това, което наистина ни прави щастливи, е реакцията на зрителите. Има хора, които гледат филма по два, по три пъти\", споделят от екипа. И допълват: \"Изпратиха ни снимки на цели класове, които са се събрали десетки години след завършване и са гледали филма заедно. Един фен дори беше обиколил всички снимачни локации. Публиката на \"Дъвка за балончета\" наистина е прекрасна.\" \nФилмът разказва историята на първата любов и ни връща към детството през 80-те години. В главните роли са Теодора Духовникова и Иван Юруков. Режисьор на \"Дъвка за балончета\" е Станислав Тодоров-Роги, както ДУМА писа. Зад сценария, който спечели наградата на \"Златна роза\", стоят Теодора Маркова, Георги Иванов, Тео Чепилов и Невена Кертова. Зад камерата е Владимир Михайлов. Във филма участват и актьорите Валентин Ганев, Жорета Николова, Малин Кръстев, Диана Димитрова, Цветан Даскалов, Димитър Живков, Искра Донова и Борис Георгиев. Най-много овации в киносалоните обаче събират децата-актьори Аглея Гумнерова, Андрея Захариев, Валентин Александров и Калоян Лалов. Музиката е на Калин Николов, а в саундтрака влизат още парчета на група \"Остава\" и братя Аргирови.   \n", "date": "2018.01.17", "title": "Организират турне на \"Дъвка за балончета\"  "}
{"url": "http://duma.bg/node/159153", "text": "Автомагистрала \"Тракия\" е отесняла и за леките, и за товарните автомобили, затова се правят проучвания за разширяването й, обяви вчера пред БНТ министърът на регионалното развитите и благоустройството Никола Нанков. По неговите думи след въвеждането на толтаксите това било напълно реализируемо. Правителството планира и разширяване на АМ \"Тракия\" в участъка София - Пловдив, откъдето само за едно денонощие по Коледните празници 30 000 автомобила са напуснали София. По предписание на Европейската комисия ще се ремонтират и всички опасни тунели по магистралите - \"Ечемишка\", \"Топли дол\" и \"Траянови врата\", каза още регионалният министър.  \nМагистрала \"Струма\" ще бъде завършена през 2018 година без участъка в Кресненското дефиле и тунела \"Железница\", обяви още Нанков. През тази година ще бъдат довършени и 30 км предсрочно от \"Струма\" и те ще бъдат въведени в експлоатация, тоест ще бъдат открити и ще функционират в рамките на тази година. Паралелно с това вървим с тръжните процедури по тунела \"Железница\", каза той. \nИма 80 сигнала за нередности по националната програма за саниране, призна министърът. До момента са санирани 996 сгради, одобрени са още 2022.     \n", "date": "2018.01.19", "title": " Николай Нанков призна: \"Тракия\" е отесняла и за леките, и за товарните коли"}
{"url": "http://duma.bg/node/159099", "text": "Най-предпочитани за сватбени тържества са така наречените \"голи\" торти - без дебел слой глазура или захарно покритие, но украсени с плодове и цветя. Блатовете и кремът се виждат и са толкова апетитни, че на всички гости на церемонията веднага им се дояжда, разкри собственичката на сладкарница за бутикови торти Диана Пинджурова. Специалистката ще участва в Balkanica Wedding & Honeymoon Expo, където общо 54 фирми от всички сфери на сватбената индустрия ще представят актуалните тенденции за едно от най-важните събития в живота. \nНай-голямото подобно изложение в страната, насочено към крайния потребител и най-добрите в бранша, ще се проведе за десети път. Младоженци, техни родители и приятели ще имат възможност на 20 и 21 януари в елегантните зали на \"София хотел Балкан\" да разгледат предложенията за булчинска мода на известни дизайнери и прочути марки, бижутерия, фотография и видео, цветя и покани, козметични процедури, туристически и сватбени агенции и други услуги и продукти. Ще има и щанд, където ще се продават аксесоари, създадени от деца в подкрепа на \"Розовата фондация\". Входът за проявата, организирана от \"Експолайн\", представлявана от Анета Пени и Ирини Батзака, е 3 лв. Работното време в събота е от 11 до 19 ч., а в неделя - от 11 до 18 ч. \nСред основните съвети, които експерти дават на булката и младоженеца, е да не оставят всичко за последния момент. При избора на халки трябва да заложат на комфорта, но и да не пренебрегват последния писък на модата - розовото злато, което също така се комбинира с бялото и жълтото. Венчалните пръстени може да са тънки и елегантни, както и по-широки, стига да са удобни и да се съчетават с всекидневните бижута. Не са изключения и случаите, когато влюбените си харесват халки с различен дизайн, разкри Валентина Иванова, регионален мениджър на \"Златарна Целье\" за България. И добави: добре е за тържеството да се определи бюджет, да се отдели достатъчно време и младоженците заедно да вземат важните решения. \nЗа сватбената фотография актуално е търсенето на кабините за моментни снимки, сподели Владимир Коцев. Сред новите тенденции е отпечатването на място на селфи, което всеки гост на церемонията може да направи с телефона си. Добре е да се ангажират по двама фотографи, за да не се изпускат важни и специални моменти, съветват още експерти. \nПроф. Любомир Стойков подчерта на пресконференцията голямото социално значение, което има сватбената индустрия предвид острата демографска криза и необходимостта от утвърждаване на съпружеските ценности и ролята на семейството в българското общество.    ;   \n", "date": "2018.01.19", "title": "\"Голи\" торти са хит на сватбите  "}
{"url": "http://duma.bg/node/159154", "text": "Върховната административна прокуратура (ВАП) се е самосезирала по повод медийни публикации, които провокирали съмнение за неспазване на изисквания при първоначалната проверка или при извършване на периодичен преглед на превозни средства с газови уредби, които работят с втечнен нефтен газ и сгъстен природен газ. \nПреди дни се появи информация в различни медии, че много от газовите уредби на автомобилите са правени в неоторизирани сервизи или от самите собственици на автомобилите. А това няма как да бъде гаранция за качество. При немалка част от автомобилите, които се движат на газ, това не било обозначено в документите, а собствениците им не преминавали задължителния годишен технически преглед на системата. У нас по пътищата се движели около 160 000 автомобила с газови устройства. \nОт ВАП изтъкват, че информацията, публикувана в медиите, че законните изисквания за отчетност и контрол не се спазват, налага да бъдат взети спешни мерки. Като основна причина за това от ВАП посочват значителния брой автомобили на територията на цялата страна, които ползват газови уредби. \nПрокуратурата напомня, че изискванията в двете наредби - за прегледите за техническата изправност на пътните превозни средства и тази за изменение в конструкцията на регистрираните пътни превозни средства и индивидуално одобряване на пътни превозни средства, регистрирани извън ЕС, са въведени за регламентиране на отчетността и на контрола, а следователно и за осигуряване на безопасността при експлоатацията на визираните уредби. Затова, според ВАП, особено внимателно и грижливо трябва да се съблюдават правните норми, осигуряващи спокойното и безвредно ползване на инсталациите, които позволяват работата на двигателя на МПС с втечнен нефтен газ и сгъстен природен газ. \nКонтролът в случая трябва да бъде установен от Изпълнителната агенция \"Автомобилна администрация\", а налагането на санкции е в правомощията на министъра на транспорта, информационните технологии и съобщенията. ВАП е ангажирала министъра на транспорта, информационните технологии и съобщенията за реализиране на мерки на територията на страната за спазване нормативните изисквания в наредбите. До 19 февруари ВАП поиска да бъде уведомена за взетите решения и предприетите действия.     \n", "date": "2018.01.19", "title": " Прокуратурата подхвана и газовите уредби  "}
