{"url": "http://duma.bg/node/149068", "text": "Туроператорите не признават звездите на нашите хотели, заяви пред ДУМА директорът на Института за оценки и анализи в туризма Румен Драганов. Европейската звездова система е различна от българската, която е доста тромава и архаична, каза той. Звездите, които дава у нас Министерството на туризма, не са отразени нито в брошурите, нито в сайтовете на туроператорите, обясни експертът. Те използват своя символика - чадърчета, слънца и т.н. Тя се проверява на принципа \"таен клиент\" или на база на положителните и отрицателните отзиви от туристите. Категоризацията на хотелите е несвойствена за държавата и трябва да отпадне като дейност на Министерството на туризма, препоръча Драганов.  \n    \n", "date": "2017.07.12", "title": "Туроператорите не признавали звездите на хотелите ни  "}
{"url": "http://duma.bg/node/149055", "text": "Софийският градски съд реши мъжът, пребил лекарка в столичната болница \"Шейново\", да остане в ареста. Според магистратите Владимир Стоянов е обществено опасен и затова мястото му е зад решетките. Обвиняемият отново се появи в съда със закрито от найлонова торба лице. Пред магистратите той обяви, че нямало никакви доказателства, че е ударил д-р Албена Гагова. \nПрипомняме, че на първи юли д-р Албена Гагова от столичната болница \"Шейново\" беше пребита от Стоянов, който току-що бе станал баща. Лекарката бе в безсъзнание повече от 20 минути. Носът й бе счупен, имаше и разкъсване на горната устна. Побойникът беше привлечен като обвиняем за нанасяне на лека телесна повреда. Той е настоявал на всяка цена да получи плацентата на новороденото си дете, но не е имал нужните документи, за да вземе биологичния продукт. \nБруталният побой предизвика серия от протести в болници в страната срещу насилието над медицински лица. Инцидентът с доктор Гагова не е единичен случай, допълват лекарите. Самата д-р Гагова благодари за подкрепата, която получи от колегите си и от нейните пациенти, които също излязоха на протест срещу бруталното насилие.   \n", "date": "2017.07.12", "title": "Мъжът, пребил лекарка в \"Шейново\", остава в ареста "}
{"url": "http://duma.bg/node/149056", "text": "Жена от Нова Загора на 81 г. е станала жертва на телефонна измама със сумата от 12 300 лв., 500 евро и златни накити. Това съобщиха от ОДМВР в Сливен. В рамките на няколко часа на 7 юли възрастната жена, след проведен разговор с непознато лице, представило се за началник на МВР в Нова Загора, е била въведена в заблуждение, че помага на \"полицейските служители\" за залавянето на измамници. За целта е трябвало да остави пред вратата на дома си наличните си пари и златни накити. Измамникът щял да й върне сумата след приключване на акцията. Впоследствие жената установила, че е окрадена.   \n", "date": "2017.07.12", "title": "Жена от Нова Загора беше измамена с над 12 300 лв."}
{"url": "http://duma.bg/node/149057", "text": "11 акта и санкции за 42 500 лева е издала Главната инспекция по труда във връзка с неизплатени заплати в \"Пикадили\". Бивши и настоящи работници и служители на веригата хипермаркети излизат на протест. \nОт ГИТ информираха, че от септември м.г., когато са първите жалби за неизплатени възнаграждения от бивши работници, са извършени 12 проверки на работодателя \"Селект Трейд\" ЕАД. Ревизиите са били както цялостни, така в отделни обекти. Започнала е и нова проверка, която обаче не може да бъде приключена поради проблеми с комуникацията с работодателя. \nДадени са 7 предписания за изплащане на забавени възнаграждения. Издадени са 11 актове за установяване на административни нарушения, също свързани с неизплащане на възнагражденията, както и с неизпълнени предписания за изплащането им в определени срокове. Издадени са наказателни постановления на обща стойност 42 500 лв., които се обжалват в съда. \nОт Главната инспекция по труда се похвалиха, че благодарение на тях работодателят е получил възможност за достъп до трудовите досиета на работниците и служителите. Определено е упълномощено лице, което да оформя прекратяването на трудовите договори и да комуникира с различните институции, включително да предава в НОИ документи, свързани с използване на отпуск за бременност и раждане, за гледане на малко дете, както и на други видове отпуски, свързани с право на обезщетение. Със своите действия контролните органи на ИА ГИТ на практика са изчерпали всички свои правомощия за въздействие върху работодателя, твърдят от ГИТ. От инспекцията твърдят, че ще продължат да следят случая и ще помагат на служителите, за да могат те да се възползват от своите законови права. ГИТ обещава да съдейства по всякакъв начин, включително и чрез посредничество в комуникацията им с други институции. \nДУМА припомня, че Софийска градска прокуратура разпореди на Главна дирекция \"Национална полиция\" в МВР проверка за установяване на данни за извършено престъпление против финансовата, данъчната и осигурителната системи или друго от общ характер по казуса с \"Пикадили\". Проверката е по жалба от членове на инициативен комитет на бивши служители на \"Селект трейд\" ЕООД, стопанисващи магазини \"Пикадили\". \nБивши и настоящи служители на фалиралата търговската верига излязоха на протест пред президентството заради забавени заплати за половин година. Това е поредна тяхна демонстрация, след като няма кой да изплати възнагражденията, а институциите вдигат ръце по казуса. Търговската верига затвори през март тази година, а над 700 души останаха без заплати. По думите на Веселина Иванова, която е бивш служител на фирмата, работодателите дължат не само възнаграждения, но и осигуровки и отпуски.   \n", "date": "2017.07.12", "title": "Работещите в \"Пикадили\" излизат на протест "}
{"url": "http://duma.bg/node/149058", "text": "Гласът на обикновения човек остава нечут и няма кой да ни защити нас, обикновените българи, споделиха на депутата от БСП Георги Гьоков жителите в гурковското село Паничерево. Битовата престъпност е един от най-сериозните им проблеми. Не разбираме как полицията не може да реши този проблем, а какво да говорим за останалите, които са характерни и за другите малки населени места, допълниха хората, дошли в приемната на Гьоков. Те се оплакаха от високата цена на водата и за неизплатените субсидии на кооперациите. \"Младите напускат селата заради безработица и нерешени от държавата въпроси. Обезлюдяването е тенденция и на малките градове.\", обобщи Иванка Димитрова, председател на БСП в Гурково. \n\"БСП води битката за пенсиите в НС и няма да се откажем да внасяме искане за преизчисляването им. Това, което правят управляващите, е издевателство над възрастните хора в България\", каза Гьоков на среща с граждани в Гълъбово. \"Подготвяме законопроект за възрастните хора, който няма да реши проблема с пенсиите, но ще регламентира домовете за стари хора, статута на пенсионерските клубове\", обяви Гьоков. Двамата с председателя на БСП в Гълъбово Светла Боянчева, посетиха и село Обручище, където хората поставиха въпроса за организиране на безплатни прегледи, които здравното министерство да обезпечи. Те помолиха за съдействие за работа и за ремонт на църквата.   \n", "date": "2017.07.12", "title": "БСП подготвя законопроект за възрастните хора"}
{"url": "http://duma.bg/node/149059", "text": "Депутатът от \"БСП за България\" Донка Симеонова внесе питане към министъра на образованието и науката за Наредбата за качеството, с която работят учители и директори за определяне на стандарта. Тя уточнява, че е провокирана от десетките въпроси, които й задават колеги за прилагането на разпоредбата за самооценка, защото тя не улеснява, а натоварва дейността им. Приемната на Симеонова в Павел баня отново се превърна в ползотворна дискусия за образованието, в която участваха учители и директори. Общинският съветник и председател на БСП Атанас Пъдев също коментира прилагането на Закона за предучилищното и училищно образование и наредбите. \nВ Павел баня 190 учители работят в 20 детски и учебни заведения, които в следващата учебна година ще посрещнат около 1500 деца и ученици. Важна е образователната стратегия за малките населени места, подкрепата на държавата и финансирането на училищата, подчерта Симеонова. За да бъде успешно професионалното образование, е необходимо увеличаване на единния разходен стандарт, съобразен с изучаваната професия и ясен регламент за публично-частно партньорство, смятат учителите. Административната работа за педагогическата общност се увеличи многократно, което създава много усложнения, споделиха педагозите, давайки различни примери от ежедневието си. Те се надяват да има промени, включително и в Правилника за създаването, устройството и дейността на обществените съвети към детските градини и училищата.   \n", "date": "2017.07.12", "title": "Донка Симеонова с нов въпрос до просветния министър"}
{"url": "http://duma.bg/node/149060", "text": "Няколко основни проблема поставиха хората в Петрич на изнесената приемна в града, която проведоха народните представители от \"БСП за България\" Богдан Боцев и Николай Бошкилов. След обединението на болницата в Петрич с тази в Сандански хората се притесняват, че закриването на отделения ще доведе до влошаване на здравните услуги. След обединението на двете болници много медицински сестри и санитари са останали без работа, което бе поставено като проблем от хората в Петрич, обясни Боцев. Казусът е сложен и изисква повече информация, затова народните представители се ангажираха да се сдобият с нея, за да помогнат за подобряване на ситуацията.  \nНаболял проблем се оказа и съдбата на \"Водоснабдяване и канализация\" в Петрич. Дружеството е общинско и е натрупало е много големи задължения, което се отразява на качеството на услугата и на нормалното функциониране на предприятието. Хората в Петрич се оплакаха и от липсата на достатъчно места в детските градини, най-вече за децата в предучилищна възраст. \"Няколко души поставиха този проблем. Заради недостиг на места децата са били връщани, а в същото време е задължително на тази възраст да посещават детска градина. Тук е нужна по-сериозна намеса от страна на общинското ръководство, което да увеличи капацитета на някои от детските заведения, където този проблем е най-сериозен\", обобщи Боцев и допълни, че с колегата му Николай Бошкилов ще се информират по-подробно за всички поставени въпроси и ще съдействат според възможностите си за тяхното разрешаване.   \n", "date": "2017.07.12", "title": " Петричани искат депутатска помощ за болницата и ВиК"}
{"url": "http://duma.bg/node/149061", "text": "Експертите от постоянната приемна за енергийна ефективност и саниране на БСП в София Валентина Узунова и Цветко Шоков бяха поканени на общо събрание на сдружение на собствениците в блок в жк \"Надежда\". С тях бе и депутатът от \"БСП за България\" Петър Витанов. Столичани искаха да научат повече за Програмата за енергийна ефективност в многофамилните жилищни сгради, за да могат да вземат информирано решение за подписване на договор за включване в нея. \nЕкспертите на БСП обърнаха специално внимание за важността на доклада за енергийното, конструктивното и техническото обследване на сградата. По силата на подзаконови актове на Закона за устройство на територията и Закона за енергийната ефективност, общото събрание на собствениците трябва да приеме този документ с протокол. \"На много места това не се случва. Собствениците са пренебрегвани и не им се дава достъп до докладите. Резултатите от енергийните, техническите и конструктивните обследвания са важни, тъй като там са представени реалните технически характеристики на сградата и нейното актуално състояние. В доклада са записани и препоръките за обновяване на сградата. Ако не са запознати с него, собствениците остават без информация какви са предвидените строително-монтажни работи и не могат да отправят свои предложения, забележки и коментари\", обясни Узунова. \nГражданите се вълнуват дали ще се финансират укрепващи дейности. Отговорът на експертите е \"Да\", но само ако са включени като задължителни препоръки във въпросния доклад от обследванията. \nПриемната на БСП в София по въпросите на енергийната ефективност и санирането на сгради ще продължи да работи през целия юли в четвъртък от 15 до 17 ч.   \n", "date": "2017.07.12", "title": "Търсете доклада за сградите преди саниране"}
{"url": "http://duma.bg/node/149062", "text": "За първите 5 месеца на тази година натрупаната загуба на НДК е над 3 млн.лв, информира министърът за Българското председателство на Съвета на ЕС през 2018 г. Лиляна Павлова. Тя обясни, че в търговското дружество има крайна тенденция на загуби и допълни, че изискала актуалния бизнес план, инвестиционния и оздравителния план на дружеството, както и правилата на работата на Съвета на директорите. Пред парламентарната комисия, която разследва случващото се в НДК, Павлова се оплака, че докато е била принципал на дружеството, такива документи не са й били предоставени.  \n\"Изпълнителният директор на НДК Мирослав Боршош поиска 36 млн. лв., но не получи тези средства. Причината бе становище на Агенцията за обществени поръчки, че не всички дейности са необходими. Отпуснахме 28 млн. лв., разказа Павлова. Освободих Боршош поради отказ да ми предоставя документация, заради отказ да изпълнява функциите си на изпълнителен директор и поради опасността от забавяне на ремонта\", уточни тя. \nПавлова разказа, че вече е готов докладът от външната одиторска фирма. Той има две части - обществените поръчки и ремонтът на НДК. По втория компонент няма констатации и препоръки поради отказ на ръководството на НДК да предостави документация. И по трите обществени поръчки са констатирани нарушения. Докладът е изпратен на АДФИ. Имаме съмнения за незаконосъобразност на сключените договори с изпълнителя (б.р. \"Галчев инженерингЮ ЕООД). Те обаче са факт и единственото, което можехме да направим, е да поискаме да влязат в срок\", разказа Павлова. \nУстановено е закъснение на ремонта, липсва и одобрен от ДАГ проект за основния ремонт. Няма и окончателно възлагане на всички действия за приключване на ремонта. \"Седем месеца в НДК се бяха извършвали дейности в НДК, без да има назначен инвеститорски контрол. Дейностите са били наблюдавани единствено от служители на НДК\", отчете се Павлова и допълни, че по текущия ремонт се оказало, че нищо не е платено, освен аванс при започването му. Въпреки нееднократните ми настоявания, не ми бе предоставен линеен график със сроковете за строително-монтажни работи и как те ще бъдат съчетани с културната дейност на НДК, каза министърът.  \nПрез 2016 г. вицепремиерът Томислав Дончев 4 пъти е искал план за стабилизиране на НДК, но това не се случило. \"Безспорен факт е, че дружеството генерираше загуби. За 2015 г. и 2016 г. се движи в рамките на 9,3 млн. лв. Като коментар от ръководството съм получавал обяснение, че загубата се генерира от амортизация и от създаване на нови културни пространства, които бяха имали отношение към Председателството\", допълни Дончев, който поясни, че не виждал никаква връзка с Председателството. \nПредседателят на комисията Дияна Йорданова от ГЕРБ уточни, че бившият служебен вицепремиер Деница Златева я е уведомила, че няма да може да присъства и е заявила готовност да бъде изслушана в комисията в периода 26-27 юли. Златева публикува във фейсбук писмото до Йорданова, с което предупреждава за отдавна планирано събитие в Ню Йорк, САЩ. Тя е там заедно с Корнелия Нинова за заседание на Социнтерна. \nБоршош обяви изнесеното от Павлова като невярно. Според него министърът иска да отклони вниманието от сериозното забавяне в логистичната и техническа подготовка на Председателството по причини, които не са от компетентността на ръководството на НДК.  \nЖельо Бойчев настоя комисията да изслуша и директорите на НДК снимка Емилия Костадинова   \n", "date": "2017.07.12", "title": " Боршош не се отчитал с години за НДК "}
{"url": "http://duma.bg/node/149064", "text": "В СУ \"Св. Климент Охридски\" тази година са кандидатствали 7230 души, като за пореден път най-много от тях са посочили като първо желание специалност \"Психология\". На второ и трето място са специалностите \"Публична администрация\" и \"Социология\", следвани от \"Английска филология\", \"Компютърни науки\", \"Софтуерно инженерство\", \"Българска филология\", \"Информатика\", \"Информационни системи\" и \"Право\". \nВчера бе обявен първият етап на класирането на кандидат-студентите. От днес до 14 юли новоприетите  имат две възможности да се запишат в специалността, в която са класирани. \nНеприетите от първия етап кандидати участват автоматично в следващия етап на класирането. Вторият етап на класирането ще бъде обявен на 18 юли, а записването е от следващия ден до 21 юли. \nНа 25 юли ще бъде обявен третият етап на класирането. Записването за него е окончателно и трябва да бъде направено в периода от 26 до 28 юли. \n    \n", "date": "2017.07.12", "title": "Психологията е най-желаната специалност в СУ"}
{"url": "http://duma.bg/node/149065", "text": "Колкото повече ни следят, слушат - законно, толкова по-добре, защото ще хванат лошите - тези, които ни мислят лошото. Може би някакви радикални елементи или бъдещи терористи, заяви пред БТА министърът на вътрешните работи Валентин Радев. Коментарът му бе във връзка с новопридобития от ГДБОП софтуер, който помага да се извлича информация от различни онлайн приложения и социалните мрежи. \nМинистърът заяви, че се надява използването на новата придобивка да бъде по закон. \"Всички би трябвало така да гледат на него, а не да се притесняват, че се използва за други нужди. Било е в миналото, надявам се в бъдеще да не се случва. По-добре да сме по-сигурни, дори някъде да минем границата - да го използваме не както трябва. По-добре това, отколкото да пропуснем някакви терористи\", заяви Радев в Брюксел във връзка със спекулациите, че софтуерът ще се ползва за подслушване и проследяване на виртуална комуникация. Според Радев противоречивите медийни тълкувания на софтуера за разкодиране на електронни устройства от МВР били заради това, че доверието в институциите не е на необходимото ниво.      \n", "date": "2017.07.12", "title": "Вътрешният министър харесва да подслушва повече"}
{"url": "http://duma.bg/node/149066", "text": "По-малко от 30% от работещите българи получават средната за страната или по-висока заплата, а повече от 1/3 от заетите, т.е. около 400 хил. души, са работещи бедни. Това обяви президентът на КНСБ Пламен Димитров пред журналисти в Белчин баня. Рентабилността и производителността на труда изпреварват ръста на доходите на хората и от всеки 1 лев допълнителна производителност едва 20-24 ст. отиват към средната заплата и над три четвърти към бизнеса. Синдикатът предлага минималната заплата да стигне 800 лв. до края на 2022 г., а началното възнаграждение на висшистите да е 700 лв.  \nПоследните данни на Евростат нареждат България в дъното на европейската класация по заплащане на труда. КНСБ предлага ежегоден ръст на заплатите от 100-150 лв. По разчетите им такова увеличение е постижимо при ръст на икономиката от 4-5%. За догодина е необходимо държавният бюджетът да бъде увеличен с около 920 млн. лв. за заплати и поне 57 млн. лв. за капиталови разходи, поясни Димитров. Той обясни, че около 300 хил. фирми в страната през м.г. са имали обща печалба от 20 млрд.лв. преди данъчното облагане, като след облагането тези пари стават около 15 млрд. лв. Ако само 20% (около 3 млрд.лв.) от тези пари се използват за увеличение на заплатите, възнагражденията в частния сектор може също да се увеличат със 100-150 лв., пресметнаха от синдиката. \nОт учителския синдикат към КНСБ настояват за увеличение на парите на работещите в средното образование и подчертават, че за това е необходимо в Бюджет 2018 да бъдат предвидени допълнително по-малко от 248 млн. лв. (заедно с 15-процентния ръст от т.г. 375 млн. лв.). \nЗа заплатите на работещите в Спешна помощ, в РЗИ, в центровете за трансфузионна хематология, на работещите в психиатриите, в домовете за медико-социални грижи, в детските ясли са необходими допълнителни 20,5 млн. лв. за бюджета на МЗ (общо с парите за 2017 г. - 40,6 млн.лв). \nЗа увеличение на възнагражденията с 25% в централната и местната администрация и на работещите в социални грижи ще са необходими общо около 575 млн. лв. \nВъв висшето образование ще настояват за средно 150 лв. увеличение, заяви председателката на синдикат \"Висше образование и наука\" доц. Лиляна Вълчева. Според лидера на синдикат \"Огнеборец\" Венцислав Станков увеличението на бюджета на МВР трябва да бъде с 277 млн. лв., а възнагражденията на огнеборците да нараснат с 200-250 лв. 20% увеличение искат и работещите в земеделието, в частност хората, които се борят с градушките и тези от системата на земеделското министерство. От цената на тока по-малко от 1 ст. отива за заплати \n  \nМакар при последните увеличения на цените на тока и парното да бе обявено, че ще бъдат повишени заплатите на работещите, това не е случило. Възнагражденията на работниците на НЕК не били увеличавани от 2011 г., а в електроразпределителните дружества възнагражденията се повишавали с 1-2% годишно. В момента по-малко от 1 ст на кВт/ч от цената на тока, които потребителите плащат отивали за заплащане на труда на заетите в сектора. От синдиката настояват от 0.9 ст парите за труд да се увеличат на 1 ст или 1,1 ст, както е било по-рано. Ако заплатите в сектора се увеличат с 20%, то електричеството ще поскъпне с половин стотинка, пресметна председателят на синдиката на енергетиците Георги Петров. \nОт увеличението на цената на водата в София работещите в сектора също не са взели и лев повече към заплатите си.   \n", "date": "2017.07.12", "title": " Едва 30% от българите получават средна или по-висока заплата "}
{"url": "http://duma.bg/node/149054", "text": "18 години, 2 месеца и 21 дни е продължило дело за собственост на недвижими имоти в идеалния център на София, намиращи се на една от преките на бул. \"Витошка\". Това констатира Инспекторатът към ВСС при проверка на заявление за нарушаване на правото на разглеждане и решаване на делото в разумен срок. Казусът е сред 52-те основателни заявления за забавени граждански, търговски и административни дела, установени от Инспектората към ВСС при проверки, извършени в периода 1 януари - 31 март 2017 г. \nСпорът за владението на магазин за мебели, изложбена зала, два склада и два гаража е приключил с окончателно решение на 28 юни 2016 г., въпреки че искът е подаден в началото на 1996 г. Друго дело - за възстановяване на собствеността върху 32 дка в спортен парк \"Дианабад\", пък е продължило 13 години, 9 месеца и 27 дни. 11 години, 3 месеца и 4 дни е продължил съдебен спор за два имота във вилна зона в полите на Витоша, а дело за възстановяване на владението върху апартамент в кв. \"Младост\" е продължило 10 години, 6 месеца и 21 дни. Забавянията по последния казус се дължат основно на големия брой проведени съдебни заседания и интервалите между тях. \n    \n", "date": "2017.07.12", "title": "18 години се влачи дело за имоти в центъра на София"}
{"url": "http://duma.bg/node/149046", "text": "За една година населението на България е намаляло с 52 000 души, или с размерите на град като Враца. Това сочат данни на Евростат за демографските процеси в ЕС по повод Световния ден на населението. \nКъм 1 януари 2016 г. населението у нас е било 7 153 хил. души, а към 1 януари т. г. българите са се стопили до 7 101 хил.души, отчита европейската статистика. Според актуални данни на НСИ през миналата година населението у нас под трудоспособна възраст е било 1,1 млн. души, а в трудоспособна - 4,3 млн. души. Пенсионерите или неработещите са 1,7 млн. души. \nСтруктурно населението у нас се разпределя, както следва: мъже - 3,5 млн., жени - 3,6 милиона, или на 1000 мъже у нас се падат по 1059 жени. \nВ градовете живеят около 5,2 млн. българи, а в селата - около 1,9 млн. \nНовородените са били около 65 000, а смъртните случаи - около 108 хиляди, като естественият прираст е отрицателен или минус 42 596 души. Други близо 10 000 българи са напуснали по различни причини територията на страната. \nПо прогнозни данни на НСИ населението у нас през 2020 г. за пръв път ще падне под 7 милиона души, като тази тенденция ще се запази през годините и през 2045 г. ще бъдем под 6 милиона. Тази негативна тенденция продължава през последните 15 години, като през 2001 г. българите са били малко над 7,8 млн., а през 2016 г. те са се стопили до 7 млн. 153 хиляди души, отчита НСИ.   \n", "date": "2017.07.12", "title": " За година сме се стопили с 52 000 души"}
{"url": "http://duma.bg/node/149047", "text": "Кметът на Свищов Генчо Генчев е подарил народени носии на 90 малчугана от детски градини в няколко села в общината с посланието, докосвайки се до традициите, те да се запознаят със своите корени и своята история. \nНосиите са изработени по проект \"Толерантни и единни заедно и във всичко\", който дава възможност децата да развиват своята културна идентичност, независимо от това дали са представители на етническо малцинство или не.  \nОбщата стойност на проекта е малко над 305 хиляди лева. Той стартира през март и първите резултати вече са налице, коментира началникът на отдела за социално-икономическа дейност в общината Маргарита Перникова. Целта е да бъде повишена мотивацията на децата от етническите малцинства към участие в образователния процес. Сред приоритетите е и това децата да усвоят възможно най-добре българския език, за да нямат проблеми в по-нататъшното си образование, уточни Перникова.    \n", "date": "2017.07.12", "title": "Кметът на Свищов подари народни носии на 90 деца"}
{"url": "http://duma.bg/node/149048", "text": "51-годишен италианец и 5-годишно дете пострадаха тежко след нелеп инцидент с багер в село Брежани, община Симитли. В понеделник към 21 часа италианецът Мауро копаел с багер отводнителен канал за басейн в имота си. Съседското дете го гледало любопитно и той решил да го вземе в кабината. При навлизане в наклон обаче машината се обърнала и двамата се оказали затиснати. Майката на детето, която била наблизо, извикала помощ. На място са се отзовали  полицейски патрул, линейка и служители на РСПБЗН в Благоевград. \nПострадалият италианец живее от години в селото. Той купил земя и започнал изграждането на къщи за гости. Мауро е известен с участието си по фестивали в Брежани, където демонстрира печене на кестени по италиански.  \nMъжът е приет в ортопедичното отделение на благоевградската болница с множество фрактури. Детето обаче е в критично състояние. То е транспортирано в \"Пирогов\" с тежка травма на главата. \nБагерът се обърнал заради неравност в имота   \n", "date": "2017.07.12", "title": "  5-годишно дете бе затиснато от багер "}
{"url": "http://duma.bg/node/149049", "text": "В три села в община Бойчиновци са открити завишени стойностите на арсен в питейната вода, съобщи кметът Светлин Сретениев. Проблемът касае Бели брег, Громшин и Кобиляк. Жителите им са предупредени да не използват водата за питейни нужди и за готвене. Осигурени са три водоноски. Водоизточникът на трите села е помпена станция \"Кобиляк\", която е построена през 1952 година. \n\"Всеки ден водата се изследва от РЗИ в Монтана. В понеделник при норма за арсен 10 мг на литър вода, резултатите са 13 мг. Продължават и проучванията на специалисти от научни институти за установяване причината за замърсяване на водата\", уточни Сретениев. Той добави, че проблемът засяга около 1100 души в трите села. Очаква се представителите на научните институти да подготвят доклад за причините, довели до замърсяването на питейната вода, който ще бъде представен в общината.   \n", "date": "2017.07.12", "title": "Откриха арсен във водата на три видински села "}
{"url": "http://duma.bg/node/149050", "text": "300 непридружени деца-мигранти са дошли у нас от началото на годината. През 2016 г. те са били над 2700. Данните представи зам. генералният директор на БЧК д-р Надежда Тодоровска след заседание на Националния съвет за закрила на детето към Министерския съвет. На него е решено до края на годината да бъде взето решение за изграждането на Център за непридружени деца с капацитет 50 малчугана. Очаква се за година той да обслужва 300 малолетни. Центърът ще бъде изграден с пари по линия на Норвежкия финансов механизъм, но все още не е ясно къде ще бъде позициониран. Целта е непридружените деца да бъдат настанявани там вместо, както е сега, в центровете за бежанци към Държавната агенция за бежанците. В центъра ще бъдат обследвани нуждите на всяко едно дете в срок от 3 до 6 месеца. \nСега за настойник на 400 непридружени деца кметовете определят само един чиновник. На практика е невъзможно осигуряването на личен лекар не детето. Офелия Кънева, председател на ДАЗД, заяви, че тепърва ще се изчислява финансовата рамка и това колко струва обгрижването на непридружено дете. С въпросния наръчник Кънева очаква да се снеме напрежението при работата с непридружени деца. Той се появява заради многото нормативни пропуски.   \n", "date": "2017.07.12", "title": "300 непридружени деца-мигранти дошли у нас от началото на годината"}
{"url": "http://duma.bg/node/149051", "text": "Фондът за асистирана репродукция не може да изнесе данни за успеваемостта на отделните инвитро клиники без тяхното съгласие, а много от тях не желаят резултатите им да са публични. Това обяви вчера директорът на фонда д-р Мария Георгиева по повод одита на Сметната палата, който констатира забавено финансиране на инвитро процедурите, лоша отчетност на клиниките и липса на прозрачни данни за успеваемостта. Припомняме, че в понеделник лекари, занимаващи се с процедурите, настояха данните да са публични, а една от констатациите в него беше, че е допуснато договаряне с лечебни заведения, които не отговарят на регламентираните критерии за успеваемост. \nГеоргиева уточни, че професионалната общност няма единно мнение относно публичността на данните. Тя обясни, че има разминаване между успеваемостта, която отчита фондът, и тази, която отчитат клиниките пред Агенцията по трансплантациите. Ние отчитаме процент успеваемост на база финансирани процедури, а клиниките - на база всички извършени при тях дейности, включително частно финансирани, инсеминации, спонтанни цикли, донорски програми и др., подчерта тя. \nПо повод констатацията на одиторите, че фондът е плащал на инвитро центровете, без те да представят цялата медицинска документация на пациентките и това създава риск за заплащане на дейности, които са изпълнени в намален обем или не са изпълнени, Георгиева коментира, че става въпрос за пропуск в правилника. За да получат окончателно плащане клиниките трябва да представят фактура, епикриза, протокол, и медицинска документация, но без да се уточнява каква. Така реално не може да се проследи надеждно дали фактурираната дейност отговаря на реално извършената. Това е отчетено като сериозен проблем от одиторите, които са отправили препоръка да се уточни точно каква медицинска документация трябва да представят клиниките пред фонда. Заради този пропуск одитният доклад е изпратен и на Държавната финансова инспекция. Георгиева отбеляза, че цялата медицинска документация е налична в клиниките и е достъпна за проверка. Тя смята, че с премахването на бюджетния лимит, времето, в което двойките чакат за финансиране, ще се скъси. \n\"Средногодишно се приемат близо 4 хил. молби, а се финансират около 3 хил. процедури, в резултат на което се формира група на чакащите, чиито инвитро процедури се прехвърлят към следващата година и следващия бюджет. И така в продължение на 3 години се натрупаха над 3 хиляди одобрени жени, чакащи заповеди\", твърди Георгиева. Тя е категорична, че с увеличаване на бюджета за дейностите по асистирана репродукция, ще се намали и периодът на чакане на пациентите, като идеята е това де не е повече от 5-6 месеца.   \n", "date": "2017.07.12", "title": "Инвитро клиниките не желаят резултатите им да са публични"}
{"url": "http://duma.bg/node/149052", "text": "Протоколът от съдебните заседания по делото срещу бившия министър на отбраната Николай Ненчев е засекретен, стана ясно в началото на вчерашното заседание. Припомняме, че Ненчев е с две обвинения за длъжностно престъпление, свързани със сделката с Полша за ремонта на МиГ-овете.  \nСъдията разясни на защитниците на бившия министър, че има възможност протоколите да се разсекретят, но само ако изпратят писмо до ДАНС и те дадат съгласие. Заседанието по делото продължи с изслушване на свидетели. Миналата седмица президентът Румен Радев, в качеството си на бивш командир на ВВС, също се яви в Съдебната палата, за да даде показания по делото. Няколко пъти съдът заседава при закрити врата с аргумент за наличие на класифицирана информация в обвинителния акт. \nСпоред прокуратурата от 5 май 2015 г. до 9 септември 2015 г., като министър на отбраната Ненчев не е изпълнил служебните си задължения и не е осигурил авиационната безопасност и летателната годност на самолети от изтребителната авиация на ВВС на страната ни. Разследването е установило, че на 26 април 2015 г. между Министерството на отбраната и АО \"РСК МИГ\" са били подписани два договора за удължаване на ресурса на 2 двигателя РД-33 с по 50 часа и ремонт и една кутия за самолетен агрегат. Вместо да бъдат изпълнени, министърът казал на заместника си да не предприема каквито и да било действия по изпълнението им. Същите указания останали в сила и през следващите няколко месеца. \n    \n", "date": "2017.07.12", "title": " Засекретиха протоколите по делото срещу Ненчев"}
{"url": "http://duma.bg/node/149053", "text": "Затворник, карал кола със специален режим на движение, блъсна пиян велосипедист в Белене, съобщиха от ОДМВР в Плевен. Сигналът е получен на тел.112. \nПолицейският екип отишъл на произшествието и установил, че 71-годишен велосипедист от селото, има 1,57 промила алкохол в издишания въздух. Другият участник в пътния инцидент е напуснал. Впоследствие е установен и вторият участник в инцидента - автомобил със специален режим на движение \"Форд Транзит\", управляван от 38-годишен лишен от свобода, излежаващ присъда в затвора Белене, без придружител. \nВодачът, движейки се с несъобразена скорост по улица \"Патриарх Евтимий\" в град Белене, е навлязъл в лентата за насрещно движение и е блъснал велосипедиста, след което е напуснал мястото на инцидента. На шофьора са направени проби за алкохол и употреба на наркотични вещества, като същите са отрицателни. На участниците в произшествието са съставени актове по ЗДВП и е издаден протокол за ПТП. \nКак обаче се е стигнало до това излежаващият присъда да е извън затвора, да шофира полицейски автомобил и всичко това без придружител, предстои да се изяснява. Според правилника осъдените на затвор имат право да управляват автомобил, но не със специален режим на движение и задължително с придружител от конкретния затвор. \n\"По отношение на лишения от свобода е съставен акт за административно нарушение поради това, че е причинил пътно-транспортно произшествие и че е напуснал местопроизшествието. В прокуратурата няма образувано досъдебно производство, няма престъпление. Лишеният от свобода има право да работи\", посочи говорителя на прокуратурата в Плевен Рени Кирилова.     \n", "date": "2017.07.12", "title": "Затворник с полицейски автомобил блъсна пиян велосипедист"}
