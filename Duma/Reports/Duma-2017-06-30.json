{"url": "http://duma.bg/node/148439", "text": "Осем търговски камари, чиито членове произвеждат около 70% от брутния вътрешен продукт на страната, изпратиха становище до българските институции с настояване за провеждане на ефективна съдебна реформа по препоръките на Европейската комисия. Писмото е подписано от Американската търговска камара, Британско-българската бизнес асоциация, Канадско-българската бизнес мрежа, Advantage Austria София, Българо-швейцарската търговска камара, Конфининдустрия България, Френско-българската търговска и индустриална камара и Норвежко-българската бизнес група. \nПредставителите на търговските камари, в които членуват не само чуждестранни, но и много български компании, настояват за широк обществен диалог, на който да се чуе гласът на бизнеса за правосъдната реформа. Убедени сме, че липсата на безпристрастен и ефективен съд и прокуратура безспорно се явява една от най-съществените бариери пред икономическия растеж в България и привличането на чуждестранни инвестиции и български предприемачи\", пише в становището на търговските камари. \nСпоред тях макроикономическите показатели на страната са добри - плоският данък, конкурентните възнаграждения, но преди тях инвеститорите проучват политическия климат и правосъдната система, които обаче отблъскват чуждите компании, защото не създават правна сигурност. \nСпоред вицепрезидента на Американската търговска камара в България Венислав Йотов при срещите с инвеститорите всички посочват една и съща пречка, която ги възпира да вложат парите си в бизнес начинания в България и това е неспазването на върховенството на закона, както и високите нива на корупция. Той даде за пример оттеглянето на американски инвеститор от пазара ни, който работи в областта на санитарното оборудване. След проведени четири срещи в последната половин година с представители на компанията за медицински изделия, която проучва къде да разшири бизнеса си, предприемачите в крайна сметка избират Литва пред България. \nАлекс Нестор, вицепрезидент за България и Европа на Канадско-българска бизнес мрежа, посочи, че чуждестранните инвестиции от години стоят на едно ниво и не се повишават, като причина за това са корупцията и липсата на върховенство на закона. След финансовата криза преките чуждестранни инвестиции  са паднали на ниво около 1,2 - 1,3 млрд. евро на година, докато преди нея се влагаха около 7-8 млрд. евро годишно, въпреки че 60% от тях бяха в неустойчиви сектори като строителството, заяви той. Убедени сме, че ако се направи реформа в съдебната система, доверието на инвеститорите в България ще се върне. \n    \n", "date": "2017.06.30", "title": " Чуждите инвеститори искат ефективна съдебна реформа "}
{"url": "http://duma.bg/node/148432", "text": "Румъния и България са на дъното сред страните от ЕС по постиженията на иновациите през 2016 г. За Румъния налице е спад от 14,1 на сто от 47,9% спрямо средното за ЕС през 2010 г. Това става ясно от Европейския иновационен индекс (EIS) от 2017 г. Наред с Румъния, и страната ни попада в категорията \"Скромен иноватор\" - най-ниското място в класацията и групиращите страни, които показват ниво на представяне под 50% от средното за ЕС. EIS оценява относителните силни и слаби страни на националните иновационни системи и предлага сравнителен анализ на резултатите от иновациите в страните от ЕС, други европейски страни и регионалните съседи. Сравненията между страните с течение на времето се правят в сравнение с резултатите на ЕС през 2010 г., за да се осигури по-добро наблюдение на промените в ефективността във времето. \nРамката за измерване на EIS, преразгледана за тазгодишното издание, взема предвид 27 различни показателя, които разглеждат основните двигатели на постиженията на иновациите извън фирмените, публични и частни инвестиции в научни изследвания и иновации, иновационни усилия на ниво фирма и въздействието на иновационните дейности на фирмите. \nВ Европа Швеция остава лидер на иновациите, докато Литва, Малта, Холандия, Австрия и Великобритания са най-бързо развиващите се иноватори. Докладът също така установи, че на глобално равнище ЕС е по-малко иновативен от Австралия, Канада, Япония, Южна Корея и Съединените щати.   \n", "date": "2017.06.30", "title": "България и Румъния на дъното по иновации в ЕС"}
{"url": "http://duma.bg/node/148460", "text": "Правителството скри от НС и от хората истинската причина защо тегли заем от 200 млн. евро, който ще похарчи за бежанци, предупредиха вчера от БСП. Откъде накъде ще поемаме дълг, за да осъществяваме политики на част от ЕС, отречени от цяла Източна Европа, без България, възмутиха се социалистите. Според тях няма гаранция, че може само 5 лева да отидат за наука и растеж, а останалите за мигрантите. Хвалбите за 13 млрд. лв. резерв явно са финансов балон и затова кабинетът взима нов дълг, който ще плащат всички. От БСП са притеснени, че срещу него управляващите поемат ангажимент ЕС да увеличи за нас квотата за бежанци, защото от Брюксел дават заем само при ясно разписано условие.     \n", "date": "2017.06.30", "title": "Скриха, че заемът от 200 млн. евро е за бежанци "}
{"url": "http://duma.bg/node/148434", "text": "Производството на електроенергия за април бележи спад с 13,4% спрямо март, но отчита ръст от 16,3 на сто на годишна база, сочат данните на Националния статистически институт.  \nПрез април в страната са добити общо 9 млн. куб. метра природен газ, което е с 10% по-малко спрямо март. Количеството е крайно недостатъчно за нуждите на икономиката и те се покриват основно с внос. През април са реализирани доставки на природен газ в размер на общо на 261 млн. куб. метра. На месечна база те намаляват със 17,1%, но на годишна има увеличение в рамките на 13%. \nНСИ отчита годишен ръст в добива на твърди горива - с 14,3% до 2,35 млн. тона. Но и тук месечните данни сочат спад - с 1,3%. Твърдите горива са за задоволяване на местното потребление и има малък внос. Общо доставките през април са в размер на 2,43 млн. тона, или спад от 2 на сто на месечна и ръст от 14,4% на годишна база. \nПрез април тази година НСИ отчита увеличение на производството на всички енергийни продукти, спрямо април 2016 г. Най-голям ръст има в добива на природен газ - с 50% на годишна база. \nСтатистиката бележи още увеличено производство на пропан-бутан и горива - дизелово гориво и безоловен бензин за април. При тях тенденцията за нарастване е както на месечна, така и на годишна база.   \n", "date": "2017.06.30", "title": "Производството на електроенергия със спад от 13,4% през април"}
{"url": "http://duma.bg/node/148433", "text": "Разходите, които прави Фондът \"Сигурност за електроенергийната система\" (ФСЕС) от началото на годината, са по-големи от приходите, показва статистиката за дейността на институцията. За първите пет месеца на годината във Фонда да получени 194,2 млн. лева, а са разпределени общо 242,4 млн. лв. \nСпрямо същия период на миналата година приходите на Фонда растат, но и разходите са значително по-високи. От статистиката за миналата година се вижда, че набраните средства са 126,7 млн. лева в първите пет месеца на годината, а са разплатени 87,4 млн. лева. \nЗа цялата 2016 година приходите във Фонда достигнаха 355,4 млн. лева, а направените разходи - 290,5 млн. лева. \nОт началото на тази година най-много приходи във ФСЕС са влезнали през март - 43,7 млн. лева, а най-големият разход е през януари и е в размер на 69,7 млн. лева. \nВъв ФСЕС се събират 5% от приходите от дейността на производители и търговци на електроенергия, както и от Електроенергийния системен оператор и \"Булгартрансгаз\" в качеството им на оператори на преносни мрежи - съответно на електроенергийната и газовата. С промени в законодателството във Фонда се набират и средствата от продажба на емисии. Средствата се използват за покриване на разходите на Националната електрическа компания за политиките в областта на енергетиката - зелените цели, както и преференциалните договори за енергия. \n    \n", "date": "2017.06.30", "title": "Приходите на спасителния за енергетиката фонд са по-малко от разходите"}
{"url": "http://duma.bg/node/148436", "text": "От началото на годината до края на април българските граждани, които живеят и работят зад граница, са изпратили на близките си тук 293,9 млн. евро. Това показват данните на Българската народна банка за платежния баланс на страната, цитирани от Инвестор.бг. \nПреките инвестиции в България за същия период са в пъти по-малко. За първите четири месеца от годината капиталовложенията възлизат на едва 125 млн. евро, което е с 269,9 млн. евро (68,2%) по-малко спрямо януари-април 2016 г. През месеца инвестициите нарастват с 26,8 млн. евро, при увеличение със 178,4 млн. евро за април 2016 г., показват още данните на БНБ. Данните затвърждават теориите, че емигрантите от години са най-големият инвеститор в България. \nПарите от емигрантите се увеличават с 3,9 млн. евро за периода спрямо година по-рано. Само за четвъртия месец от 2017 г. гастарбайтерите са превели на близките си с над 1 млн. евро повече, отколкото през април 2016 г. От началото на годината най-много пари са дошли от сънародниците ни зад граница през март - 81,1 млн. евро, най-малко са били през януари - 65 млн. евро. \nОсновните парични трансфери на българите са от САЩ, Испания, Италия и Гърция.  \nГоляма част от този паричен поток отива за покриване на текущи разходи, здравеопазване, образование и погасяване на заеми. Според изследване на БАН най-много средства от чужбина влизат в Южен централен район, следван от Североизточния и Югоизточния, а най-малко - в Северен централен район. Редица експерти са на мнение, че парите, които българите в чужбина пращат у нас, не помагат за развитието на икономиката на страната, тъй като те се вливат именно в домакинствата, а не в бизнеса. Според доклада на БАН пък тези пари оказват и негативно влияние върху пазара на труда.   \n", "date": "2017.06.30", "title": " Близо 300 млн. евро са пратили емигрантите в България до април "}
{"url": "http://duma.bg/node/148435", "text": "Близо 70% от автомобилите в България са на възраст над 16 г., а тези на възраст над 20 г. съставляват 40 на сто от автопарка у нас. Това показват резултати от проучване осъществено от консултантската компания Тим Вижън България. \n Новите автомобили, до 10-годишни, по българските пътища са едва 11 на сто, сочат още данните. Очакван резултат е високият дял - 51%, на превозните средства, задвижвани с дизелови двигатели - гориво, което в последните години се смята за един от основните причинители на замърсяването на въздуха с азотни оксиди и диоксиди, както и с прахови частици. \nСпоред изследването обаче цялостният брой на превозните средства в България плавно намалява през последната година. \n    \n", "date": "2017.06.30", "title": "Близо 70% от автомобилите у нас са над 16-годишни"}
{"url": "http://duma.bg/node/148437", "text": "С цел облекчаване на трафика през летните месеци и почивните дни се предвижда движението на тежкотоварни автомобили да бъде ограничено по всички магистрали. Това съобщи вчера министърът на регионалното развитие и благоустройството Николай Нанков при участието си в дискусията „Магистрала „Хемус” – възраждането на българския Север“, която се проведе във Велико Търново. \nМинистърът уточни, че с Пътна полиция и ИА „Автомобилна администрация“ се съгласува за кои часове ще важи облекчението за леките автомобили. Ограничението за ТИР-овете ще се въведе от следващата седмица и ще важи до 15 септември. \nРегионалният министър съобщи, че през следващата седмица ще бъде подписан договорът с избрания строител на 9,3-километровия участък на АМ „Хемус“ от Ябланица до Боаза. Обектът ще се изпълнява на инженеринг, което означава, че изпълнителят първо ще направи проектиране на трасето, а строителството ще започне през 2018 година. Министър Нанков посочи, че 55 млн. лева без ДДС е предложената цена, на която ще бъде сключен договорът, като тя е с около 40% по-ниска от обявената тръжна цена – около 90 млн. лева. Очакванията са за не повече от 7 години да имаме приключена и завършена в цялост автомагистрала „Хемус“, допълни министър Нанков. \n    \n", "date": "2017.06.30", "title": "До 15 септември се ограничава движението на ТИР-ове по магистралитe"}
{"url": "http://duma.bg/node/148438", "text": "Да се прави непрекъснат мониторинг и сравнение на цените на храните в Западна Европа и в България, предлага министърът на земеделието, храните и горите Румен Порожанов. Разликите в цените на храните на западните и на българския пазар не са приемливи, каза той вчера пред БНТ. Припомняме, че Агенцията по храните сравни с лабораторни анализи съдържанието на няколко групи продукти, продавани в България и страни от Западна Европа, заради дебата, подет от източноевропейски държави за двойно качество на храните. Разликите в съдържанието при повечето продукти се оказаха малки, но агроминистърът изтъкна различия в цените, които били по-високи на българския пазар. \nСпоред Порожанов всяка разлика над 20% е притеснителна. Той уточни, че не можем да очакваме от търговците продажба на загуба. Като цяло по думите му продуктите трябва да бъдат с еднакво качество при съдържанието и етикетите в доста разумни цени. Българският потребител не се различава като манталитет и предпочитания от средно- и западноевропейския, каза още Порожанов. \nПо темата за новата европейска Обща селскостопанска политика (ОСП) след 2020 г. той каза, че скоро предстои комисарят по земеделие Фил Хоган да представи анализа на попълнения от хиляди фермери въпросник. Ще бъдат дадени първи насоки по очакваните от сектора опростяване и модернизация. Подпомагането трябва да отива при тези, които произвеждат качествената храна, каза Порожанов. Той коментира, че биологичното производство е приоритет като цяло в ЕС. Българското биологично земеделие, по думите му, е нараснало благодарение на субсидиите и сега има проблеми с контрола, които се отстраняват. \n    \n", "date": "2017.06.30", "title": "Порожанов иска мониторинг за цените на храните в Западна Европа и България"}
{"url": "http://duma.bg/node/148448", "text": "Две непълнолетни момичета са привлечени като обвиняеми за нападението над съпругата и двете дъщери на заместника на главния мюфтия Бирали Бирали. Инцидентът стана този вторник пред столичен хипермаркет. Между нападателките и семейството възникнал словесен спор, провокиран от забрадките на майката. Една от нападателките наплюла по-възрастната жена, а двете й дъщери се притекли на помощ. Те също били нападнати с удари и ритници. Непълнолетните момичета са обвинени в хулиганство, отличаващо се с изключителна дързост. Преди два дни в декларация ДПС осъди нападението над съпругата на зам. главния мюфтия. По принцип, предвиденото наказание за подобно престъпление е \"лишаване от свобода\" до 5 години, но поради чистото им съдебно минало и непълнолетието, на двете момичета е наложен надзор от инспектор в детска педагогическа стая.   \n", "date": "2017.06.30", "title": "Обвиниха непълнолетни за нападението над дъщерите на зам.-мюфтия"}
{"url": "http://duma.bg/node/148449", "text": "Над 1000 души се събраха на спонтанен масов протест в Асеновград в сряда вечерта. Хората излязоха в центъра на града заради сбиването между гребци от клуба по кану-каяк \"Асеновец\" и група роми на язовир \"40-те извора\" в понеделник. \nНапрежението ескалира, след като участниците в него се отправиха към ромската махала \"Лозница\", но полицията отцепи пътя им и не допусна по-нататъшни сблъсъци. По време на протеста кметът на града Емил Караиванов е обещал срещи на гражданите с институциите, включително полиция, прокуратура, ВиК и eлектроснабдяване. Той коментира, че исканията на гражданите са за повече контрол, законност и наказания за истинските виновници за случая, който бил по-скоро криминален. \nМеждувременно районният прокурор на Асеновград Калоян Димитров съобщи, че вече са повдигнати обвинения на деветима души за нападението над гребците. Обвиняемите са задържани за 72 часа за хулигански прояви с изключителна дързост и цинизъм. Обвиненията към деветимата ще бъдат за хулиганство и причиняване на средни телесни повреди. \nЕкипи от жандармерията и специалните полицейски сили останаха да патрулират през цялата минала нощ в района, за да не допуснат ново сбиване. Очаква се протестите да продължат и в следващите дни, като за неделя се планира най-масовата проява. \nНапрежението бе породено заради тренировка на кануистите и каякарите от детско-юношеската школа на \"Асеновец\", при която плажуващи наблизо роми започнали да се подиграват на състезатели, чиято лодка се обръща във водата. Следват по-остри реплики, ругатни и обиди, които прерастват в замерване с камъни и сбиване. Вследствие на това са ранени трима от гребците и едно от ромските деца. \nПострадалите са били откарани в МБАЛ \"Асеновград\", а докато изчаквали отпред, придружителите на двете групи деца се скарали отново и сбили. \nОт спортния клуб по кану-каяк \"Асеновец\" поискаха да бъде осигурено постоянно полицейско присъствие по време на тренировките им на язовира, който е собственост на държавната компания \"Напоителни системи\".  \nВчера изявление по случая направи и главният прокурор Сотир Цацаров и обеща справедливост за пострадалите в рамките на закона. \"А тия вандали трябва да разберат, че има закон и че не може да се действа като в племенния строй\", коментира Цацаров. Той допълни, че ромското население не бива да бъде плашено, нито някой ще атакува ромската махала в Асеновград. Цацаров призова още протестите да не бъдат политизирани и се обърна към депутата от БСП Манол Генов да не звъни на районния прокурор \"по нощите и през деня\". \"Не твърдете, че полицията и прокуратурата спят или, че изпълняват политически поръчки. Моля ви, не използвайте всичко онова, което става за политически цели. Ако го използвате и прекрачите границата на закона, ще последват адекватни действия от нас\", заплаши главният прокурор. Генов отговори на Цацаров, че наистина е потърсил районния прокурор, защото е бил притеснен от случващото се и е бил помолен за помощ от съграждани. \"В нито един момент не съм правил квалификации и не съм изразявал политическа позиция. Съжалявам, ако съм бил разбран неправилно, още повече съжалявам, ако споделените от мен опасения не бъдат забелязани,\" отбелязава Генов.  \nСнимка БГНЕС Всички незаконни постройки в ромския квартал в Асеновград ще се опишат и след това ще бъдат съборени. Започва и проверка на хората без адресна регистрация, за да се върнат по родните им места. Това стана ясно след среща между вицепремиера Валери Симеонов, главния секретар на МВР Младен Маринов, директора на ОД на МВР Пловдив Атанас Илков, областния управител на Пловдивска област Здравко Димитров и кмета на Асеновград д-р Емил Караиванов. След едночасово съвещание в кабинета на кмета, всички те застанаха срещу родители на пострадалите деца и техни съграждани в залата на Общинския съвет. \nТе настояха да се проверят всички роми, които са се заселили в Асеновград в последните години в такъв мащаб, че махалата се е утроила. \nВицепремиерът Симеонов обеща засиленото полицейско присъствие в града да остане, докато не се гарантира сигурността на жителите му.     \n", "date": "2017.06.30", "title": "Деветима в ареста след боя в Асеновград  "}
{"url": "http://duma.bg/node/148450", "text": "Днес от 14 до 18 ч. в зала \"Киев\" на столичния Парк-хотел \"Москва\" ще се състои обществена дискусия за смесени изборни системи. Ще бъде предложен за обсъждане законопроектът, изготвен от БСП, който предвижда 120 мажоритарно и 120 пропорционално избрани народни представители. Покани за участие са отправени към ЦИК, Обществения съвет към ЦИК, правната комисия на НС, парламентарните групи в 44 НС, неправителствени организации, политолози, социолози и конституционалисти. Дискусията е открита за представителите на медиите. \nСлед провеждане на общественото обсъждане ПГ на \"БСП за България\" ще внесе законопроекта за разглеждане в НС, очаква се това да стане следващата седмица.   \n", "date": "2017.06.30", "title": "Предстоящо"}
{"url": "http://duma.bg/node/148458", "text": "Парламентът подкрепи единодушно със 187 гласа предложението на БСП за създаване на Временна анкетна комисия за НДК. След скандала с уволнението и последващото възстановяване на работа на директора му Мирослав Боршош, тя ще провери обстоятелства при разходването на средства, предоставени целево за подготовка на българското председателство на Съвета на ЕС. От БСП настояват за прозрачност как и по какъв начин се харчат парите на данъкоплатците и как са определяни изпълнителите на строително-монтажните работи. \nТрябва да знаем и каква е готовността за провеждане на българското председателство, заяви зам.-председателят на ПГ на \"БСП за България\" Жельо Бойчев при дебатите. Той припомни, че прокуратурата е установила нарушения при изразходването на пари за НДК. Бойчев е категоричен, че това може да доведе до застрашаване на българското председателство. По думите му пряка отговорност носи министър Лиляна Павлова, която бе и принципал на двореца. \"Тя твърди, че НДК се управлява лошо. Липсвала дисциплина и не се спазвали срокове. Като контрапункт на това, директорът Боршош заявява, че е отказал да подписва обществени поръчки под натиск на ръба на закона и против правилата\", обясни накратко одисеята с НДК Бойчев. Министър Павлова заявява, че не е предвидено изграждането на пресцентър, а Боршош твърди точно обратното. Въпросът е кой от двамата заблуждава обществото\", попита социалистът. \nСпоред международния секретар на ПГ на \"БСП за България\" Кристиан Вигенин е важно да бъдат свалени съмненията около ремонтите на НДК. По думите му последното, което България би искала, е на всяко заседание, което с провежда там, първата част от запознаването със сградата да бъде, че около нея е имало сериозни скандали и съмнения за корупция. БСП държи депутатите да бъдат информирани за доклада на ДАНС и за текущата работа на комисията. \nКолкото по-рано започне да работи временната комисия за НДК, толкова по-рано ще отпаднат всички съмнения, заяви председател на ПГ на ГЕРБ Цветан Цветанов. Той обвини БСП в изнасянето на фалшиви новини около разправиите за НДК. Последва реплика от зам.-председателя на ПГ на \"БСП за България\" Драгомир Стойнев. \"Управляващите се опитват да покрият скандала, като твърдят, че създаваме фалшива новина. Къде я видяхте? В това, че прокуратурата разследва и има досъдебно производство. В това, че министър Павлова желае да уволни Боршош заради некомпетентност и за забавяне на сроковете или за това, че той се оплаква, че му е оказван натиск. Защо намесихте БСП във фалшивата новина\", попита Стойнев. Щеше да е хубаво подкрепа да беше срещнало и предложението за комисия, която да установи как се строят магистралите, смята той. Но в крайна сметка, прокуратурата вече си върши работата в АПИ, припомни Стойнев. \nДепутатите решиха комисията да работи месец и да има 19 членове. От ГЕРБ са 8, от \"БСП за България\"-6, патриотите и ДПС имат по двама, един е от \"Воля\". Председател на комисията е Диана Йорданова от ГЕРБ. Тя стана популярна като г-жа \"Ви АЙ АЙ\" покрай гафа си в предния парламент, когато не успя да прочете правилно от трибуната римската цифра VII.   \n", "date": "2017.06.30", "title": " Парламентът създаде анкетна комисия за НДК "}
{"url": "http://duma.bg/node/148453", "text": "Корнелия Нинова подкрепи кандидата за кмет на пазарджишкото село Бошуля Любен Христосков. Всеки български гражданин, независимо дали живее в малко село и голям град, има нашата подкрепа и уважение, заяви лидерът на БСП на предизборна среща с местните жители. Нинова подчерта, че БСП се старае каквото се обещае, да се изпълнява. \"Кметът е обединител на всички. Вие сте изправени пред избор да гласувате за кандидат на левицата или за представителя на ГЕРБ. Това не е избор само между личности, но и между политики\", обясни Нинова. Тя припомни за поетите ангажименти от управляващите, от които те са се отказали - във всяко село да има полицай, а минималната пенсия да стане 300 лв. Нинова посочи и последователните действия на депутатите от БСП, с които се изпълняват предизборните обещания. Тя изброи внесените от левицата законопроекти за държавната и общинска собственост, за храните, с който се защитават българските производители, за преизчисляване на пенсиите и др.  \nЛидерът на БСП заръча на кандидата за кмет винаги да бъде близо до хората, почтен, да бъде състрадателен и да се грижи за всички. Своята подкрепа за Христосков изразиха и депутатите от \"БСП за България\" Йордан Младенов и Надя Клисурска. \nЩе управлявам заедно с всички вас, чрез създаването на обществен съвет с хора от селото, заяви Ивайло Христов, кандидат за кмет на село Тръстеник от БСП под номер 4 в бюлетината на предизборна среща. В негова подкрепа бяха дошли депутатите от \"БСП за България\" Александър Симов, Пенчо Милков и Георги Стоилов, както и зам.-председателят на БСП Кирил Добрев. България живее в абсолютно безвремие и абсолютна диктатура на корупцията благодарение на управлението на ГЕРБ, заяви Симов. По думите му е нужна промяна и тя може да се случи чрез Ивайло Христов.   \n", "date": "2017.06.30", "title": " Нинова подкрепи кандидата за кмет на Бошуля"}
{"url": "http://duma.bg/node/148452", "text": "Депутатът от \"БСП за България\" Виолета Желева се срещна с кмета на Меричлери Николай Колев и граждани. Хората се оплакаха от голямата битова престъпност. Желева пое ангажимент да постави питане към министъра на вътрешните работи по отношение на постоянното полицейско присъствие в малките населени места. \nЖителите на общината поставиха и въпроса с качеството на питейната вода. Данните, получени от ВиК в Димитровград показват, че не съдържа уран, но хората имат притеснения за чистотата й. \nТема в разговорите бе и обновлението на паметника на загиналите в Септемврийското въстание и Отечествената война жители на Меричлери. Има възможност мемориалът да се включи в кампанията на младежите в БСП \"Светите места на България\", целяща възстановяване на всички войнишки паметници, посочи Желева и обеща да съдейства за това.   \n", "date": "2017.06.30", "title": " Виолета Желева пита вътрешния министър за полицейско присъствие"}
{"url": "http://duma.bg/node/148454", "text": "Правителство крие от парламента мотивите си за тегленето на заем, който ще похарчи за мигранти и разселване на лица, заяви вчера депутатът от \"БСП за България\" проф. Румен Гечев при дебатите по ратифициране на споразумение за дълг от 200 млн. евро между България и Банката за развитие на Съвета на Европа. Законопроектът беше подкрепен от 116 народни представители, 58 бяха против, а 8 се въздържаха. Заемът частично ще покрива българския принос във финансирането на инвестиционни проекти по програмите \"Региони в растеж 2014-2020\", \"Развитие на човешките ресурси 2014- 2020\" и \"Наука и образование за интелигентен растеж 2012-2020\", е записано в документа. \nОт БСП реагираха остро срещу начина и размера на новия дълг. \"Уведомихте ли българския народ, че ще теглим такъв заем. Откъде накъде ще поемаме заем от 200 млн. евро, за да осъществяваме политики на част от ЕС, отречени от цяла Източна Европа, без България\", възмути се Гечев. По думите му никъде в споразумението не пише колко средства ще отидат за наука, за регионите и за мигрантите. Каква е гаранцията, че може едва 5 лева да отидат за наука и растеж, а другите 200 млн. евро - за решаване на проблеми на мигрантите, попита той мнозинството. \nНа брифинг Гечев обясни, че БСП е гласувала против заема по две основни причини. На първо място, че става въпрос за финансиране на мигранти, разселвани в България, и правителството крие това в мотивите си. \"В тях няма финансови разчети. Няма оценка как ще се отрази дългът на финансовата система и как ще бъдат направени плащанията\", обясни проф. Гечев. Той попита защо, след като кабинетът твърди, че фискалният резерв е 13 млрд. лева, трябва да се тегли нов заем от около 400 млн. лв. Това е като да имате 1 млн. на влог и да теглите заем с висока лихва, за да си купите жилище, даде пример прооф. Гечев. \nСоциалистът предупреди, че главницата няма да се обслужва 5 г. Управляващите ще похарчат парите, а след 5 години следващите правителства и народът ще го изплащат, възмути се той. Или е вярно, че сме в добро финансово състояние, което прави безсмислено тегленето на заема, или както БСП твърди, финансовото състояние на държавата далеч не е такова, каквото го обясняват управляващите, усъмни се проф. Гечев. Той предположи, че хвалбите за резерва в хазната са финансов балон, и че правителството не разполага с никакви свободни средства и затова се налага да моли съвета на ЕС през неговата банка за заем. \n\"Най-неприемливото е, че управляващите ни вкарват в схема, в която, взимайки този заем, правителството няма как да откаже след това разселването на мигранти. Съветът на ЕС не дава току-така пари, само при ясно разписано условие, че след разходването на средства за образование и наука, на второ място са разходи за финансиране на разселването на мигранти в България\", категоричен е проф. Гечев.    \n", "date": "2017.06.30", "title": "Кабинетът тегли скришом от НС заем от 200 млн. евро  "}
{"url": "http://duma.bg/node/148451", "text": "Областното ръководство на Младежкото обединение на БСП във Враца се включи в кампанията за възстановяване на войнишките паметници в страната. Тази седмица младежи в Мездра и областният председател на младите социалисти Павел Пешов избраха да започнат с възстановяването на Войнишкия паметник в мездренското Старо село. Паметникът е изработен от бял камък и е с височина 3 метра. Жителите на Старо село издигат монумента в памет на отдалите живота си староселци през трите войни (1912-1913; 1915-1918 и 1944-1945 г.). Следващата община, в която ще продължи инициативата, е Криводол.  \nСнимка Дарик    \n", "date": "2017.06.30", "title": "Kампаниятa \"Светите места на България\" и във Врачанско"}
{"url": "http://duma.bg/node/148455", "text": "Протестът на полицаите, планиран за 5 юли, ще се състои. В него ще се включат и всички синдикални организации в МВР. Това обяви председателят на Синдикалната федерация на служителите в МВР Валентин Попов след срещата на синдикатите с министъра на вътрешните работи Валентин Радев и с неговите заместници. Причината за решението на синдикалистите е упоритият отказ на управляващите за корекция на възнагражденията в сектор \"Сигурност\". Заплатите на служителите в МВР не могат да се увеличат сега, няма как, настоя министърът на вътрешните работи Валентин Радев. Той допълни, че когато стане възможно, веднага щели бъдат увеличени заплатите на полицаите, но средства били необходими и в други сектори. Министърът твърди, че разликите в заплащането на полицаите \"ще бъдат изправени със социални придобивки и със специфични възнаграждения\", получаващи се периодично. \nДнес се очаква в парламента да се разгледат промени в закона за МВР, с които ГЕРБ се опитват да потушат част от напрежението. Идеята е да се позволи полицаите да получат парични компенсации за времето, в което не са получавали униформи, а сами са ги купували. \n снимка Емилия Костадинова   \n", "date": "2017.06.30", "title": "Синдикатите и МВР пак не се разбраха"}
{"url": "http://duma.bg/node/148456", "text": "След като обвини президента Румен Радев, че е нарушил Конституцията, като не го е допуснал до срещата му с кмета на Свищов Генчо Генчев, Цветан Цветанов продължи да се оплита в скандала. Оказа се, че зам.-председателят на ГЕРБ се е срещнал с Генчев преди пристигането на президентския екип. \"Бяхме при кмета и обсъждахме теми, които са от интерес за общината и жителите на Свищов. Кметът каза, че след това ще продължим разговора заедно с президента. Когато дойде президентската администрация, от протокола казаха, че няма да има никакъв друг участник в тази среща. Наложи се кметът да изнесе табелите с имената, които бяха на масите\", продължи да се жали Цветанов. \nГербаджията обаче направи скандалното признание, че кметът на Горна Оряховица му се е обадил, за да го пита как да се държи с Радев. Добромир Добрев звъннал да го информира за визитата на президента и попитал какво да бъде политическото му поведение. Запитан  позволение да се срещне с държавния глава ли е искал кметът на Горна Оряховица, Цветанов се оправда, че кметът само го информирал, защото Цветанов е народен представител от областта. \n\"Никога не съм обвинявал Швеция в корупция. Това са изопачени думи. Имам респект към всички държави, които са членки на НАТО и към Швеция, която не е\", опита се да контрира констатацията на Радев, че сме доживели Цветанов да обвинява държавата Швеция в корупция. \nЗам.-председателят на ГЕРБ отрече в партията му да има лобита, които се бият за НДК.     \n", "date": "2017.06.30", "title": " Цветанов се оплете за срещата в Свищов"}
{"url": "http://duma.bg/node/148457", "text": "Държавата трябва да помага повече на общини като Павликени, които полагат неимоверни усилия за съхраняването и развиването на своето културно-историческо наследство. Това каза  вицепрезидентът Илияна Йотова, която бе на посещение в Павликени по повод 74-годишнината от обявяването му за град. \nВицепрезидентът припомни, че Павликени не е просто едно малко населено място или само важен железопътен център, а град с почти двехилядолетна история. \"Най-голямото богатство на Павликени са хората и днешното присъствие на всички институции е доказателство, че държавата започва да подкрепя малките общини, за да се развива инфраструктурата, да има работа и перспектива за младите\", посочи Илияна Йотова. \nВицепрезидентът поздрави почетните граждани на Павликени, в това число учители, писатели, самодейци, дарители. Илияна Йотова специално се обърна към Павлина Николова, която има над 30 години стаж като начален учител, и благодари за това, че е научила поколения българчета на четмо и писмо, и да обичат България. Тя приветства и усилията на общинското ръководство, възродило привлекателния вид на античния керамичен център, за да бъде той достояние на български и чуждестранни гости. \"Нека да покажем на Европа и света богатството на древната ни култура\", призова Илияна Йотова. Вицепрезидентът и гостите на тържеството разгледаха фотоизложба, посветена на годишнината от обявяването на Павликени за град в НЧ \"Братство-1884\".     \n", "date": "2017.06.30", "title": "Държавата трябва да подкрепя малките общини "}
