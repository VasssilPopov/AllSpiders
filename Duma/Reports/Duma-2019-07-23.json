{"url": "https://duma.bg/tsska-sf-vze-ispanski-zashtitnik-n196448", "text": "ЦСКА-София взе централния защитник Раул Албентоса. 30-годишният испанец, който е оценяван на 1,2 милиона евро според авторитетния transfermarkt.de, има 93 мача в Ла Лига. Той идва като свободен агент, след като договорът му с Депортиво Ла Коруня изтече наскоро. Подробности по сделката по традиция не бяха съобщени. Албентоса е играл в Ла Лига с екипа на Ейбар, Малага и Депортиво. Кариерата му преминава през английския Дарби Kаунти, а първите му години в професионалния футбол са с Елче, Мурсия, Сан Роке и Кадис. Миналия сезон Албентоса изигра 11 мача за Химнастик във второто ниво на Испания.", "date": "2019.07.23", "title": "ЦСКА-Сф взе испански защитник"}
{"url": "https://duma.bg/balakov-vze-anton-velkov-za-pomoshtnik-v-natsionalniya-otbor-n196467", "text": "Антон Велков се присъедини към щаба на мъжкия национален отбор на България. Бившият наставник на Локо Сф, Черноморец, Видима-Раковски и Марек ще изпълнява функциите на помощник-треньор на селекционера Красимир Балъков, като на поста заменя досегашния асистент Йончо Арсов. Последният отиде в Левски, за да застане начело на школата на клуба. Останалите имена в щаба са непроменени - Станислав Генчев (помощник-треньор), Калоян Чакъров (треньор на вратарите) и Иван Славов (анализатор).", "date": "2019.07.23", "title": "Балъков взе Антон Велков за помощник в националния отбор"}
{"url": "https://duma.bg/prokuraturata-se-zadeystva-za-smartta-na-dializen-patsient-ot-vidin-n196437", "text": "След месеци отводи и отлагания прокуратурата образува досъдебно производство заради смъртта на Красимир Неофитов - пациент от хемодиализата във Видин. След обжалване от дъщерите на Неофитов в Апелативната прокуратура в София видинската се размърда, пишат от сайта ВидинВест. ДУМА припомня, че на 1 октомври 2018 г. заради авария диализата във видинската болница \"Св. Петка\" спря работа. Заради отложена процедура 50-годишният Неофитов почина. Медицинският одит установи редица нарушения. \"Окръжна прокуратура във Видин е образувала досъдебно производство за това, че на 3.10.2018 година в МБАЛ \"Света Петка\" - Видин, поради незнание или немарливо изпълнение на правно-регламентираната дейност, представляваща източник на повишена опасност - упражняване на медицинска професия, е причинена смъртта на Красимир Неофитов Маринов\", пише в съобщение до дъщерите на Неофитов, цитирано от ВидинВест. Престъплението е по чл.123. ал.1 от Наказателния кодекс, а самото разследване ще проведе следовател на видинската прокуратура. ", "date": "2019.07.23", "title": "Прокуратурата се задейства за смъртта на диализен пациент от Видин"}
{"url": "https://duma.bg/ivan-totev-ofitsialno-se-otkaza-ot-kmetskata-nadprevara-n196439", "text": "Кметът на Пловдив Иван Тотев официално обяви, че няма да се кандидатира за трети мандат. гербаджията обяви, че ще си направи самоотвод, защото имал нужда от почивка. \"Не смятам да участвам на изборите! Решението ми е абсолютно категорично. 12 години работя за Пловдив под различна форма и имам нужда от почивка. Сега е моментът, когато си на върха, да се откажеш. Превърнахме Пловдив в платформа, в която всеки може да намери своето място. Горд съм с постигнатото през моите два мандата. Това не означава, че няма да работя за Пловдив, защото връзката ми с този град е духовна. Но има едно прегряване и затова се оттеглям\", обяви той. Слуховете, че ГЕРБ ще извади нов кандидат за кмет на Пловдив, шестват от няколко месеца, но се засилиха след партийния конгрес в началото на месеца. Тогава от речта на Бойко Борисов стана ясно, че има проблем с Тотев. Лидерът на ГЕРБ обяви, че в Пловдив не го били разбрали за сините и червените лампи, които щели да светнат, ако не се спазва партийната линия. Предконгресно Тотев лъсна на папарашки снимки от Гърция, но все пак се е вяснал на партийния форум, след което отново е заминал за Халкидики. Преди време имаше сигнал, че част от полицаите, командировани в Пловдив да се грижат за сигурността на Европейската столица на културата, спят в хотел \"Империал\", който е собственост на майката на кмета Иван Тотев - Роза. През последните години хотелът стана предпочитан за много мероприятия на властта, а Тотев е наричан от местните \"Мамин Ваньо\".", "date": "2019.07.23", "title": "Иван Тотев официално се отказа от кметската надпревара"}
{"url": "https://duma.bg/zamrazyavat-deynostta-na-telk-kam-onkotsentara-v-burgas-n196436", "text": "Временно спира дейността на ТЕЛК, която бе създадена в началото на годината в Комплексния онкологичен център в Бургас. Причината е липса на финансиране, съобщи управителят на лечебното заведение проф. д-р Христо Бозов пред БНР. По думите му създаването на комисията било много трудно, защото лекарите не искат да работят в ТЕЛК. Получили разрешение от МЗ, но после дошло писмо от министъра, в което той отказал да финансира структурата. Медицинският съвет на КОЦ в Бургас решил да замрази дейността на ТЕЛК, докато се реши въпросът с финансирането. Месечната издръжка на комисията е около 12 000 лв. Целта на създаването на ТЕЛК към онкоцентъра била раково болните да могат по-бързо да преминават през комисията, което отнема месеци.", "date": "2019.07.23", "title": "Замразяват дейността на ТЕЛК към онкоцентъра в Бургас"}
{"url": "https://duma.bg/nad-53-miliona-leva-e-izdrazhkata-na-nzok-n196438", "text": "Разходите за администриране на НЗОК за 2019 г. са 53,443 млн. лв., съобщават от Центъра за защита на правата в здравеопазването. За заплати на служителите на НЗОК през 2019 г. са планирани 30,664 млн. лв. Щатните бройки са 2267, като половината са държавни служители. През май са заети 2087 щата. Като работодател НЗОК ще плати на НОИ 8,231 млн. лв. за осигуровки на наетите служители. За допълнителни възнаграждения по граждански договори, облекло и обезщетения са предвидени 2,4 млн. лв.  Извън заплатите издръжката на институцията струва на данъкоплатците още 12,140 млн. лв.  ДУМА припомня, че по време на дискусията за демонополизация на НЗОК на 15 юли министърът на здравеопазването Кирил Ананиев обяви, че бъдещите здравни каси ще бъдат ограничени до 3% административни разходи. От ЦЗПЗ питат дали след демонополизацията фондовете ще харчат повече от НЗОК за администрация и дали касата ще запази същите разходи. Според пациентската организация е по-важно каква е ефективността на разходите на НЗОК, с които се плащат прегледи, изследвания, болнично лечение, лекарства. Общата сума на здравноосигурителни плащания за 2019 г. е 4,3 млрд. лв.", "date": "2019.07.23", "title": " Над 53 милиона лева е издръжката на НЗОК"}
{"url": "https://duma.bg/i-zam-oblastnata-na-veliko-tarnovo-v-dalaveri-s-imoti-n196440", "text": "Депутатът от \"БСП за България\" Явор Божанков настоява Антикорупционната комисия и прокуратурата да проверят произхода на средствата, с които семейството на екскмета на община Стражица Детелина Борисова, която сега е зам. областен управител на Велико Търново, е станало собственик на имоти. Той пита има ли нарушения при предоставянето на обществени поръчки в общината. От декларацията на Борисова по Закона за противодействие на корупцията за 2018 г. става ясно, че имотното й състояние се е увеличило значително, докато е била кмет. През 2016 г. тя е придобила имот от 2625 кв.м с 450 кв.м сгради по 13,33 лв. за кв.м, цената е значително по-ниска от тази на подобни терени. Две години преди това синът и дъщерята на кметицата купуват имот и помещение от ТПК в Стражица. По същото време съпругът Стилян Борисов става собственик на кафе аперитив, помещения и други поземлени имоти в общината. През 2017 г. майката на Борисова, която е пенсионер, също си купува парцел в Стражица. Братът на бившата кметица участва и печели обществени поръчки на стойност 1 387 000 лева със строителната си фирма \"Еврострой-ВТ\". Участие в нея има и Борисова.  Божанков припомни, че в прокуратурата са подадени два сигнала срещу Борисова, свързани с мандата й като кмет. \"Първият е за изпълнение на СМР без изискуемите строителни книжа при изграждането на подпорна стена като част от ремонта на пътя Мирово - ж.п. гара Асеново. Вторият е за купени над 200 СИМ карти за нуждите на община Стражица, а броят на служителите там е доста по-малък. И по двата сигнала прокуратурата мълчи\", възмути се народният представител.", "date": "2019.07.23", "title": "И зам.-областната на Велико Търново в далавери с имоти"}
{"url": "https://duma.bg/ivancheva-i-petrova-se-oplakaha-ot-tech-na-danni-n196441", "text": "За поредния масивен теч на данни сигнализираха с писмо до институциите бившата кметица на столичния район \"Младост\" Десислава Иванчева и заместничката й Биляна Петрова. В жалба до председателя на ВКС Лозан Панов, ГДБОП, шефа на КЗЛД Венцислав Караджов и главния съдебен инспектор Теодора Точкова двете настояват за спешна проверка как и защо е изтекла информацията, както и за отговори дали това е резултат на хакерска атака или на погазване на законите от спецпрокуратурата и спецсъда. Петрова и Иванчева твърдят, че в мрежата са достъпни данните на повече от 100 лица, свързани с делото \"Младост\", по което те бяха обвиняеми за злоупотреба с власт и взимане на подкуп. Течът засяга подсъдимите, свидетели, политици и др. Има данни на главния архитект на София Здравко Здравков, експерти от МВР, ДАНС и КПКОНПИ, строителни фирми като \"Артекс\", \"Гаранти коза\", Националната асоциация на строителните предприемачи и др. От специализираната прокуратура и специализирания съд са изтекли над 1200 страници, предупреждават те. Според тях в момента в интернет са налични ЕГН, адреси и други данни. Файловете се намират поне на 3 сървъра, достъпът до тях е свободен и личните данни не са заличени, пишат те. Данните, създадени от спецсъда, са достъпни през сайта legalworld.bg. Двете екскметици припомнят, че при тяхното задържане през април 2018 г. в центъра на София служителите на КПКОНПИ са били с маски, а сега ЕГН-та им свободно шестват в интернет чрез файлове, създадени от съда и прокуратурата. Независимо че преди 1,5 месеца пуснахме жалба, изтичането на информация не само че не е прекратено (файловете с лични данни продължават да са със свободен достъп в интернет), но и установяваме публикуване на още файлове с лични данни, възмутени са Иванчева и Петрова. Припомняме, че преди дни избухна скандал с грандиозен теч на информация от масивите на НАП. Заподозрян за момента е единствено 20-годишният Кристиян Бойков, който отрича да е замесен. \"CNN правилно отбеляза, че цяла държава е била хакната. Това е безпрецедентно, но е поредният скандал след срива на Търговския регистър и много други, които вече се възприемат като шоу от хората. Пробивът на тази информационна система е и част от безобразията в България, липсата на законност, предварително ясните обществени поръчки, които не могат да се изпълнят добре. Докато не сложим край, това ще се случва\", коментира евродепутатът от БСП Елена Йончева. Опит за хакерска атака е направен в Комисията за защита на личните данни, потвърди за БНР вчера председателят й Венцислав Караджов. Опитът е направен през безжичната Wi-Fi мрежа на комисията, което означава, че извършителят физически е бил в района на сградата. Караджов твърди, че атаката е спряна и затова не може да каже дали целта е бил сайтът на комисията или базата данни. Според него това е целенасочен опит за саботаж на работата на комисията. Започнаха и проверките на КЗЛД в НАП.", "date": "2019.07.23", "title": "Иванчева и Петрова се оплакаха от теч на данни"}
{"url": "https://duma.bg/porazheniya-n196445", "text": "За обсъждане бе публикуван проектозаконът за пътните превозни средства. Това е последният от трите документа, на който бе раздробен сегашният Закон за движение по пътищата. Първите два - на нов Закон за движение по пътищата и на Закон за водачите МПС, бяха готови още през зимата. Третият проект зацикли заради споровете между КАТ и ДАИ кой да прави първоначалните регистрации на колите. Според сега оповестените текстове издаването на номера на колите остава в КАТ, но техническият преглед и първоначалната регистрация  . С това нововъведение се разчита освен да намалеят опашките, и прегледите да бъдат по-прецизни. Човек без да е експерт може да прогнозира, че ще стане точно обратното. Досега хората ходеха само в КАТ, изгубваха един ден, но свършваха цялата работа. Минаваха на преглед, вземаха и номера. Сега с новите приумици изхабените дни ще станат два. През първия ще се ходи в частните центрове за технически преглед и регистрация, а след това - в КАТ за номера. Неотдавна гуруто на административната реформа  вицепремиерът Томислав Дончев пусна в КАТ \"тайни клиенти\", които си загубиха 6 часа в чакане и обиколка на гишетата. Какви ще бъдат пораженията върху нервите на хората от поредната порция чиновнически безумия можем само да гадаем. ", "date": "2019.07.23", "title": " Поражения"}
{"url": "https://duma.bg/samo-trima-direktori-v-df-zemedelie-sa-na-rabota-n196442", "text": "От 23 шефове на дирекции в ДФ \"Земеделие\" само трима са на работата, стана ясно от тв интервю на новия шеф на фонда Васил Грудев. \"Останалите 20 са в болничен. Имаме кардинален проблем\", призна той. Грудев оглави ДФ \"Земеделие\" миналата седмица, след като управителният съвет прие подадената от Живко Живков оставка. Бяха уважени и желанията на заместниците му Калоян Костадинов и Георги Динев да напуснат постовете си. Грудев бил шокиран от факта, че служител във фонда има сметка от 1,8 милиона лв. и е давал парите на фирми за бързи кредити. Не зная какво работи и не го познавам, призна новият шеф на ДФЗ.  Припомняме, че преди седмица Специализираната прокуратура извърши разследване във фонда. То беше свързано с досъдебното производство срещу алкохолния бос Миню Стайков, обвинен в ръководене и за участие в организирана престъпна група за производство на цигари без бандерол, данъчни престъпления, пране на пари и за злоупотреби с еврофондове. Бяха претърсени кабинети на служители и техните адреси. Иззети са документи, свързани с изпълнението на Програмата за развитие на селските райони и Националната програма за подпомагане на лозаро-винарския сектор. На 6 човека бяха повдигнати обвинения. На петима служители бяха повдигнати обвинения, сред тях е и на Калоян Костадинов, син на председателя на Комисията по досиетата Евтим Костадинов. ", "date": "2019.07.23", "title": "Само трима директори в ДФ \"Земеделие\" са на работа"}
{"url": "https://duma.bg/naglasiha-geshev-za-myastoto-na-tsatsarov-n196443", "text": "Единодушно единадесетте членове на Прокурорската колегия във ВСС номинираха Иван Гешев за поста на Сотир Цацаров. \"Пpeдлoжeният кaндидaт дeмoнcтpиpa гoлямa cтeпeн нa нeзaвиcимocт и yмeниe дa ycтoявa нa нaтиcк - пpимep зa тoвa ca внeceнитe oбвинитeлни aктoвe cpeщy лицa oт влacттa. Длъжнocтитe мy дoceгa ca гapaнции, чe пpитeжaвa във виcoкa cтeпeн иcкaнитe пpoфecиoнaлни и нpaвcтвeни кaчecтвa\", oбяви от името на вносителите Даниела Maшeвa.  Вероятно няма да има друг кандидат за поста, прогнозира Машева. Единодушието на прокурорите прави подобен вариант почти невъзможен, правосъдният министър Данаил Кирилов може да номинира някого, но вече обяви, че едва ли ще го направи. Сдружение \"БОЕЦ\" събира подписи за следователя Бойко Атанасов.  \"Пpeдлoжeният кaндидaт дeмoнcтpиpa гoлямa cтeпeн нa нeзaвиcимocт и yмeниe дa ycтoявa нa нaтиcк - пpимep зa тoвa ca внeceнитe oбвинитeлни aктoвe cpeщy лицa oт влacттa. Длъжнocтитe мy дoceгa ca гapaнции, чe пpитeжaвa във виcoкa cтeпeн иcкaнитe пpoфecиoнaлни и нpaвcтвeни кaчecтвa\", обяви Maшeвa. Кадровиците са провели предварителна среща с Гешев, на която освен съгласието му получили и неговата лична мотивация. Прокурорската колегия била проучила cигнaлитe cpeщy него, включитeлнo и зa нeдeклapиpaн кoнфликт на интереси в дeлoтo срещу бившата кметица на \"Младост\" Десислава Иванчева. Пpoвepкaтa ycтaнoвилa, чe липcвaт пpeдпocтaвки зa cъмнeния, чe зaм. глaвният пpoкypop e ypoнил пpecтижa нa cъдeбнaтa влacт или e злoyпoтpeбил c пpaвoмoщиятa cи. В официалната биография на Иван Гешев пише, че е завършил право в Академията на МВР. Бил е следовател, след това прокурор в СГП, а от 2016 г. оглавява спецпрокуратурата. По покана на Цацаров от миналата година е зам. главен прокурор. През последните години той бе активен участник и главен герой в шумните акции на спецпрокуратурата, включително и в показното задържане на Десислава Иванчева и Биляна Петрова. През май стана известно, че е свързан с основния свидетел срещу Иванчева - строителния предприемач Александър Ваклин. Жената, с която Гешев живее, има обща фирма със съдружник на Ваклин, който отрече да я познава. Гешев бе и основният говорител за друга шумна акция - срещу пловдивския ученик, обявен за терорист и вербуван от Ислямска държава. Шефът на спецпрокуратурата е главно действащо лице при пиарските пресконференци за задържани кметове, разбити схеми за трафик и контрабанда. В началото на април Гешев заяви, че е 99,9% сигурен, че няма да се кандидатира за главен прокурор. Само за няколко месеца обаче е размислил. Груповото заставане зад един кандидат намалява възможностите на кадровиците за втора номинация. Вероятно няма да има друга кандидатура в надпреварата, прогнозира Машева. Изборът ще е на 24 октомври. За да е успешен, се искат 17 \"за\" конкретен кандидат. Гражданското движение \"БОЕЦ\" започна подписка в подкрепа на предложението следователят Бойко Атанасов да оглави прокуратурата.", "date": "2019.07.23", "title": "Нагласиха Гешев за мястото на Цацаров"}
{"url": "https://duma.bg/varnaha-litsenza-na-kubrat-pulev-n196447", "text": "Кубрат Пулев отново ще може да се боксира на територията на САЩ. Лицензът на българския боксьор в тежка категория беше върнат от Атлетическата комисия на щата Калифорния. Добрата новина дойде, след като контролният орган с пълно мнозинство (6:0 гласа) премахна забраната му на заседанието в Сан Диего. Условието бе, че при следващо такова провинение лицензът на българина ще бъде отнет доживот. Пролетта лицензът на Пулев беше отнет за шест месеца, след като той целуна по устата по време на интервю журналистката Дженифър Равало, която е известна като Кралицата на голото суши. На изслушването американката също говори, както и адвокатката й Глория Олред. Двете изчетоха предварително подготвени изявления и се опитаха да убедят комисията да накаже допълнително не само Пулев, но и промоутърът му Боб Аръм. Това обаче не се случи.  \"По-важната част е, че Кубрат Пулев иска да направи повече в бъдеще. Целият свят има мнение за ситуацията и искаме да образоваме и да покажем с пример как трябва да се държат спортистите. Това беше добре научен урок и сега искаме да помогнем на другите да не правят грешка като тази\", каза пред ESPN Ивайло Гоцев, мениджърът на Пулев. За да получи отново лиценза си Кобрата мина специален курс, защото подобно поведение в САЩ се смята за сексуално насилие.", "date": "2019.07.23", "title": "Върнаха лиценза на Кубрат Пулев"}
{"url": "https://duma.bg/sobstvenikat-na-hoummaks-kupuva-hit-n196432", "text": "Бившият приватизационен фонд \"Родна земя холдинг\" АД, който е собственик на веригата магазини Хоуммакс (HomeMax), иска да купи веригата магазини ХИТ (HIT). Потенциалният купувач вече е внесъл в Комисията за защита на конкуренцията (КЗК) искане да се разреши сделката. Освен това \"Родна земя\" е собственик на дружество за продажба на аудио- и видеотехника, както и на компании за управление на недвижими имоти. Фирмата също така се занимава с търговия със зърно, управление на мелници и има оранжерии и ферми за птици. ХИТ има два магазина, които се намират в столичните квартали \"Младост\" и \"Люлин\". Те бяха открити през 2002 г. от германски инвеститор, но през последните години отчитат постоянни загуби, а клиентите им намаляват. Вероятно именно това е причината за продажбата им. Желанието на досегашния собственик на ХИТ да напусне пазара е от години, но явно чак сега се е намирал кандидат- купувач. Сделката е част от актуалната тенденция западни търговци на дребно да напускат българския пазар, ако не са лидери в сектора.", "date": "2019.07.23", "title": "Собственикът на Хоуммакс купува ХИТ"}
{"url": "https://duma.bg/gazovata-vrazka-s-gartsiya-poluchi-poslednoto-razreshitelno-n196433", "text": "Гръцкият регулаторен орган за енергетика издаде решение, с което \"Ай Си Джи Би\" АД получава лиценз за независим оператор на газопреносна мрежа. Лицензът касае гръцката отсечка на газовия интерконектор с Гърция (проект IGB). Лицензът се издава за срок от 50 години и изтича на 27 юни 2069 г., съобщават от компанията. Лицензът дава право на \"Ай Си Джи Би\" АД да започне изграждането на проекта, включително и на газопровода и спомагателните съоръжения и оборудване на територията на Гърция. Получаването на този лиценз е последната стъпка към осигуряването на регулаторния режим на проекта IGB и гарантирането на успешен старт на строителството на газопровода на територията на Гърция. Строителството на газовата връзка официално започна в края на месец май с първа копка. Общите инвестиционни разходи за изграждане на проекта възлизат на 240 млн. евро.", "date": "2019.07.23", "title": "Газовата връзка с Гърция получи последното разрешително"}
{"url": "https://duma.bg/chastni-firmi-shte-registrirat-avtomobili-n196435", "text": "Първоначалната регистрация на автомобили ще става не от КАТ, а от частни фирми в специализирани пунктове за идентификация и проверка на техническата изправност. Това предвижда проектът на Закон за пътните превозни средства, публикуван за обществено обсъждане. Проектът е от трите, на които трябва да се раздроби сега действащият Закон за движение по пътищата. Първите два законопроекта - на нов Закон за движение по пътищата и на Закон за водачите на МПС, бяха пуснати за обсъждане още през януари. Третият проект се забави повече от половин година заради спорове между \"Пътна полиция\" и Изпълнителна агенция \"Автомобилна администрация\" - някогашните КАТ и ДАИ, кой да прави първоначалните регистрации. Според експерти проектът задоволява и лобистки интереси на фирмите, които внасят автомобили и имат собствени бази за гаранционно обслужване. Те ще получат бизнес за милиони, като отварят и частни пунктове. Базите на \"Пътна полиция\" в страната ще получат лицензи, каквито имат и частниците, за да преглеждат и регистрират служебните автомобили от своето и други ведомства и структури, свързани с националната сигурност, се казва в проекта. Държавната агенция \"Технически операции (ДАТО), която се занимава със следене, подслушване на телефони и дебнене в интернет, ще си направи собствен пункт, защото никой не бива да знае с какви автомобили, микробуси или мотори работи. Всяко превозно средство, влязло в България, ще получава паспорт от автомобилната администрация още преди да се е сдобило с български номера. За всички останали 3,6 млн. автомобила в страната инспекторите са длъжни да поддържат регистър с техническо досие за всяка кола. Когато получи документите от частния пункт, собственикът на току-що купената от вносител кола пак ще ходи в КАТ, за да си вземе номерата, но без самия автомобил. От проекта не става ясно къде ще се монтират табелите - дали в частния пункт, или отново в КАТ, но този въпрос се очаква да бъде уреден с наредба. Забранява се регистрацията на автомобили с десен волан, пише в проекта. Според него всеки майстор с работилница, цех или автосервиз в страната трябва да се регистрира в ДАИ, откъдето ще получи удостоверение, даващо му правото да се занимава професионално с поправки и ремонти на превозни средства. Ако работи без подобен лиценз, той може да бъде наказан с глоба от 1000 до 5000 лв. Също 5000 лв. ще плаща, ако не допусне проверяващи в обекта, а 1000 лева ще му струва, ако не издаде фактура или касова бележка за свършената работа. Автосервизите са длъжни да дават 6 месеца гаранция на клиента след всеки ремонт, да представят списъци с хората, които работят при тях, и квалификацията им, използваните машини, уреди и оборудване. Авторите на закона обясняват това като мерки срещу сервизите фантоми и сивия сектор.", "date": "2019.07.23", "title": "Частни фирми ще регистрират автомобили"}
{"url": "https://duma.bg/s-19-st-na-kilogram-poskapna-svinskoto-za-sedmitsa-n196434", "text": "За седмица свинското месо е поскъпнало с 19 стотинки за кг на едро, отчитат от Държавната комисия за стоковите борси и тържищата. Килограмът на свинското в момента се търгува средно за 7,60 лв. По същото време миналата година цената е била 7,53 лв. 40% от свинското месо у нас се произвежда в български свинекомплекси, съобщи бТВ. Свинекомплексите в страната са 65. А в тях се отглеждат около 600 хиляди прасета. \"Не знам и не ме интересува как се убиват заразените свине. Не знам и дали се спазва изискването за хуманно убиване на животните в свинекомплекса\", това заяви вчера заместник областният управител на Област Русе Свилен Иванов на пресконференция по повод африканската чума в с. Николово, където се унищожават 17 хил. свине. Той все пак каза, че не му харесвало, че животните се умъртвяват. Последната взета мярка е 20-километрова карантинна зона, припомни той, тъй като най-голямата заплаха остават дивите свине. Според него всички усилия за колене на животните от ферми тип \"заден двор\" са наложителни, защото иначе чумата стига до големи свинекомплекси, а това вече е голям проблем и огромни икономически загуби. \"Африканската чума е национален проблем и тази зараза спиране няма, това означава, че цялата държава ще пострада. Моят съвет е към хората, които имат домашни животни - да ги изколят, за да не ги изгубят. Защото тези хора няма да бъдат обезвъзмездени\", посъветва той.", "date": "2019.07.23", "title": "С 19 ст. на килограм поскъпна свинското за седмица"}
{"url": "https://duma.bg/sport-politika-doping-n196425", "text": "Колкото и да се говори, че спортът и политиката трябва да са разделени, всъщност те винаги са били свързани. И шампионът представлява не само себе си, но и страната си. А това вече е политика.  Героите от древните олимпийски игри получавали лаврово клонче, а по-късно - и делва със зехтин. По това време са първите сведения за използване на допинг. Известно е, че древните олимпийци са използвали халюциногенни гъби, яли са тестиси на животни и т.н., за да подобрят постиженията си.   Една от целите, които си поставя барон Пиер де Кубертен, когато полага началото на съвременните олимпийски игри, пак е да възстанови мира и разбирателството между хората. Но не само победата на олимпийски игри е престижна, а и на световни първенства, на силни международни състезания. Затова и средствата за постигане не се подбират, макар че един от основните принципи на олимпизма е \"феър плей\" или \"честна игра\". Още през 20-те години първа Международната федерация по лека атлетика забранява допинга. През 30-те години обаче масово започва да се употребява тестостерон, през 50-те - амфетамините. Пак по това време е измислен и анаболът.  Със спускането на Желязната завеса и появата на Западен и Източен блок съперничеството между двете системи се изостря и победата се търси на всяка цена. И затова цената много често е допинг. И от едната страна, и от другата.  Но след като Източният блок загуби, всички грехове бяха стоварени върху социалистическата система, където допингът бил държавна политика. Всеки, докоснал се до мръсната страна на спорта, знае, че и на Запад не пасяха трева.  Истината е, че всички взимат, но нас ни хващат. Продължава да е така, нищо че вече социалистическа система няма. Допингът е мръсен бизнес, в който залогът е твърде голям. Защото зад златните медали стоят богати рекламодатели и много пари. И никой няма интерес златните медали да се печелят от спортисти - представители на малки и бедни страни.  Схемата е много проста. Формулата на даден препарат леко се изменя и той вече не попада в списъка със забранените медикаменти, обявен в началото на годината. В края на годината обаче препаратът вече е в новия списък, но формулата отново се променя и новият му вариант не се лови. Тоест за да си част от голямата игра, трябва да използваш допинг, който в момента няма как да се открие, а и не се търси от допинг ченгетата.  Вече има такива препарати, които съществено могат да променят гените. Някои препарати са в състояние да развият само определен вид мускули - този, в който са инжектирани. На практика са неоткриваеми. Биологичните паспорти са опит да се сложи някакъв ред в новото нашествие на допинга.  И докато цели институти по света са впрегнати да създават нови и нови допингиращи средства и методи, в по-бедните страни се кара със стари препарати, които се разпознават и от самолет.  И когато някой говори, че си е купил месо с анаболи от магазина и затова го хванали, не му вярвайте. Макар че американски лекоатлет беше оправдан именно по този начин. Друг - че приел забранения медикамент чрез целувка с приятелката си.  Руски хакери успяха да проникнат в сайта на УАДА (Световната антидопингова агенция). Оказва се, че куп западни звезди на спорта, включително и сестрите Уилямс в тениса, са били облагодетелствани, като са получавали от агенцията разрешение за употреба на забранени медицински препарати по лекарско предписание.  Спортът е и мощно средство за политически натиск. Последното грубо вмешателство е т.нар. допинг скандал в леката атлетика и някои други спортове, засягащ пряко Русия. Едва ли е случайно, че всичко това се случи година след като с проведен референдум Крим беше присъединен към Русия. Последвалите икономически санкции не дадоха резултат и Русия бе ударена и по нейния престиж в спорта - нещо, с което руснаците винаги са се гордеели. През 2015 г. избухва допинг скандал в леката атлетика, като УАДА прекрати дейността на РУСАДА (Руската антидопингова агенция), а ИААФ замрази членството на Руската атлетическа федерация. Оттогава до ден днешен руските лекоатлети са принудени да участват като неутрални атлети, като им е забранено да носят национален екип, да развяват флага на своята страна и при победа да слушат химна. Това е  За да бъде възстановено членството на Руската федерация, трябва да изпълни куп условия, едно от които е да признае, че в страната действа държавна система за допинг. Тоест да плюят върху страната си.  Повече от 1000 руски спортисти в 30 вида спорт, сред които дори параолимпийци, са били замесени или облагодетелствани в институционалната конспирация по прикриването на позитивни допинг проби. Това е записано в окончателния доклад на канадския юрист Ричард Макларън, изготвен по поръчка на УАДА и цитиран от Ройтерс. Във втората част на доклада Макларън дава информация за схемата, управлявана на държавно ниво. Всички доказателства се основават на свидетелските показания на Григорий Родченков, бившия шеф на РУСАДА, който в момента живее в САЩ и е закрилян от федералната програма за защита на свидетелите. Скандалните си обвинения той сподели, след като трябваше да отговаря на обвинения в корупция, докато е заемал високата длъжност. Западните спортисти, които чупят нечовешки рекорди, обаче са чисти като сълза. Чак толкова неземно талантливи ли са американците, че обират златните медали на повечето големи първенства? Днес дейността на РУСАДА е възстановена, но руските лекоатлети продължават да участват под неутрален флаг. Не е ясно докога. Всичко това даде повод да се говори за англосаксонска мафия в спорта. В така наречената независима комисия, която разследва употребата на допинг в Русия, са включени представители предимно на англоговорящи страни. УАДА също трудно може да бъде определена като независима, след като за периода 2004-2015 година е получила 21 млн. долара от САЩ и 150 млн. от всички останали държави по света, взети заедно.  Добре, че засега МОК остава верен на принципите си и удържа на натиска да не допусне руснаците до олимпийските игри. Но и там нещата не са съвсем чисти. Известният германски юрист Кристоф Вишеман и неговата адвокатска кантора обвиниха МОК, че е скрил доказателства, оневиняващи защитаваните от кантората руски спортисти в навечерието на зимните олимпийски игри през 2018 година.  И ако днес всички говорят за държавен допинг, който е още по-могъщ? Всички звезди в спорта се спонсорират от мощни мултинационални компании и никоя от тях няма интерес нейни спортисти да бъдат хванати с допинг, защото това са загуби за милиони. Така атлетите се ползват с чадър, докато някой от тях не сгафи и не влезе в конфликт с рекламодателите или с организаторите на комерсиалните състезания. А там се разиграват милиони.  В момента в САЩ се подготвя т.нар. \"Закон Родченков\", който позволява на властите да глобяват всички спортисти за употребата на допинг. Независимо дали те са граждани на САЩ, или не. Така на практика хванати със забранени субстанции руснаци могат да бъдат вкарани дори в затвора, ако участват в състезания на американска територия.  Истината е, че нашето общество е свикнало да аплодира шампионите. И не го интересува какво стои зад успеха. Повечето хора са против допинга, но не се замислят, че проблемът с неговата употреба е предизвикан и от търсенето. За съжаление борбата с допинга е обречена и победители в нея ще бъдат по-богатите.  Което не трябва да отказва хората от спорта. Защото той е здраве и добро настроение, освен ако не се качиш на голямата въртележка. ", "date": "2019.07.23", "title": "Спорт, политика, допинг "}
{"url": "https://duma.bg/opasni-manevri-na-raketniya-front-n196424", "text": "Малко повече от седмица остава до крайния срок, след който Договорът за ликвидиране на ракетите със среден и по-малък обсег (ДРСМО) ще спре да функционира и светът ще се окаже в територия, която беше позабравена през последните 3 десетилетия. Изгледите за продължаването на неговото действие не изглеждат никак големи, тъй като в момента сякаш и САЩ, и Русия предпочитат да не бъдат обвързани от нова сделка. Китай пък и досега не беше част от ДРСМО и вече обяви, че няма намерение да участва в евентуалните нови преговори.  Въпреки опитите вината да бъде прехвърлена на Русия обаче инициатор на всичко стана администрацията на Доналд Тръмп. Първо, САЩ се оттеглиха, а Владимир Путин просто реагира на действията на Вашингтон. Сега Йенс Столтенберг иска да представи НАТО като нещо различно от САЩ и като защитник на договора, но на всички е ясно, че без участието на американците подкрепата на Алианса за ДРСМО не означава нищо. Така че г-н Столтенберг най-вероятно е прав, когато през миналата седмица каза, че трябва да очакваме “свят с много руски ракети”. А самият той е по-добре да насочи вниманието си към Вашингтон, вместо да упреква руската страна, че с излизането си създавала несигурност.  Несигурността всъщност е единственото сигурно нещо, което можем да очакваме от началото на август, когато ще настъпи официалният край на ДРСМО. Тази несигурност вече кара мнозина в Москва, Брюксел и Вашингтон да говорят за нова надпревара във въоръжаването и възкресяване на Студената война. Спокойно обаче може да се каже също, че тя вече се води - поне от няколко години насам, и това е просто нормално развитие на нещата, като се има предвид настоящата ситуация в света.  През последните години наблюдаваме сериозно разместване на баланса на силите както във военно, така и в политическо и икономическо отношение, в резултат на което САЩ вече не са този хегемон, който бяха след разпада на Съветския съюз. Още от началото на мандата си Тръмп обеща да върне Америка там, където й е мястото (според самата Америка) и излизането от ДРСМО е опит за крачка в тази посока. Тук трябва да отбележим, че немалка заслуга за този ход на американския президент имат и двамата му близки помощници Майк Помпео и Джон Болтън. Естествено, и за това абсолютно едностранно действие виновни бяха руснаците, тъй като нарушавали договора.  Надпреварата във въоръжаването всъщност вече е факт и може да се забележи на много места. Дори ние ставаме част от нея с покупката на Ф-16 и увеличения експорт на оръжие през последните години. Но дори в нашите смешни мащаби е видно, че тук освен за геополитическо противопоставяне става дума и за икономически мотиви. Почти навсякъде производителите са частни компании, а една частна компания не може да съществува без печалба и продажби. Военният бюджет на САЩ застрашително се приближава до космическата сума от 1 трилион долара и голяма част от тези пари отиват за захранване на компании като “Локхийд Мартин”, в която и ние ще налеем своите 2 милиарда лева (поне). Тази връзка между политика и икономика винаги е съществувала и дори ако развитието на военните технологии е донесло исторически ползи и за цивилния живот, двете световни войни са твърде солена цена, платена с милиони невинни жертви.  В същото време обаче държава като Северна Корея показва, че и сега единственият начин да имаш равнопоставена позиция при преговори със сила като САЩ е да имаш съответното въоръжение, за предпочитане ядрено. Няма да е изненада, че занапред и други страни по света ще се стремят да придобият технологията. И особено когато Вашингтон показва, че не може да му се има доверие да спазва договорките. Тогава единственият вариант е да се въоръжиш и да разговаряш от позицията на силата. Третият закон на Нютон в действие. Това правят Русия, Китай, Иран и всички други набедени за “лоши” от Белия дом.  Тези процеси обаче не са ограничени само до Северна Америка и Азия. В Европа също се наблюдава засилен интерес към въоръжаването, въпреки че непосредствени заплахи от война на континента в момента липсват. Само за последните седмици: Франция обяви създаването на космически сили и отпразнува Деня на Бастилията с пищен военен парад, в който искаше да демонстрира най-доброто от военнопромишления си комплекс; новият военен министър на Германия Анегрет Крамп-Каренбауер (протеже и наследник на Меркел в ХДС) веднага се застъпи за увеличаване на военния бюджет - който и без това непрекъснато расте в последните години; в Атина новото правителство на “Нова демокрация” също обяви, че иска да възстанови гръцката оръжейна индустрия.  Макар да не става дума непременно за ракети с ядрени бойни глави, очевидно е, че множество държави разчитат на доброто старо въоръжаване за защита на интересите си, за растеж на икономиката - или пък и за двете. Остава отворен въпросът дали това ще подейства възпиращо и благотворно за световния мир, или, както в пиесите на А.П. Чехов, пушката на стената в някакъв момент ще гръмне и ще даде старт на нов мащабен световен конфликт. Като се има предвид нежеланието на САЩ (и Запада като цяло) да живеят в многополюсен свят, в който не всичко зависи от тях - основания за притеснения има.  Макар че на пръв поглед никой не иска война, самата капиталистическа система изисква конкуренция между държавите, а това неминуемо поражда конфликт. Агресивното поведение на Доналд Тръмп и неговата администрация определено увеличават шансовете за “горещ” сблъсък в някоя от точките на напрежение. Отслабената мощ на Америка засега държи нещата в рамките на санкциите и търговските войни. Но с хора като Помпео и Болтън и един куп жадни за поръчки компании предстои да видим докога Вашингтон ще се задоволи само с това. Настоящата иранска криза показва, че балансът е доста крехък. Излизането от ДРСМО ще се използва за ново въоръжаване. Във влиятелни списания като “Форин полиси” вече могат да се прочетат предложения какво да се прави след края на договора и те не звучат никак миролюбиво. Едно от тях например твърди, че свободата, която САЩ ще получат, трябва да се използва за разполагане на още повече ракети (включително ядрени) по различни места в света. И особено в Тихия океан, доколкото Вашингтон разглежда Китай като основна заплаха за господството си. Една от целите на Тръмп е евентуалните нови преговори да включват и Китай, а чрез излизането той се надява да притисне Русия, така че и Кремъл да работи за привличане на Пекин към пакта. Дали това ще се случи, предстои да видим. Но докато Русия и Китай наистина трябва да се отбраняват от Запада, САЩ (респ. държавите от НАТО) нямат от кого да се защитават. Нито Русия, нито Китай, нито Иран ги заплашва военно. “Руската агресия”, за която иначе слушаме почти непрестанно, е съшит с бели конци мит. И това превръща Алианса в основния фактор, който може да инициира сблъсък. Виждаме, че въпреки недоказаните обвинения към Иран сегашната танкерна криза в Ормузкия проток реално започна с действията на британската страна. Като това е просто последният пример от дълга, дълга поредица.  За съжаление по-вероятният сценарий е в средно- и дългосрочен план нещата да ескалират. Ако гледаме нещата от нашата камбанария, притеснително е, че някои европейски държави демонстрират почти толкова агресивно поведение, колкото САЩ. Дори ако по някаква случайност на европейска земя не се водят военни действия, то войната в Сирия и последвалите бежанска криза и терористични атентати би трябвало да са достатъчен урок. Шансът за мир е САЩ и техните съюзници да бъдат сдържани, т.е. да срещнат достатъчно силна съпротива от останалия свят. Парадоксално, но това едва ли може да се случи, без да бъде изпълнен Третият закон на Нютон. Явно, за да има мир, наистина ще е необходим “свят с много руски ракети”.", "date": "2019.07.23", "title": "Опасни маневри на ракетния фронт"}
{"url": "https://duma.bg/shte-zapeyat-li-v-belgrad-frenski-shansoni-%09%09%09-n196426", "text": "Не стана известно дали външният министър на Сърбия, Ивица Дачич, е пял на ухо на френския президент Емануел Макрон \"О, Шан-з-Елизе\" при неговото гостуване наскоро в Белград, но думите на сръбския премиер Ана Бърнабич, че \"посещението мина по-добре от очакваното и изразената подкрепа за сърбите е най-важният получен досега сигнал в полза на Сърбия\". След 18 години пауза и два пъти отлагано посещение (поради проблемите с \"жълтите жилетки\") френски президент отиде в Белград и проговори на сръбски в реч, произнесена доста символично на \"Кале мегдан\" - крепостта, която сърбите тачат от сърце. Макрон заяви, че \"време е да ви кажа от името на Франция колко тя ви обича, както вие я обичате\" и припомни съюзническите връзки между двете страни още от времето на Първата световна война. Думи като \"мъченическата и сърцата Сърбия\" топлят душите на всеки сърбин, а като се призовава за търпение и се демонстрира т.нар. честна и откровена политическа игра, това няма как да не се хареса в Белград. Защото и там са се уморили от двойните стандарти, празни обещания и отлагани перспективи за интеграция в ЕС.  Надеждите сега са, че Франция като водеща сила в ЕС и с амбиция за такава роля на Балканите ще бъде гарант с твърд ангажимент към Сърбия за разрешаване на конфликтните ситуации и съществуващите проблеми. Не само по пътя към ЕС, който всъщност ще се измине, ако се намери изход от балканските главоблъсканици, но и като голям инвеститор в страната. Подписаните 22 споразумения, от които 5 са в областта на военното дело, са показател, че Белград добре е преценил ситуацията. Френските системи \"Мистрал\" могат да се позиционират и на речни катери (Сърбия си няма море), подпомагането на военното училище, изграждането на метрото в сръбската столица, където само първите 2 линии са за 4.5 млрд евро, или концесията за 25 г. на белградското летище \"Никола Тесла, която се поема от френска фирма, са все доказателство, че Франция няма да пропусне да запълни дефицита в Белград. Ако доскоро Сърбия разчиташе най-вече на подкрепата от германския канцлер Ангела Меркел, австрийския канцлер Себастиан Курц и унгарския премиер Виктор Орбан, днес ситуацията е различна. Меркел си отива, Курц на този етап не е на ход, а силите на Орбан не са безгранични. На практика заявките на Макрон за лидерските позиции в Европа не са безпочвени при тези обстоятелства, особено след добрите ходове в ЕС за издигане на предпочитани от Париж висши ръководители на ключовите позиции в Брюксел. Белград с нетърпение очакваше именно Макрон и показа открито колко разчита на него и на Франция като стар партньор в балканските политики.   Макрон потвърди, че първо ще се извършват дълбоки реформи в ЕС, а после ще се пристъпи към разширяване, а Вучич побърза да се съгласи с тази позиция. Но не пропусна да каже, че не би искал в Сърбия да се случи като в приетите в ЕС България и Румъния, от които младите бягат навън.  При посещението си Макрон изрази удовлетворение от готовността на Вучич да търси и конституционно решение за \"косовския въпрос\", което на практика дава време за изход от тази ситуация. Париж цели диалогът Белград - Прищина да е под егидата на Франция и Германия, но изявление, че ще бъде назначен специален пратеник за Западните Балкани, който да играе роля в диалога, дава основание за извод, че се търси засилване на влиянието в региона. Нищо чудно по кръчмите на Белград да се запеят френски шансони. Предвижда се и нова среша Белград - Прищина в Париж. Връщане към \"едно време\" няма как да се случи, но намирането на компромис е въпрос за сигурност и мир в целия регион. ", "date": "2019.07.23", "title": "Ще запеят ли в Белград френски шансони? \t\t\t"}
{"url": "https://duma.bg/pochina-generalniyat-direktor-na-maae-n196428", "text": "Генералният директор на Международната агенция за атомна енергия (МААЕ) Юкия Амано почина на 72-годишна възраст, съобщи пресслужбата на организацията. \"Секретариатът на МААЕ със съжаление съобщава за смъртта на генералния директор Юкия Амано\", се казва в съобщението. Юкия Амано е роден в град Югавара, префектура Канагава, на 9 май 1947 г. Завършва юридическия факултет на Токийския университет, след което постъпва на работа в министерството на външните работи през 1972 г. Неговата специализация беше разоръжаването и неразпространението на ядреното оръжие. През 1973-1974 г. учи в университета на Франш-Конте, а през 1974-1975 г. - в университета на Ница. Заема различни постове в японското външно министерство. От 2005 г. е японски посланик в МААЕ, а на 1 декември 2009 г. беше избран за генерален директор на МААЕ, който оглавяваше до своята неочаквана смърт.", "date": "2019.07.23", "title": "Почина генералният директор на МААЕ"}
{"url": "https://duma.bg/es-podgotvya-pomosht-za-irlandiya-zaradi-brekzit-n196429", "text": "Европейската комисия разработва пакет с помощи за Ирландия в размер на няколко милиарда паунда, за да се компенсират икономическите щети в случай на излизането на Великобритания от ЕС без сделка. Това съобщава вестник „Таймс“, позовавайки се на източници от Брюксел. По данни на изданието в ЕС е „готов да похарчи толкова, колкото бъде необходимо“, за да помогне на ирландското правителство да се справи с проблемите в търговията, които могат да възникнат в случай на излизане на Великобритания от съюза без сделка. Точната сума не се разкрива. На 9 юли ирландското правителство представи план за действие, в чийто преамбюл е посочено, че излизането без сделка ще стане „безпрецедентно събитие за Ирландия“, създавайки „огромни трудности за националната икономика, провокирайки нарушаване на стокообмена между севера и юга на Ирландия, а също така между Ирландия и Великобритания“. Отбелязва се, че през първата година Брекзит без сделка ще струва на бюджета на страната 6,5 милиарда паунда.", "date": "2019.07.23", "title": "ЕС подготвя помощ за Ирландия заради Брекзит"}
{"url": "https://duma.bg/kratki-novini-n196427", "text": "В интервю за гръцката телевизия \"Алфа\" премиерът на Северна Македония Зоран Заев обвинява своя предшественик Никола Груевски за \"присвояването на световната, балканската и чуждестранната\" история, съобщава северномакедонската медия \"Република\". В послание към новия гръцки премиер Кириакос Мицотакис Заев допълва, че ще приложи всичко от Преспанския договор.  Косово ще проведе предсрочни парламентарни избори на 8 септември. Изборите са в резултат на оставката на премиера Рамуш Харадинай от миналата седмица, след като беше привикан от съда за военни престъпления в Хага. Според законодателството и конституцията на страната предсрочни избори трябва да се организират в рамките на 45 дни след падането на правителството. Рамуш Харадинай обяви, че ще участва на изборите. Американският държавен секретар Майк Помпео е убеден, че властите във Великобритания ще екстрадират създателя на Уикилийкс Джулиан Асанж. \"Ние вече изпратихме искане и очакваме той да ни бъде предаден\", каза Помпео. Само преди седмица Великобритания съобщи, че няма да изпрати Джулиан Асанж в страна, в която го грози смъртно наказание. Решението дали някой да бъде екстрадиран от Великобритания се взема от министъра на вътрешните работи. При взимането на такова решение обаче министърът трябва да се съобрази с редица условия и забрани в британското и европейското право.   Пирати нападнаха търговския кораб на Южна Корея CK Bluebell недалеч от Сингапурския проток, предаде агенция „Йонхап“, позовавайки се на местните власти в пристанище Пусан. Нападението е продължило около 30 минути, след което пиратите са се скрили, взимайки около 13 хиляди долара, а също така лични вещи на моряците. Някои от членовете на екипажа са получили леки наранявания, опитвайки се да окажат съпротива.", "date": "2019.07.23", "title": "Кратки новини"}
{"url": "https://duma.bg/angelkova-iska-50-uvelichenie-na-parite-za-reklama-n196431", "text": "През следващата година ще бъдат увеличени парите за туристическа реклама на България, съобщи вчера след заседание на Националния съвет по туризъм ресорният министър Николина Ангелкова. Размерът на парите ще стане ясен в края на август. Министърът уточни, че разчетите още не са готови, но министерството иска около 50% повече в сравнение с парите за тази година, които са 11 млн. лв. Броят на туристите това лято е по-малко в сравнение с 2018 г., но има ръст на приходите, съобщи във Варна депутатът Валери Симеонов след заседание на Областния съвет по туризъм. Според Симеонов твърденията за криза в сектора са силно преувеличени. Освен че гостите от чужбина са по-платежоспособни, се отчита ръст и в посещаемостта на културните и историческите забележителности на Варна, каза още депутатът.", "date": "2019.07.23", "title": "Ангелкова иска 50% увеличение на парите за реклама"}
{"url": "https://duma.bg/ukraintsite-glasuvaha-za-nova-politika-n196430", "text": "Партията \"Слуга на народа\" на президента Владимир Зеленски не просто е победителка на парламентарните избори, но е и напът да спечели мнозинство за самостоятелно управление. Това показват данните на 50% от обработените от ЦИК протоколи. \"Слугата на народа\" получава 42,45% подкрепа и се очаква да разполага с 243 места в 450-местната Върховна Рада.  Втора е проруската \"Опозиционна платформа\" с 12,88% от гласовете и 44 места, трета е \"Европейска солидарност\" на бившия президент Петро Порошенко с 8,64% с 26 депутати, трета е партията \"Баткившчина\" (\"Отечество\") на бившия премиер Юлия Тимошенко, която се надява на 8,01% и 25 места, и последна е създадената този май партия \"Глас\" с 6,38% и 20 места. Прагът за влизане в парламента е 5% от гласувалите. Избирателната активност бе 49,84%, най-ниската от над четвърт век. По-рано Зеленски заяви, че кани лидера на \"Глас\" Светослав Вакарчук на разговор за бъдеща коалиция. Вакарчук е лидер и солист на рок групата \"Океанът на Елза\". \"Украинците няма защо да се страхуват от узурпация на властта\", успокои ръководителят на \"Гласа на народа\" Дмитрий Разумков. По думите му това няма да стане заради подготвяните законодателни инициативи, засягащи отпадането на депутатския имунитет, импийчмънта, съдебната реформа и доизграждането на антикорупционна система. Предвиждат се и наказания за неперсонално гласуване на народни избраници, които зарязват гласуванията по отделни въпроси заради лични дела и възлагат на техни колеги да натискат бутона.    „С удоволствие ще помагаме на тези, които ще установяват мир в Донбас. Ако партията на Зеленски ще се стреми към мира, ще й окажем помощ - независимо от това какви договорености ще имаме. С всички останали, които ще ни водят към НАТО, МВФ и къде ли още не, няма да си сътрудничим“, това заяви Видим Рабинович, един от лидерите на \"Опозиционната платформа\". Останалите партии вече отказаха коалиция с нея заради връзките й с Русия.   Светослав Вакарчук вече посочи \"червените линии\", които \"Гласът\" няма да прекрачи за участие в коалиция - движение към ЕС и НАТО, равенство на всички пред закона, необратимост на наказанията и икономика без олигарси. Единствените партии, които загубиха гласове и претърпяха провал, са \"Европейска солидарност\" и \"Баткившчина\". ", "date": "2019.07.23", "title": "Украинците гласуваха   за нова политика "}
{"url": "https://duma.bg/vrah-na-skandala-n196422", "text": "Иван Тотев се бил уморил от двата мандата, в които управлява Пловдив. Трети опит му идвал повече и щял да се откаже, докато бил \"на върха\". На кой точно връх? На скандалите може би? Управлението на Тотев мина под знака на проблемите и далаверите. То не бяха напукани фонтани за милиони, разкопани улици, блокирани булеварди... Имаше и дела за зоопарка, и какво ли още не. За наводнените ремонтирани трасета не е нужно да припомняме, защото картинката се повтори в много знакови за ГЕРБ общини. Тотев се издъни и с превръщането на Пловдив в Европейска столица на културата. Градът разполага с всички предпоставки наистина да впечатли българи и чужденци, но дори това мащабно събитие бе помрачено от скандали за ненужни харчове, лошо проектиране и реализиране. В подножието на Тотевия \"връх\" неизменно е мама Роза, невероятна бизнесдама, която май е уредила наследниците си за десетилетия напред. Не е ясно кой на кого е помагал повече - мама на синковеца или синковецът на мама. Доминираният от ГЕРБ Пловдив получи доста държавни пари, особено на фона на куп пренебрегвани общини. Градът би трябвало да е станал слънце. Някой обаче не си е свършил работата или я е свършил през пръсти и по-скоро а ла \"лява ръка - десен джоб\".  Доскоро всички издънки на Тотев бяха подминавани от Борисов. В мига, в който Цветан Цветанов бе свален от пиедестала, любимците му започнаха да минават на заден план. Сигурно затова и Тотев се умори или е разбрал какво му каза Борисов на партийния конгрес? Светна ли му лампичката? Или има нужда от повече време за гръцки морета и екзотични воаяжи? Уморил се, прегорял... Да не би баницата вече да е изядена? Май е ясен следващият, който се е наредил на управленската маса. Време е за новата пионка.  ", "date": "2019.07.23", "title": " Връх на скандала"}
{"url": "https://duma.bg/prav-v-kalta-n196423", "text": "Кандидатите за главен прокурор се изчерпаха, след като прокурорската колегия, доминирана от Цацаров, под строй номинира заместника на Цацаров за наследник на Цацаров. В каква държава живеем, а? Държава, в която се случват онези неща, за които има 0,1 на сто вероятност да се случат. Преди три месеца зам. главният прокурор Иван Гешев заяви, че 99,9 на сто няма да участва в състезанието за главен прокурор. Имало само \"изключително тесен кръг от хипотези\", при които той можел да премисли. Изборът на главен прокурор бил \"кална битка\", в която \"ще се купуват магистрати, политици, журналисти за информация, за очерняне, за лобиране\". Стройни мисли на достоен прокурор! Какво се случи с тоз достоен прокурор в тези три месеца, че пръв влезе в калта? Тесният кръг от хипотези да не се оказа свързан със субект, на когото Гешев не можа да откаже? Кой ще се заеме с купуването на магистрати, политици и журналисти? Или се е заел, щото смело кандидатурата на Гешев бе издигната не в последния момент, а по-рано. Сигурни са в крайния избор? Искат ясно да покажат кой командва парада? Да ни подхвърлят Гешев за мюре означава Цацаров и сие да потънат вдън земя. Ясно е #Кой залага на каубоя с пищова и зрелищните спецакции. Началникът на правосъдния министър Данаил Кирилов дали ще оваля друг в калта? Ще прояви ли гражданска доблест Дани в последния момент, ако процедурата се \"изкриви\"? Или тя вече е достатъчно права? И на Борисов му стига Цветанов в ГЕРБ, че да воюва и с \"Цветанов в прокуратурата\". Прокурорите няма да преглътнат \"чужденец\", пък бил той посочен и от Началника. Гешев идеално ще продължи модела на Цацаров и компания. На всички номиниращи изобщо, ама изобщо не им пука за мнението на обществото. Което още веднъж показва кой управлява държавата. А какво правим с приказките, че всички промени остават \"за след Цацаров\"? Забравяме ги.", "date": "2019.07.23", "title": "Пръв в калта"}
{"url": "https://duma.bg/vav-vidin-praviha-novi-predmeti-ot-retsiklirana-plastmasa-n196412", "text": "Специална работилница за рециклиране на пластмаса и производство на нови предмети от нея за първи път отвори врати в рамките на най-големия тийнейджърски фестивал в България \"The Bridge Fest\", научи ДУМА от Яворка Петрова. Екологичната тематика бе основният акцент в 10-ото юбилейно издание на фестивала - първият у нас с нулев отпечатък (ZERO WASTE). Домакин на събитието от 13 до 21 юли бе Видин. Организаторите, заедно с архитекти доброволци, сами произведоха машините за рециклиране, като използваха свободната технология за изработката им на световното движение Precious Plastic. Холандският дизайнер Дейв Хакен изобретява машините като свой дипломен проект, но, убеден в екокаузата, решава да сподели разработката си и да вдъхне нов живот на пластмасата по целия свят.", "date": "2019.07.23", "title": "Във Видин правиха нови предмети от рециклирана пластмаса"}
{"url": "https://duma.bg/noviyat-sezon-na-alarma-pank-dzhaz-zapochva-s-shilpa-rey-n196414", "text": "Индийски хармониум с рокендрол. Ангелски глас и диаболични текстове. Фестивалът \"Аларма пънк джаз\" на БНР се готви тържествено да навлезе в новия си сезон (юли-декември) с Шилпа Рей от Бруклин. Тя пристига с бандата си в последната събота на юли - 27-и, за специален концерт в клуб \"Mixtape 5\" от 21 ч..  Шилпа Рей е родена в Ню Джърси в индийско семейство. Свири на пиано и хармониум от 6-годишна възраст. В творчеството й може да бъдат открити сериозни влияния както от Ела Фицджералд, така и от Студжис, Джой дивижън и Крампс, както от Ктхулу и Брехт, така и от Пати Смит и Ник Кейв (за последните двама е откривала на не един и два концерта, а с чичо Ник, който е издател и на първото й ЕР \"It's All Self Fellatio\", има и записана съвместна песен). Подгряващата група на 27 юли също е специална - квартетът на Анна Бо (с Максим Стоименов на барабаните, Георги Малчев - китара, и Иван Шентов - бас), в доста по-електрически вариант спрямо дебютния им концерт като квартет в радиото преди концерта на Лидия Ланч миналата година. А двама от присъстващите в съботната вечер ще спечелят двоен билет за концертите съответно на чилийското краут-рок трио \"Follakzoid\" на 17 октомври и на \"музата на режисьора Дейвид Линч\" Криста Бел на 8 ноември.", "date": "2019.07.23", "title": " Новият сезон на \"Аларма пънк джаз\" започва с Шилпа Рей "}
{"url": "https://duma.bg/martina-vacheva-s-uspehi-na-mezhdunarodnata-stsena-n196413", "text": "Младата художничка Мартина Вачева отбелязва престижни успехи на международната сцена за съвременно изкуство в Германия и Словения. Представената от галерия \"Sariev Contemporary\" авторка, която е сред най-талантливите и перспективни млади съвременни български артисти, участва през това лято в 33-ото Биенале на графиката в Любляна, където бе наградена с една от двете награди \"Research Residency Award\". Наскоро в музея \"Фолкванг\" в Есен - една от най-значимите музейни институции в Германия, се откри първата музейна самостоятелна изложба на Мартина Вачева, озаглавена \"Корени\" (11 юли - 25 август), е част от изложбения формат \"6 1/2 Weeks\". В момента нейни работи може да се видят в груповата изложба \"ФОН: Млади автори от Пловдив\" (5 юли - 30 август), специално издание на дългогодишната платформа на галерия \"Сариев\" за подкрепа на млади художници.", "date": "2019.07.23", "title": "Мартина Вачева с успехи на международната сцена"}
{"url": "https://duma.bg/boryana-manoilova-reshenieto-da-stana-aktrisa-vzeh-sama-n196415", "text": "- Да, първата ми роля беше в \"Гомор\". Не бих казала обаче, че това е предзнаменование. Ще се  радвам да работя както в чужбина, така и в България. - Впечатленията ми са невероятни! Изключителен професионализъм! Всеки човек, който беше в екипа, вършеше работата си много отговорно. На всички снимачни площадки, на които съм била, нещата са се случвали точно по този начин.  - По тази тема все още не бих казала, че имам лични наблюдения.  - Моята майка е актриса. От малка съм в тези среди. Присъствала съм на много репетиции на различни спектакли, била съм с нея по доста снимачни площадки. Предполагам, че това е оказало влияние, но самата тя никога не ме е насочвала към професията. Решението да тръгна по този път взех сама.  - Мисля, че като него никой не може! - Аз определено имам силна връзка със семейството си. Разбира се, че те са много щастливи, когато се случи нещо хубаво, което е свързано с моята професия. На много са ме научили и се надявам още дълги години да са здрави и да продължават да ме учат.  - Смятам, че до голяма степен това е въпрос на късмет. И труд, много труд! - Хубавото на актьорската професия е това, че произлиза от реалния живот. В този смисъл не ми се иска да правя разграничения. Това, което ме запали, е именно че можеш да бъдеш всичко, което поискаш, стига да повярваш на сто процента. Бих искала да имам възможността да играя и в театъра, и в киното.  - Със сигурност ще имам време за почивка. Но мисля, че мен повече ме зарежда работата. - Обичам да прекарвам време с приятелите си. Да слушам хубава музика, да чета поезия и да гледам филми. Дълги години свирих на пиано, но прекъснах, защото си счупих ръката. Сега смятам отново да започна... ", "date": "2019.07.23", "title": " БОРЯНА МАНОИЛОВА:  Решението да стана актриса взех сама"}
{"url": "https://duma.bg/denyat-na-ovcharya-n196417", "text": "Животът е това, което се случва. Бе прието на 6 май да се чества Денят на храбростта и армията, но тъй като тези неща сега ги нямаме, нагъваме агнешко с бира, по-скоро подтиквани от носталгията. Оставяме се бляновете да ни упоят и отнесат по-далеч от света, който населяваме... Света, който опропастихме собственоръчно. За час или ден празниците ни помагат да позабравим овчедушието и вината за стореното. Толкова за прословутата българска смелост.  А армията? Тя подкрепи преврата през 1989 г. и след това се остави на политиците да й строшат гръбнака. Отмениха редовната военна служба, от 11 бази на ВВС останаха на доизживяване две, нарязаха ракетите, продадоха танковете, разгониха офицерите и специалистите... Не може да се има капчица вяра на тези с лампазите, които оцеляха - освен да гледат строго изпод фуражките, на какво ли друго са способни индивидите, които са се клели да защитават отечеството, а после в едночасие станаха най-верни страстни дружки на бившите врагове? Те, враговете, са се доказали като такива от векове и имат неприятното качество да не ти мислят доброто - дори ако те канят на обучение в задморските академии. Вероятно в момента служителите в охранителните фирми са по-добре екипирани и подготвени от войниците в Българската армия. Подписалите контракти с Министерството на отбраната стрелят от време на време, ако по линия на НАТО постъпят средства за организиране на учения.  Никога досега не сме били толкова беззащитни пред съседите, които открито се месят в нашата политика и икономика. Затова няма да е изненада, ако слухът, че за началник на военното ни разузнаване готвят кадър на ДПС, излезе верен.  На новината за готвената продажба на \"Виваком\" не бе обърнато голямо внимание, въпреки че подобна сделка се явява далеч не само икономическа. Дали е вярно, че телекомуникационният оператор в качеството си на частен наследник на БТК притежава и линиите за специалните връзки на военните и службите, отговарящи за сигурността на страната? Кой впоследствие ще получи контрола върху обмена на жизненоважна за нас информация?  Ние сега храним чужди войници, а не своите. С данъците си подкрепяме други държави. С непонятното решение за покупката на американските самолети ще помогнем на господарите да си построят завода, в който някога може да бъдат произведени неизпитваните още машини. Скъпите F-16 ще са без сериозно въоръжение и дали не се планира те не да защитават родното небе, а да пускат атомни бомби?  Армията вече не е защитник и гарант за националната сигурност, а бизнес проект, с който калпави униформени и цивилни опитват да припечелят. Народността се крепи на вярата, историята, езика, икономиката и войската. Всичко това го потурчихме и поамерканчихме. Вероятно вече не сме дорасли да имаме държава, щом продаваме националното богатство, събирано трошичка по трошичка от прадедите. Хулим близките нам, докато на чуждите се мазним, за да получим подаяние. И през ум не ни минава, че всъщност животът и държавата зависят от нас. Но пък е толкова удобно да си роб на пасмината, присвоила си властта от тридесет години - живуркаш в беззаконието, не се налага да проявяваш воля и да защитаваш чест. Затова на шести май е по-удачно да се празнува Денят на Овчаря - този, който ни готви за жертвени агнета.", "date": "2019.07.23", "title": " Денят на Овчаря"}
{"url": "https://duma.bg/datata-n196416", "text": "1888 - РАЖДА СЕ РЕЙМЪНД ЧАНДЛЪР, АМЕРИКАНСКИ ПИСАТЕЛ (УМИРА 1959 Г.). Специализирал се в криминалния жанр, оказва голямо влияние върху развитието на този вид литература в световен мащаб. Неговият главен герой - частният детектив Филип Марлоу, продължава да печели симпатиите на поколения читатели и зрители. 1942 - РАЗСТРЕЛЯН Е ПОЕТЪТ НИКОЛА ВАПЦАРОВ (Р. 1909 Г.). Заедно с него на Гарнизонното стрелбище на Школата за запасни офицери в София са убити Антон Иванов, Антон Попов, Петър Богданов, Георги Минчев, Атанас Романов. Единствената стихосбирка на Вапцаров (\"Моторни песни\") излиза през 1940 г., а авторът й става носител на Световната награда за мир. Тя е връчена през 1953 г. на майката на поета Елена Вапцарова. 1942 - ОТКРИТ Е КОНЦЕНТРАЦИОННИЯТ ЛАГЕР \"ТРЕБЛИНКА\". Построен е от нацистите на около 100 км от Варшава. Съществува до октомври 1943 г. В него намират смъртта си според различни източници между 700 000 и 1 400 000 души. Сред тях са и почти всички от 11 363-ата евреи, депортирани от временно администрираните от България по време на Втората световна война Беломорска Тракия, Вардарска Македония и Западните покрайнини. Направо от влаковите композиции затворниците били вкарвани в съблекални, а оттам - в газовите камери. После труповете били изгаряни. 1952 - ВЛИЗА В СИЛА ДОГОВОРЪТ ЗА ЕВРОПЕЙСКАТА ОБЩНОСТ ЗА ВЪГЛИЩА И СТОМАНА (ЕОВС). Учредителки са Франция, Западна Германия, Италия, Белгия, Люксембург и Холандия. Целта е да се обединят въглищните и стоманените ресурси на държавите членки. Организацията е първата стъпка в европейската интеграция. Създаването й е предложено на 9 май 1950 г. от френския външен министър Робер Шуман, но идеята принадлежи на Жан Моне. Договорът, влязъл в сила на 23 юли 1952 г., е за срок от 50 г. ЕОВС престава да съществува от 2002 г. 1995 - ОТКРИТА Е КОМЕТАТА ХЕЙЛ-БОП - НАЙ-НАБЛЮДАВАНАТА НА ХХ В. Открита е от американски любители астрономи - Алан Хейл от Ню Мексико и Томас Боп от Аризона. Кометата преминава най-близко до Земята на 23 март 1997 г. Наблюденията показват, че ядрото й се завърта веднъж на всеки 12 часа. Първото й преминаване през Слънчевата система е било през юли 2215 г. пр.Хр. Тогава е била близо до сблъсък с Юпитер, което, ако се е случило, е щяло да доведе до по-различно развитие на Слънчевата система. 2002 - УМИРА КАТЯ ПАСКАЛЕВА, АКТРИСА (Р. 1945 Г.). Най-известна с ролята си във филма \"Козият рог\". Творческият й път започва в Пазарджишкия театър. Прави забележителни роли в киното - \"Матриархат\", \"Звезди в косите, сълзи в очите\", \"Вилна зона\", \"Спирка за непознати\", \"Бедният Лука\", \"Иван Кондарев\" и др. Отличена е с много национални и международни награди.", "date": "2019.07.23", "title": "Датата"}
{"url": "https://duma.bg/globa-i-za-polzvane-na-slanchevite-lachi!----n196419", "text": "Варна Мъчно и тъжно ми става, когато връщат несъгласието на президента по приетите закони от Народното събрание. Прочетох в медиите мотивите на президента по върнатия от него за корекция закон за чрноморското крайбрежие. Те са справедливи от земята до небето! За вота са гласували 66 депутати, един е въздържал се и 143 са били против мотивите на държавния глава. Държавният глава връща закона по простата причина, че в него не са заложени правила, нормативи и стандарти и че режимът за \"диво къмпингуване\" е силно ограничен спрямо досегашния извън определени от някого места.  Недоумявам що за поведение имат част от депутатите, които са гласували тези правила и не са съгласни с президентското вето. Очевидно тези депутати се възприемат като собственици на българската природа и могат да се разпореждат с нея, както си искат. За палатка край морето - глоба, а за хотели и казина, стигащи през плажа до самата вода - нищо. Бедният българин не може да плаща скъпите ви чадъри и шезлонги сега и на палатка не може да излезе. Няма да се учудя, ако в скоро време се приемат закони, забраняващи на човека да диша въздуха, да пие водата от извора в планината, да ползва природните богатства на страната. Защо примерно да не въведете определен ред и срещу колко да ползваме слънчевите лъчи?!  Що за морал имат тези депутати и дали наистина представляват интересите на своите избиратели, гласували за тях? Когато влизаха в Народното събрание, се кълняха, че ще служат на народа и държавата. Може би се налага преди всяко заседание на събранието да им се прочита положената клетва, за да не я забравят. Няма вето на президента, което е в полза на хората и те да са го уважили. Рейтингът на президента, избран от народа, не от спуснати партийни листи, е много по-висок от този на парламента. Народът го тачи като обединител на нацията, който нищо противонародно нито е направил нито е решил, за разлика от тях. Когато отиде в чуждата държава, ни представя достойно, уважават го там. Това, драги депутати, вие не го разбрахте, но аз - обикновеният човек, ви го казвам. Обидно ми е. Не се ли срамувате? Спрете с неразумните ежби срещу умни хора, а ги уважавайте, защото от тях и акъл можете да вземете, само ще спечелите от това.  Аз контактувам с много хора, една хубава дума не са казали за вас и за безсмислените ви \"палаткови\" упражнения по морето, което аверите ви потопиха в бетон. Дано по-скоро да освободите тази свещена сграда, на която пише \"Съединението прави силата\".      ", "date": "2019.07.23", "title": "Глоба и за ползване на слънчевите лъчи!              "}
{"url": "https://duma.bg/razmina-im-se-na-rusnatsite-n196420", "text": "Кажи-речи, три юлски дни и нощи и горските долини в България повтаряха новините от правилни и правилно платени електронни български медии, че причината за плячкосването на личните данни на, кажи-речи, почти всички българи от непристъпната крепост на НАП, пак води до... руска следа. Хакването било изпратено от руски домейн и \"так далее\". Тази подробност от поредната българска  смехотворна сага с изтичане на данни в родината на еврокомисарката по IT технологиите се въртеше на всеки половин час по радиата и в гърдите на  евроатлантически ориентирани българи се надигаше поредният справедлив гняв: \"Абе пак ли тия руснаци, бе!? Хватит,бе!\". И български евроатлантици вече бяха готови с хипотеза, че лично Путин е разпоредил да се хакне родния ни НАП: \"Хакнуйте немедленно этот непревзимаемый болгарский НАП, еще раз, еще много, много раз!\" И затанцувал казачок. Май нещата вървяха към спешно извънредно свикване на Съвета за сигурност заради поредното руско злодеяние срещу евроатлантическата държава България, отличник на НАТО и все на първите места по фукарлък и умирачки в ЕС. Но тогава цъфна новината, че заподозреният хакер бил... българин, пловдивчанин, от Европейската столица на културата, хакер с натрупана вече биография, държавен чиновник на министерско равнище. Когото текущият премиер изкара почти гений и препоръча да се назначи на някакъв пост, защо не и за еврокомисар по високите технологии. - Ами сега? Кво ще правим, ба? Как да заметем хипотезата, че плячкосването на милиони лични данни се дължи на руска намеса. Ами, Путин е невинен като сълза! Поради новите обстоятелства не се състоя и поредният сбор на Съвета за сигурност. Не се задействаха и нови санкции срещу Русия \"от самых до окраин\". И докато нашите еврогоспода и евродами още търсят начин как да се измъкнат от конфузното положение с повтаряната три денонощия фалшива новина, стратези от партията държава сега като че ли издигат призиви да не се изпуска тази отворила се възможност за окепазяване на двойните ни освободители - руснаците. За което трябва просто нашите върховни ченгета, пардон, върховно платени  експерти по някаква сигурност, да докажат, че и в тази, направила ни за смях пред кокошките, грандиозна хакерска атака има все пак руска следа! Как да се докаже? Фасулски просто. Като се пуснат сигурни данни, че в миналото си българският хакер е гледал руските филми \"Ну, погоди\", \"Маша и медведь\", че е слушал Висоцки и Алла Пугачова, че е ял руски сладолед, а на неотдавнашния си абитуриентски бал е пил руска водка вместо по-прогресивното и демократично евроатлантическо питие - уиски.", "date": "2019.07.23", "title": " Размина им се на руснаците "}
{"url": "https://duma.bg/ne-mozhe-v-balgariya-da-se-vazrazhda-fashizmat!-n196418", "text": "Ръководството на Градската организация на БСП в София и общинските съветници от групата на социалистите сме разтревожени от новия, зловещ опит да се възроди чудовището фашизъм. До този момент приемахме натиска да бъде опорочена историята на България в периода 1944-1989 година като реваншизъм на неолиберализма. Бяхме обезпокоени, че българският неолиберализъм - чрез промяна на факти и истини от втората половина на ХХ век - прикрива събитията около Втората световна война, оправдавайки престъпленията на фашизма в България. Неслучайно неолиберализмът организира шествието Луковмарш със задача да героизира един от кръволоците в българската история. Постепенно се възстановяват символи на българския фашизъм и се заличава паметта за антифашистката борба в България. Обричат се на забрава истините за \"белия терор\", за Гео Милев, за Христо Ясенов, за Тодор Страшимиров, за Йосиф Хербст, за световния поет Никола Вапцаров, за стотиците хиляди невинно убити деца, млади ремсисти и интелектуалци. През пролетта на тази година неолибералите се опитаха да превърнат София в сборище на неофашисти. До този момент техните опити за реабилитация на фашизма срещаха отпор. Сега обаче разбираме, че неолибералите не само посягат на историята в учебниците на нашите деца, но организират и поход, който отново цели да раздели обществото ни, да всее омраза и ненавист към другомислещите. Разбираме, че се подготвя акция \"Памет за утре\", по време на която ще бъдат поставяни пречупени петолъчки на 9 места в София, свързани с \"комунистическото минало\" на България. И изразяваме нашата тревога от опасността България да бъде заразена от \"кафявата чума\"! На 1 септември - деня, в който човечеството ще отбележи 80-годишнината от началото на най-кървавата война в неговата история - Втората световна, неолибералите организират поставяне на пречупени звезди на знакови места в София, свързани с антифашизма. Чудовищен е замисълът им да бъдат въвлечени в тази акция и млади момичета и момчета, родени след 1990 година. Ние, социалистите от София, призоваваме кмета Йорданка Фандъкова, както и всички оторизирани органи в държавата да използват законовите си правомощия и да се противопоставят на това престъпно деяние. Правителството на Република България и столичният градоначалник не трябва да допускат страната ни да се нареди сред държавите, в които се създават условия за възраждането на фашизма. Това е крайно опасна тенденция! Длъжни сме да предупредим, че това ще отклони България от демократичния й европейски път на развитие. Ние отправяме предупреждение и заедно с това ще уведомим световните антифашистки организации, Световния еврейски конгрес и прогресивните сили за случващото се в България. Настояваме министърът на образованието и науката Красимир Вълчев да се дистанцира от неолибералите, които са изготвили учебните програми в българското училище. Настояваме също директорът на Държавна агенция \"Архиви\" доц. Михаил Груев незабавно да подаде оставка заради персоналната подкрепа за това шествие. Използването на млади хора като оръдие за осъществяване на профашистки идеи е престъпление, което не можем да отметнем с лека ръка. През 30-те години на миналия век Адолф Хитлер използва млади германци, които пречупват кръстове, поставят жълти звезди по къщи, квартали и ревери на костюми и изпращат в газовите камери на смъртта милиони хора. Въпреки историческите превратности България е оцеляла през вековете. България помни светлите мигове на величие и моментите на позор. Мълчаливото съгласие, преклоняването на главите, пречупването на звездите - символ на хаоса и разделението между хората - днес може да отвори новите врати адови, зад които човешкият живот няма никаква стойност. Настояваме да бъде приложена цялата строгост на закона към тези неофашистки прояви и виновните лица да поемат своята отговорност. Надяваме се, че президентът на България Румен Радев, председателят на Народното събрание Цвета Караянчева, премиерът Бойко Борисов и кметът на София Йорданка Фандъкова няма да позволят неофашизмът да шества в България!", "date": "2019.07.23", "title": "Не може в България да се възражда фашизмът! "}
{"url": "https://duma.bg/sluga-na-naroda-n196421", "text": "Изтрезнява ли Украйна след умопомрачителния прозападен и русофобски запой, пита се човек по повод резултатите от парламентарните избори в страната. Еднозначен отговор - не. Изглежда, отрезвяването е започнало. Пример за това е второто място на проруската партия \"Опозиционна платформа\". Или пък останалата като потрошена партия на експрезидента Петро Порошенко, която трудно прескочи 5-процентния избирателен праг, макар и да бе преименувана на \"Европейска солидарност\". Пример е и съкрушителната победа на пропрезидентската партия. Ако се съди по целите й на домашна сцена, тя може и да оправдае името си \"Слуга на народа\" - заради приоритетите срещу олигархията, срещу фаворизирането на политическата върхушка, включително и на депутатите, срещу корупцията и прогнилата съдебна система. Може да оправдае името си и заради позицията си по конфликта в Донбас - подобно на повечето украинци тя се обяви за мир там, за спазването на Минските споразумения, лидерите й не възприемат на нож руския език и общуват на него. И понеже повечето украинци смятат руския народ за приятелски, спечелилата партия не говори за Русия с \"животинската\" омраза на предишната върхушка.      В същото време отрезвяването едва прохожда и е далеч от необратимостта. Не е тайна, че Украйна е под прякото управление на САЩ. Ако \"Слуга на народа\" рече да възстанови производството на дизелови локомотиви, Америка няма да позволи, защото Украйна ще престане да ги купува от нея, както го прави след преврата от 2014 г., скроен именно от САЩ. Ако рече да увеличи вноса на далеч по-евтините въглища от съседна Русия, няма да позволи същата далечна Америка, защото тя ще загуби 30-те процента от въглищния внос в Украйна. На Америка мизерстваща Украйна й трябва като геополитически диабет, който да мъчи Русия. Ето защо \"Слуга на народа\" едва ли ще може да изпълни волята на народа за нормални отношения с Русия.", "date": "2019.07.23", "title": "Слуга на народа?"}
{"url": "https://duma.bg/dinozavri-obitavali-ostrovna-susha-u-nas-n196410", "text": "След поредица експедиции у нас палеонтолозите от Националния природонаучен музей на БАН са събрали достатъчно материал, който убедително доказва, че на днешната територия на страната ни е имало островна суша, обитавана от динозаври.  Експертите ще участват в научнопопулярна дискусия за най-новите им изследвания, която ще се състои днес, 23 юли, от 20 ч. в кино \"Кабана\" (при бул. \"Фритьоф Нансен\", в парка до НДК). Учените от БАН канят своите гости на пътешествие из дълбините на времето и науката, за да им разкажат за последните си палеонтологични находки и за теориите, свързани с най-ранните предци на човешкия род, с това кои са древните животни, обитавали нашите земи, как са изглеждали, къде са живели и защо са изчезнали. На научната дискусия палеонтолозите ще разкажат също къде днес се откриват останки от древни организми, как учените ги датират, как модерните технологии отварят нови хоризонти пред палеонтологията и, не на последно място, как \"всеотдайността и усилията на поколения палеонтолози разкъсват пелената на забвението и възкресяват отдавна изгубени светове\". Лектори ще са д-р Латинка Христова и Владимир Николов, както и проф. д-р Николай Спасов, открил на наша територия древни останки от праисторически човек - находка, която променя представите в световната наука за появата и движението на първите хора на планетата. Дискусията е част от събитията, посветени на 130-годишнината от създаването на Националния природонаучен музей на БАН и 150-годишнината от основаването на Българската академия на науките.", "date": "2019.07.23", "title": "Динозаври обитавали островна суша у нас"}
{"url": "https://duma.bg/dzheykab-koliar-predstavi-vtoriya-si-album-n196411", "text": "Двукратният носител на \"Грми\", детето-чудо Джейкъб Колиър представи новия си албум \"Djesse Volume 2\" на 19 юли. Колиър е определян като абсолютен феномен на световната музикална сцена и е добре познат на българската публика като хедлайнер на тазгодишното издание на международния A to Jazz Festival, който озвучи София в началото на юли. \"Volume 2\" е от поредица от 4 части с общо 40+ песни, всяка от които изследва различни музикални стилове. Голяма част от албума черпи вдъхновение от домашното студио на Джейкъб от детството му - стаята в дома му в Лондон, където той изпълнява, продуцира, обработва и композира проектите си абсолютно сам.", "date": "2019.07.23", "title": "Джейкъб Колиър представи втория си албум"}
{"url": "https://duma.bg/bozhinov-pak-shte-igrae-za-botev-vr-n196400", "text": "Валери Божинов отново ще подпише с Ботев Вр, където треньор е вторият му баща Сашо Ангелов. 33-годишният голаджия вече се е разбрал с шефа на клуба Калин Каменов за договора си. В момента бившият национал е контузен, но като се възстанови, ще облече фланелката на врачани. Божинов игра в този отбор и миналата есен, когато заби 7 гола в 11 мача и си уреди трансфер в Левски през зимата. След края на сезона обаче той се оказа ненужен на \"Герена\". \"Имаме уговорка с него, но, първо, да се възстанови физически. Принципно имаме съгласието му, така че няма драми. Кога точно ще е готов за игра още не можем да кажем. Лечението срок няма. Търсим още играчи. Знаем, че групата ни е малка. До края на трансферния прозорец ще вземем още футболисти. Очакваме и Доминик Янков от Лудогорец, но решението трябва да го вземе техният треньор Стойчо Стоев\", каза пред Спортал Каменов.", "date": "2019.07.23", "title": "Божинов пак ще играе за Ботев Вр"}
{"url": "https://duma.bg/grisho-sreshta-amerikanets-v-atlanta-n196401", "text": "Григор Димитров (№53 в света) ще срещне американеца Кевин Кинг (№405) на старта на АТП 250 турнира в Атланта ($694 955). Представителят на домакините премина през квалификациите. Той е роден именно в този град. 28-годишният американец е стигал до №162 в ранглистата през 2007 г. Той е левичар, а бекхенд изпълнява с две ръце. Любимата му настилка е твърдата, каквато е и тази в Атланта. Очаква се двамата да излязат на корта днес. Досега те не са се срещали. В ранглистата Димитров регресира с още позиция с 952 т. Той може да прогресира, защото няма да брани точки от този турнир. При победа над Кинг, Гришо ще излезе срещу поставения под №2 в схемата Тейлър Фриц (САЩ, №32). Иначе няма промени в челната тройка. Лидер е Новак Джокович (Сърб) 12 415, пред Рафаел Надал (Исп) 7945, Роджър Федерер (Швейц) 7460 и др. При жените Виктория Томова отново е първа ракета на България. 24-годишната софиянка спечели титлата от турнира на ITF на червени кортове в Биариц, Франция, и се изкачи със 71 позиции до №178 с 334 т. На финала тя победи Данка Ковинчич (Чгора) с 6:2, 5:7, 7:5. Втора от българките е Сесил Каратанчева, която е 218-а с 268 т. Промени на върха няма, води Ашли Барти (Авл) 6605 т., пред Наоми Осака (Яп) 6257, Каролина Плишкова (Чех) 6055 и др.", "date": "2019.07.23", "title": "Гришо среща американец в Атланта"}
{"url": "https://duma.bg/kasmet-za-balgarite-v-le-n196404", "text": "Българските евроучастници в Лига Европа имаха късмет при жребия за III кръг на квалификациите. И четирите ни тима не изтеглиха късата клечка за среща с европейски гранд. Така че пътят им към плейофите е отворен, стига родните клубове да прескочат II кръг на пресявките, които започват в четвъртък. Лудогорец пръв научи евентуалния си следващ съперник, защото беше в групата на шампионския поток. Ако елиминират Валур (Исл), \"орлите\" излизат срещу по-добрия от Копенхаген (Дан) или ТНС (Уелс). И двата възможни съперника играха в различни години с ЦСКА, като уелсците бяха с чувство за хумор \"прекръстени\" от почетния президент на \"червените  Димитър Пенев на... \"Текезесето\". Миналия сезон датчаните отстраниха ЦСКА-Сф в Лига Европа. Разградчани бяха елиминирани от Копенхаген на 1/16-финал в турнира през февруари 2017 г. Ако елиминира АЕК Ларнака, Левски очаква по-добрия от Гент (Бел) и Виторул (Рум). \"Сините\" играха с белгийците през 2010 г. в групите, като ги биха в София с 3:2 и паднаха навън с 0:1. На жребия в Нион те можеха да се паднат с Уулвърхемптън (Анг), Легия (Пол) или Мидтиланд (Дан), но имаха късмет. При положение че отстрани Осиек (Хърв), ЦСКА-Сф ще срещне победителя от Будучност (Чгора) - Зоря Луганск (Укр). \"Червените\" не изтеглиха най-лесния възможен противник, но пък се разминаха и с предварително сочените за фаворити Еспаньол и Спарта Пр. Най-тежък е жребият за Локо Пд. Носителят на купата първо има мачове със Спартак Търнава, а ако успее да преодолее словаците, то на пътя им ще застане победителят от Страсбург (Фр) или Макаби Хайфа (Изр). \"Сърфовете\" обаче се разминаха с непосилни съперници като Спартак М, Стяуа, Спортинг Брага и др. Първите мачове от III кръг са на 8 август, а реваншите седмица по-късно. Според жребия и четирите ни тима трябва да са домакини в първите двубои, така че УЕФА ще направи размествания.", "date": "2019.07.23", "title": "Късмет за българите в ЛЕ"}
{"url": "https://duma.bg/chervenata-odiseya-sabira-evrouspehite-na-tsska-n196402", "text": "В петък на пазара ще излезе книгата \"Червената одисея\", събрала \"25 истории за ЦСКА в Европа. От София до Ливърпул\", посветена на евроуспехите на \"армейския\" клуб. Автори на 306-те страници, включващи и статистика, са Станил Йотов и Цветан Дерменджиев. Изданието на \"Премиум Буукс\" струва символичните 19,48 лв. \"Няма книга, която да е събрала всички европейски успехи на ЦСКА, а това е клуб, който има с какво да се похвали. Решихме да я реализираме в 25 истории - от първия мач с Динамо Б (8:1) за КЕШ 1956 г. до победата над Динамо М (2:1) в Лига Европа 2009 г. Осигурих целия архив от вестникарски публикации, а колегата Дерменджиев говори с над 30 души, участвали в тези мачове. Както казва Аспарух Никодимов в предговора \"Да знаем и да помним\", заяви авторът Йотов. Той е включил и редица публикации в чуждестранни издания.  \"Интересна е настройката, с която тези хора са излизали да играят. През 1978 г. за Купата на УЕФА ЦСКА среща Валенсия (2:1, 1:4), за която играе световният шампион с Аржентина Марио Кемпес. \"Мундо Депортиво\" пише: \"Треньорът - сеньор Ковачев (бел. ред. - Никола Ковачев-Тулата), каза, че идват да ни бият за втори път\". Няма да прочетете \"Идваме за добър турнирен резултат\", подчертава манталитета на родния гранд Йотов.", "date": "2019.07.23", "title": "\"Червената одисея\" събира евроуспехите на ЦСКА"}
{"url": "https://duma.bg/nyama-da-imame-tim-v-grupite-smyata-maykala-n196403", "text": "Легендата на ЦСКА Георги Илиев-Майкъла смята, че България ще остане без представител в групите на Лига Европа. \"Лудогорец трябваше преди 3-4 г. да си направят подмяна на футболистите, защото са клуб, в който се работи професионално. Сега са на нивото на Левски и ЦСКА, където няма лидери. Всички големи поколения имаха такива, сега няма едно разпознаваемо име. С Левски се борим кой ще бъде втори и кой трети. Футболистите на \"Армията\" не могат да разбират какво е ЦСКА. Имат прекрасни условия, но нямат самочувствие, показват 30% от това, което се желае от тях. Те не знаят какво е червената фланелка\", заяви в Актуално студио \"Дерби\" Майкъла, 4-кратен шампион на България и настоящ бизнесмен. Той взе отношение и спрямо масовите нападки на \"червени\" фенове в социалните мрежи към главния мениджър Стойчо Стоилов. \"Той е доказал през годините, че може да прави добра селекция и да менеджира отбор, но Литекс е едно, а ЦСКА - друго. В ЦСКА има колективна безотговорност. Кой прави трансферите? Кой е старши треньор? Гриша Ганчев ще ги вкара в ред, обича къщата да му е подредена, познавам го от 30 години\", завърши Илиев.", "date": "2019.07.23", "title": "Няма да имаме тим в групите, смята Майкъла"}
{"url": "https://duma.bg/zasneti-sas-smartfon-filmi-pokazvat-s-vhod-svoboden-n196406", "text": "Вход свободен е обявен за прожекцията на трите най-добри филма, заснети със смартфон. Всички ценители са поканени днес, 23 юли, вторник, от 19 ч., в Дома на киното, за да видят с очите си финалистите на Huawei Smartphone Film Festival. В първия етап на конкурса кандидатите трябваше да представят т. нар. трийтмънт - описание на своята идея за късометражен филм. Жури в състав Крум Родригес, Стаси Айви, Крис Захариев, Жаклин Вагенщайн и Лонгруи Циу избра 11 финалисти, които имаха на разположение месец да реализират идеите си. Всички участващи екипи успяха да заснемат и монтират късометражни филми с дължина до 11 минути. А кои са трите най-добри от тях ще стане ясно тази вечер.", "date": "2019.07.23", "title": " Заснети със смартфон филми показват с вход свободен"}
{"url": "https://duma.bg/evrosrebro-za-lavchetata-n196405", "text": "Националният ни отбор по волейбол за юноши до 17 г. заслужи сребърните медали на Европейското първенство в София. На финала момчетата на Мартин Стоев загубиха от Франция с 1:3 гейма (-20, 23, -20, -13). Това е първо отличие за България от 2010 г. Миналата година нашите завършиха на четвърто място на шампионата в Турция. Те станаха и Балкански шампиони 2018 г. Пред 2000 души в зала \"Христо Ботев\" топреализатор стана Владимир Гърков с 10 т. Георги Татаров добави 9, а синът на Владимир Николов - Александър приключи с 8 т. 15-годишният блокировач Лазар Бучков заби 7 т. За \"петлетата\" Нейтън Кановас вкара 15 т., а Хили Ено - 11 т. Гърков и Татаров взеха индивидуалните отличия за \"Най-добър посрещач\" и \"Най-добър диагонал\" на надпреварата. \"Френският отбор бе по-силен от нашия. Надявам се в бъдеще да вземем реванш. Голям успех направиха децата - лъч светлина в тъмен тунел. В тези мрачни времена на българския волейбол, доведени от наши \"другари\" (да се има за цел оставане в групата на Лигата на нациите, тоест да не сме последни, губейки от страни като Китай, Португалия, Австралия и мн. други) - и като се има предвид в какви студени и малки зали тренират повечето от тях, без средства за възстановяване и други необходими неща за правилното развитие на един спортист, тези деца оставиха зад себе си Русия, Италия, Полша и т.н. Тежко е да загубиш финал, но въпреки това горе главите за нови успехи\", обяви Мартин Стоев. Като селекционер на мъжете той ги изведе до бронз на Световното първенство 2006 г. и до бронз на Световната купа 2007 г., както и до 5-о място на Олимпиадата в Пекин 2008. \"Това е признание за труда на момчетата, залата беше пълна. Много трябва да се работи. С Мартин Стоев вече обсъдихме някои неща. Нека отшумят емоциите, след това ще говорим още повече. Това е генерация, която наистина има страхотно бъдеще. Искаме да имат развитие и постоянно да се доказват в следващите години. Почти целият отбор е много талантлив. Трябва да вземем мерки за тяхното развитие. Ако може, да тренират заедно целогодишно и да влязат във Висшата лига\", обяви шефът на федерацията синж. Данчо Лазаров. В двубоя за третото място в София Полша победи Чехия с 3:0 (24, 26, 21).", "date": "2019.07.23", "title": "Евросребро за \"лъвчетата\""}
{"url": "https://duma.bg/sazdavaneto-na-techen-magnit-otne-7-godini-n196407", "text": "Цели 7 години отне на американски учени от университета в Масачузетс за първи път в света да получат течен магнит, съобщи \"Мейл он сънди\". Откритието се смята за пробив в науката, тъй като течният магнит запазва свойствата си дори при промяна на формата. Той ще позволи на учените в бъдеще да могат да конструират течни роботи. Екипът на д-р Томас Ръсел е разработил течността чрез наночастици метал, разтворени в полимерно-маслен микс. Те са толкова здраво споени на повърхността на флуида, че остават намагнетизирани и при промяна на формата му. Учените работили над проекта, при който били трансформирани т. нар. \"парамагнитни феро флуиди\" (метални частици, плаващи в  течност) в постоянни магнити. \"Самите ние бяхме изненадани, когато получихме материал, който е едновременно течен и магнитен. Досега се смяташе, че постоянните магнити могат да бъдат само от твърдо вещество\", сподели проф. Ръсел.", "date": "2019.07.23", "title": "Създаването на течен магнит отне 7 години"}
{"url": "https://duma.bg/razkriha-koi-hrani-sa-nay-zdravoslovni-n196408", "text": "Австралийска общопрактикуваща лекарка разкри кои пет храни препоръчва на пациентите си, които искат да се хранят здравословно, съобщи \"Дейли мейл\". Д-р Дария Филдър смята, че хората често се колебаят какво е полезно. На всички, които искат да се грижат за здравето си, експертката препоръчва обикновени, но ефикасни продукти - ръжен хляб, ядки, авокадо, кисело мляко, месо без мазнини. Всички те са полезни за контролиране на холестерола, кръвното налягане и проблемите със сърцето. Авокадото на филийка е много полезна закуска. Плодът съдържа много важни за сърцето мононенаситени мазнини и 20 различни витамини и минерали. Сред тях са витамините К, С, В5, В6, Е, както и фолати, магнезий, калий. Д-р Филдър си купува по шест броя авокадо седмично. Ръженият хляб съдържа устойчиво нишесте - фибри, които са важни за храносмилателната система и намаляват опасността от рак на дебелото черво. Колкото по-тъмен и плътен е хлябът, толкова по-добре. Ръженият е полезен за контролиране на кръвната захар. Съдържа и много магнезий, който регулира кръвното налягане. Макар качественото месо да струва повече, то е много по-полезно. Що се отнася до цената, не е необходимо човек да изяжда 300 грама наведнъж. Ядките са много полезни. Затова се препоръчват и маслата от тях - фъстъчено или бадемово. Ядките контролират холестерола, намаляват възпаленията, които предразполагат към сърдечносъдови заболявания, регулират кръвната захар. Освен това съдържат омега-3 мастни киселини, фибри, витамин Е и растителни стероли. Неподсладеният йогурт и кефирът са полезни заради протеините, калция, витамините, живите бактерии - пробиотиците, които подсилват микробиотата в червата. Освен тях се препоръчват бобените храни, булгурът, овесените ядки.", "date": "2019.07.23", "title": "Разкриха кои храни са най-здравословни"}
{"url": "https://duma.bg/kashti-po-edin-frank-prodavat-v-shveytsariya-n196409", "text": "Швейцарското селище Монти Щага, намиращо се в южната част на страната, продава имоти на символичната цена от един франк, съобщи \"Дейли мейл\". Предложението важи за обезлюдени каменни къщи в кантона Тичино, които са частично или напълно разрушени. Местните власти отбелязват, че всички постройки имат достъп до течаща вода и водопровод. Бъдещите собственици трябва да реставрират сградите. Властите се надяват, че подобна разпродажба ще помогне да се вдъхне нов живот на селото. Недвижимите имоти се намират в близост до езерото Лаго-Маджоре. Селото Монти Щага е разположено до италианската граница и човек много бързо може да стигне до Милано и езерото Комо.", "date": "2019.07.23", "title": "Къщи по един франк продават в Швейцария"}
{"url": "https://duma.bg/nad-600-bortsi-idvat-v-sofiya-za-svetovnoto-za-kadeti-n196398", "text": "Над 600 борци от 53 държави идват за Световното първенство за кадети и кадетки в София. Схватките са от 29 юли до 4 август в \"Арена Армеец\". Гост на първенството ще бъде президентът на Международната федерация по борба (UWW) Ненад Лалович (Сърб). Първите чуждестранни състезатели вече пристигнаха на подготовка у нас. Класиците тренират с връстниците си от Саудитска Арабия в Сливен. Там са и кадетите с представителките на Тунис. А кадетите в свободния стил се подготвят с македонците в Тетевен. Наред с първите сили в световната борба - Русия, САЩ, Турция, Иран, Азербайджан, Армения, у нас пристигат и екзотични представители от островната страна Микронезия, Гвинея-Бисау, Сиера Леоне.  Най-големите надежди на България за титла са свързани с Едмонд Назарян, който вече два пъти покори европейския връх в класическия стил, а миналата година остана трети на Световното. Сега синът на двукратния олимпийски шампион Армен Назарян ще се бори в категория до 51 кг.", "date": "2019.07.23", "title": " Над 600 борци идват в София за Световното за кадети"}
{"url": "https://duma.bg/rezultati-n196399", "text": "II кръг Етър - Левски 0:0; Ботев Пд - Дунав 3:1 0:1 Динков (22) 3:1 Неделев (36, 62 и 86); Царско село - Арда 0:0; Локо Пд - Славия 3:2; ЦСКА-Сф - Черно море 1:3; Берое - Лудогорец 2:4; снощи: Витоша Б - Ботев Вр.  1. Лудогорец 2 0 0 6:2 6  2. Черно море 2 0 0 6:2 6  3. Левски 1 1 0 4:1 4  4. Ботев Пд 1 1 0 3:1 4  5. Берое 1 0 1 5:5 3  6. Славия 1 0 1 5:5 3  7. Локо Пд 1 0 1 4:5 3  8. Етър 0 2 0 2:2 2  9. Арда 0 2 0 0:0 2 10. ЦСКА-Сф 0 1 1 3:5 1 11. Царско село 0 1 1 0:2 1 12. Витоша Б 0 0 1 2:3 0 13. Ботев Вр 0 0 1 1:3 0 14. Дунав 0 0 2 2:7 0 I кръг Лудогорец-2 - Ботев Гъл 2:2 1:0 Йорданов (35) 2:0 Кельовлуев (45+1) 2:1 Алексиев (52) 2:2 Ангелов (87); снощи: ЦСКА 1948 - Локо Сф. Футбол по Макс спорт 3 3.30 Пенярол - Флуминенсе по Макс спорт 4 23.00 Зулия - Спортинг Кристал 1.15 Ривър Плейт - Крузейро 3.30 Годой Крус - Палмейрас по Евроспорт 1 Колоездене 14.05 Обиколка на Франция (XVI етап) по Евроспорт 2 Фехтовка 16.40 СП в Будапеща по Макс спорт 1 Тенис 12.30 Турнир в Хамбург", "date": "2019.07.23", "title": "Резултати"}
