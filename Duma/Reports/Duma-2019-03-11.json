{"url": "https://duma.bg/vtoriyat-san-aktova-fotografiya-ot-milan-zhivkovich-n187101", "text": "Фотоизложбата \"Вторият сън\" на Милан Живкович, организирана от посолството на Република Сърбия и Пламен Матеев, ще бъде открита на 12 март от 18.30 ч. в столичната галерия \"Гешов\", ул. \"Сердика\" 4. Фотографиите ще може да се разгледат до 12 април. Авторът ще покаже свои нови творби - актова фотография, които са визуалните му послания за възможните взаимодействия на голото човешко тяло със среда, материя и форми. Милан Живкович е роден през 1960 г. в  Баванище, Банат, Сърбия. От 1984 г. работи в Природонаучния музей в Белград, а година след това започват заниманията му като фотограф и дизайнер. Работил е като куратор на фотогалерията при Културния център в Ковин, както и като главен редактор на \"Refoto Photo Jurnal\". Има над сто изложби в Португалия, Франция, България, Полша, Херцеговина. Носител е на многобройни отличия от форуми в цяла Европа.", "date": "2019.03.11", "title": "\"Вторият сън\" - актова фотография от Милан Живкович"}
{"url": "https://duma.bg/i-zameniha-hipokrat-s-mamon*-n187107", "text": "Замъглят съзнанието ни с вече предрешени далавери - F-16, избори, повишение поголовно на вода, парно, електричество, на всички стоки. Сензационно се разкриха шашмите в ТЕЛК; при даването на български паспорти, в НОИ и т.н. Но за черните дела и планове на счетоводителите от МЗ и техните началници нито повик, нито зов. А става дума за живота. Твоят и на децата ти. Защото като дамоклев меч виси над главата ти 1. Отново цялата общественост бе разтърсена от официалното съобщение, че НЗОК намалява \"цената\", т.е. парите, които се заплащат от нея, за клиничната пътека \"Инсулти\" (мозъчен удар) от 3000 на 2300 лева! Това решение се взема престъпно безотговорно на фона на съобщението от Евростат, че България е на първо място в Европа по смъртност именно от инсулти. У нас на всеки 100 000 души инсулт получават 160, докато в ЕС този брой е три пъти по-малък - 51 човека.  2. Не много отдавна бяха намалени парите и по клиничната пътека \"Лечение на остър сърдечен инфаркт\" - от 5600 на 4400 лева! И то пак при положение, че по данни на наши водещи кардиолози у нас средно годишно боледуват около 10 000 души. Какво правим тогава? \"Можем по правилата, но лекуваме по нереални клинични пътеки\" - дооформят плачевната картина на нашето здравеопазване водещите специалисти в кардиологията проф. Юлия Джоргова, проф. Иво Петров, проф. Диана Трендафилова. 3. През февруари 2018 г. тогавашният шеф на НЗОК, известният специалист проф. Камен Плочев, има доблестта да уведоми Народното събрание, че според съществуващите законови изисквания, касата дължи 133,6 милиона лева на различни болници в Европа за проведено лечение на български граждани по сключени договори, като до края на годината просрочените плащания ще станат 201 милиона лева. Немалка част от задълженията са за трансплантации. Например в България няма подготвени специалисти, нито условия за извършване на белодробни трансплантации и затова сме сътрудничели с Виена. Всичко това се е знаело от Управителния съвет на касата и неговия председател Кирил Ананиев, станал впоследствие министър на здравеопазването(?!). И толкоз. Сигналът бива разрешен по нашенски - намират начин проф. Плочев да напусне. И Агенцията по трансплантации се сля с Агенцията по медицински одит и стана \"по медицински надзор\". Припомняме, че на 25 януари т.г., след всичко описано по-горе и най-сетне, министър-председателят и неговият главен счетоводител от МЗ подновиха договора с австрийската клиника. Но и този път, както при много други, след няколко смъртни случая!  4. НЗОК въведе лимит върху лечението на онкоболните с най-новите свръхмодерни апарати за лъчелечение. С други думи, когато се достигне определен брой болни, посочени в лимита, останалите извън него болни влизат в прословутата \"листа на чакащите\" (онкоболни и чакане!) или могат да се подложат на лечение с допотопните стари апарати. Освен това при необходимостта от ядрено-магнитен резонанс за всеки отделен случай да се иска разрешение от РЗОК, но след доказателства за тази необходимост. Е, лимитът след негодуванията и протестите бе отменен, но дали е така, кой ще ти каже? Но счетоводното тяло продължава да развива разнообразна дейност. По време на парламентарен контрол самият Кирил Ананиев заяви: \"...През 2017 г. Националният съвет по цени и реимбурсиране на лекарствените продукти е разгледал 82 процедури за изключване на лекарствени продукти от Позитивния лекарствен списък (за лекарства - безплатни или частично заплащани от касата - б.а.) и заличаване на цена...\" Браво на този съвет! Това ми напомня и на още един позорен факт от преди известно време, когато намалиха цената на клиничната пътека за инфаркт на миокарда, както вече посочихме, но тя бе в сила само за 2800 заболели. А 2801-ия какво щеше да прави? Негова работа. И още нещо. Слуховите апарати вече няма да са безплатни, а ще се заплащат 50%; НЗОК драстично намали своето участие и в заплащането на животоспасяващи пособия... 5. Срамна е истината, че у нас умират хора от болести, които по света се лекуват. Примерно т. нар. редки болести. Те формират нов раздел в медицината, който включва над 5000 различни заболявания с хронично и тежко развитие, сериозна промяна в качеството на живот, но пък с ниска честота (за Европа 5 на 10 000 жители). Лекарствените продукти, които се прилагат за тяхното лечение, са известни като \"лекарства-сираци\". Фирмите обаче нямат икономическа изгода да инвестират в тяхното производство, поради малкото им количество и затова произведените са много скъпи. По данни от печата между 50 и 100 български деца страдат от рядко генетично заболяване, което ако не се лекува, води до смърт. У нас нямало правна уредба и обучени лекари...  6. Въведен бе терминът \"Разходоефективни лечебни продукти\". Преведено на човешки език, това значи, че лекарите се задължават да лекуват с най-евтините лекарства. Веднага и тук бе въведен лимит от 700 лева, който ако се надхвърли (а няма начин това да не стане при едно съвременно лечение!), терапията трябва да се заплаща от други фондове и най-вече от частни застрахователни дружества. Хитро, нали? Хитро, но не по законите на Хипократ, а по тези на Мамон! И тук се налага едно питане. Всичко, посочено по-горе, важи ли за новосъздаденото т. нар. търговско дружество, известно като болница \"Лозенец\"? Както е известно, там лечението досега се извършваше не по клинични пътеки, а по клинични магистрали и то безплатно! Вие учили ли сте медицина, господа? Въпросът съвсем не е реторичен. Той съвсем конкретно е насочен към господата с медицински дипломи в здравната комисия на НС, депутати извън нея, господа експертите в МЗ, в НЗОК, господа републиканските консултанти, към БЛС, ако щете, към преподавателското тяло в петте висши медицински института и т.н. Защо мълчите, господа? ", "date": "2019.03.11", "title": " И замениха Хипократ с Мамон*"}
{"url": "https://duma.bg/arestuvaha-vlyubeni-v-iran-sled-publichno-predlozhenie-za-brak-n187095", "text": "Двама влюбени от Иран бяха арестувани, след като се сгодиха пред ликуваща тълпа посетители в търговски център, съобщава Би Би Си. Случката се разиграла в град Арак, а видео от предложението за брак бързо набра популярност в социалните мрежи. За жалост щастието на младите било помрачено. Двамата били задържани от полицията за \"нарушаване на ислямските закони и ритуали под въздействието на уронващата морала западна култура\". Малко след ареста им влюбените били освободени под гаранция. Това не е първият случай, в който иранци попадат под ударите на тежките закони на страната, защото се забавляват. Миналата година подложиха на санкции длъжностно лице, след като чиновникът бе заснет да танцува по време на събитие в мола на град Машхад.", "date": "2019.03.11", "title": "Арестуваха влюбени в Иран след публично предложение за брак"}
{"url": "https://duma.bg/58-po-rihter-v-yaponiya-8-godini-sled-uzhasa-vav-fukushima-n187148", "text": "Точно 8 години след ужаса в АЕЦ \"Фукушима\" в Япония, силен трус отново разлюля част от страната. Земетресение с магнитуд 5,8 по Рихтер разтърси източния бряг на остро Хоншу. Епицентърът е бил на 14,7 км дълбочина на 134 км източно то град Иваки във Фукушима. Няма данни и за заплаха от цунами. Земетресението става в деня, в който преди 8 години след мощен трус и цунами загинаха над 18 000 души. 70 000 души все още не са се завърнали по домовете си и живеят в осигурени от правителството жилища. Цунамито удари и повреди три от реакторите на АЕЦ „Фукушима“, които изпуснаха огромно количество радиация в почвата, водата и въздуха. Районът около атомната централа все още е забранена зона, а последиците от радиационното облъчване все още се преодоляват. Аварията във „Фукушима“ предизвика широк обществен дебат за употребата на атомната енергия за мирни цели – не само в Япония, но и по света. Токио – третата по големина икономика на планетата, разчита почти изцяло на ядрените си централи, за да захранва домакинствата и бизнеса с електричество.", "date": "2019.03.11", "title": "5,8 по Рихтер в Япония 8 години след ужаса във Фукушима"}
{"url": "https://duma.bg/literaturna-vecher-v-radio-plovdiv-n187099", "text": "Издателство \"Жанет 45\" и Радио Пловдив представят в града на тепетата \"Накъде тече реката\" - роман от Чавдар Ценов, оформление Иво Рафаилов. Думи за книгата ще произнесат проф. Клео Протохристова, доц. Борис Минков. Събитието е днес, 11 март, от 18 ч. в Радио Пловдив, ул. \"Дондуков\" 2. \"Бивш учител по география, цял живот мечтал да пътува, но никога ненапускал границите на България. Негов приятел, бленуващ придобиване на апартамент, но останал на улицата. Професор, притежаващ хиляди книги, но неуспял да напише нито една... Тези сходни биографични липси при тримата ще накарат бившия учител да си измисли реч, която да произнесе от катедрата, щом (ако) се върне на учителското поприще. Чавдар Ценов е завършил френска гимназия и българска филология. Работи като редактор. Автор е на съчинението \"Удавената риба\", на два романа, на няколко сборника с разкази и един с новели - \"Отклонения наесен\". Номинирани за много награди, книгите му получават \"Христо Г. Данов\", годишната награда на \"Портал Култура\", наградата на \"Литературен форум\".", "date": "2019.03.11", "title": "Литературна вечер в Радио Пловдив"}
{"url": "https://duma.bg/bankite-ne-sabirat-dalgovete-si-chrez-sadebni-izpalniteli-n187129", "text": "Най-големите кредитори - банките, вече не използват услугите на частните съдебни изпълнители за събиране на дългове, а предпочитат да ги продадат на специализирани колекторски фирми. Поради тази причина Камарата на частните съдебни изпълнители (КЧСИ) отчита в годишния си доклад сериозен спад на заведените дела срещу длъжници от страна на банките. Според съдебните изпълнители причина за новата тенденция са промените в ГПК от 2017 г., които бяха приети с идеята за по-добра защита на длъжниците. Сред тях бе изискването делата вече да се завеждат по постоянния адрес на длъжника. \"Длъжниците вече са много добре защитени и масово упражняват правата си да оспорват оценки, да се позовават на несеквестируемост на доходи и имущество, да възразяват срещу прекомерност на обезпечителните мерки и на разноските по изпълнението, съответно да обжалват пред съда действията, които смятат, че са неправилни\", пише в годишния им отчет. Има спад в броя на принудителното изпълнение по искане на банките към техни длъжници. От 29 хил. дела през 2017 г. те са намалели до 22 хил. през миналата година. Тези дела вече са само 10% от общата работа на ЧСИ-тата. Едновременно с това обаче се посочва, че големите кредитори са намерили \"алтернативни методи\" за събиране на дълговете си. През миналата година са образувани общо 220 хил. изпълнителни дела. Година по-рано броят им е бил 240 хил. Сериозен е спадът в София - през 2017 г. ЧСИ-тата са образували 89 хил. дела, а миналата година - 51 хил. \"Освен че делата намаляват, силно спада и материалният интерес по тях, като масовите вземания вече не са в хиляди, а в стотици левове\", пише в отчета на съдебните изпълнители. Има спад и в продажбите на имоти от частни съдебни изпълнители. Намалението там е близо 1/4 и търговете са спаднали от 9200 на 7000. През 2018 г. частните съдебни изпълнители са събрали дългове за 1,15 млрд. лв., което е намаление с 95 млн. лв. спрямо предходната година. \"През 2018 г. в страната са образувани 20 хил. по-малко дела, или намаление с 8%, а събраната сума за пръв път от 13 години намалява\", посочват съдебните изпълнители.", "date": "2019.03.11", "title": "Банките не събират дълговете си чрез съдебни изпълнители"}
{"url": "https://duma.bg/vladinova-i-taseva-s-dubal-v-lisabon-n187090", "text": "Невяна Владинова спечели златния медал в многобоя при жените на международния турнир в Лисабон. След много силна игра българката събра 80,250 т. Плевенчанката получи 21,300 за фантастичната си топка и 20,850 за отлично изиграния обръч. Неви излезе на килима, игра както тя може и победи. Втора остана Катрин Тасева, която заслужи сребърния медал. Тя също игра много силно и първа получи оценка над 20 на турнира (20,500 на бухалки), но допусна грешки и получи на топка 19,500 и 18,650 на обръч и събра сбор от 77.850 т. Бронза получи Кахо Минагава (Яп), а четвърта се нареди Юлиана Телегина (Изр). Боряна Калейн изигра една умопомрачителна топка и получи най-високата оценка в турнира - 21,400 - нещо, което тя постига за първи път на състезание. И за кой ли път доказа, че играе ли без грешка получава това, за което се е трудила Боряна се класира 5-а в многобоя, а 16-годишната Татяна Воложанина е 6-а. Тя се представи отлично на топка и заслужи оценка от 19,900, но допусна грешки с обръча и получи само 17,350 т. В турнира не участваха грациите на Русия. Снощи Владинова игра на финалите на всички уреди. Тасева участва на бухалки и лента, а Калейн на топка и обръч. \"Фантастично участие на нашите момичета до момента на турнира и оценки, които говорят, че композициите и играта им са от най-висока класа\", похвалиха се от федерацията.", "date": "2019.03.11", "title": "Владинова и Тасева   с дубъл в Лисабон"}
{"url": "https://duma.bg/akad-konstantin-kosev-predstavya-novata-si-kniga-n187100", "text": "Българската академия на науките и издателство \"Захарий Стоянов\" организират премиера на книгата \"Двубоят Горчаков - Бисмарк и съдбата на България\" от акад. Константин Косев. Тя ще се състои на 14 март от 18 ч. в големия салон на Централното управление на БАН.", "date": "2019.03.11", "title": "Акад. Константин Косев представя новата си книга"}
{"url": "https://duma.bg/albert-popov-ne-zavarshi-slaloma-v-kranska-gora-n187082", "text": "Камен Златков се спусна с №40 и раздели 35-о място с Давид Кетерер (Гер), като двамата завършиха на 3,96 сек. от победителя в I манш Хенрик Кристоферсен, пресякъл финала за 51,07 сек. и изпреварил Манфред Мьолг (Ит) с 0,57 сек, Алекси Пентюро (Фр) с 0,62, и др. . 7-кратният носител на СК Марсел Хишер показа 6-о време +0,81 сек. Отпаднаха още 22-ма скиори, а 55 завършиха.", "date": "2019.03.11", "title": "Алберт Попов не завърши слалома в Кранска гора"}
{"url": "https://duma.bg/hirsher-s-8-i-poreden-golyam-globus-n187085", "text": "  От сряда започва финалният кръг на алпийците в топ курорта на Андора Солдеу. В него има 4 индивидуални старта, в които победителят получава по 100 т., а в момента австриецът води на втория Алекси Пентюро (Фр) с 509 т. При това е почти невероятно французинът да участва в спускането, където и няма шансове за победа. Слалома в Словения спечели Рамон Ценхаузерн (Швейц), който постигна втори успех през сезона, изпреварвайки най-бързия в I манш Хенрик Кристоферсен (Нор). Със спечелването на Големия кристален глобус Хиршер има вече 20 СК и изравни рекорда на Линдси Вон (САЩ), като изпревари легендата Ингемар Стенмарк (Шв). Австриецът е единственият в 53-годишната история на надпреварата с 8 (при това поредни) големи СК. Хиршер още преди седмица си осигури за 6-и път купите в слалома и гигантския слалом .  За първи път във финалите ще има и българин. Алберт Попов отпадна в I манш в Словения, но завърши 21-ви в крайното класиране в слалома с 95 т.  Във финалите стартират първите 25 скиори във всяка дисциплина, както и най-добрите в общото класиране и шампионът от световното първенство за младежи. Точки взимат първите 15 в класирането във всеки старт. Слаломът от финалите на СК е в неделя.  Камен Златков се спусна с №40 и раздели 35-о място с Давид Кетерер (Гер), като двамата завършиха на 3,96 сек. от победителя в I манш Кристоферсен, пресякъл финала за 51,07 сек. ", "date": "2019.03.11", "title": "Хиршер с 8-и пореден Голям глобус"}
{"url": "https://duma.bg/shtafetata-zavarshi-7-a-na-svetovnoto-po-shorttrek-n187091", "text": "Женската щафета на България завърши на седмо място на Световното първенство по шорттрек в \"Арена Армеец\". Катрин Маноилова, Зорница Пенчева, Анна Якимова и Лилия Джустрова заеха последното трето място във финал Б на 3000 м с време 4:30,819 мин. и така се наредиха 7-и на шампионата. Япония спечели Б финала с 4:16,648 мин., пред Казахстан 4:18,649 мин. Голямата ни надежда Маноилова участва, въпреки че има хематом в главата след падане преди седмица и не участва в индивидуалните бягания.  \"Радвам се, че успях да допринеса за това участие, защото то беше много важно за нас. Събрах се два пъти след тежки контузии единствено с мисълта, че ще имам възможност да се състезавам пред родна публика, но съдбата отреди друго\", сподели Маноилова, която в полуфинала на щафетите направи само една обиколка. Тя вече гледа към следващия сезон, но за нея най-важното в момента е пълното й възстановяване от травмата. Заради 4 мм хематом се наложи тя да лежи в болница за наблюдение, а специалисти не й препоръчаха да се натоварва.  \"Рискът с моето участие обаче бе добре преценен\", сподели Катрин. \" Щом излязох на леда, усетих прилив на енергия, чувствах се много развълнувана и ми се искаше да направя повече от една обиколка. Но знаех, че трябва да съм смирена и да се вслушвам в съветите.\" Тя е щастлива, че толкова публика е дошла в залата. \"Много съм доволен от представянето си, особено на 1000 м, където  направих личен резултат\", сподели 16-годишният Калоян Ангелов. Той е натрупал опит след бяганията в \"Арена Армеец\" и е видял как тренират и се състезават най-добрите в света. Димитър Георгиев призна, че контузията, която извади Маноилова от участие в индивидуалните дисциплини, е дала отражение върху поведението му на леда. \"Бях малко по-внимателен на тренировки след станалото\", каза Митко, който в събота навърши 22 години и вече е много по-мотивиран. \"Чувствахме се прекрасно в \"Арена Армеец\". Всеки допусна някакви грешки в хода на състезанието - и в щафетата, и в индивидуалното. Не съжаляваме за нищо, но има неща, които може да се подобрят\", категорична е Зорница Пенчева. Според нея тимът е пораснал много в последните две години, а през уикенда на световното в София някои неща ясно са проличали. Крайната равносметка за нея обаче е позитивна. Лилия Джустрова също гледа напред и чака с нетърпение новия сезон, особено световните купи и европейското първенство. \"Целта е да сме възможно най-напред в класирането, а защо не и да се борим за медалите на шампионата на Стария континент?\", каза Лили. Българите се представиха добре и в сериите за разпределение на местата след 20-о на 1000 м. Калоян Ангелов с 1:33,511 мин. и Димитър Георгиев с 1:34,860 мин. завършиха четвърти в сериите си.  На трето място пък се наредиха  Лилия Джустрова 1:42,636 мин. в първа серия, Зорница Пенчева с 1:46,577 във втора, а Анна Якимова с 1:40,913 мин. в трета серия. ", "date": "2019.03.11", "title": "Щафетата завърши 7-а на Световното по шорттрек "}
{"url": "https://duma.bg/boryana-dukova-razkazva-za-yana-yazova-n187098", "text": "Боряна Дукова и издателство \"Ентусиаст\" представят премиерно книгата \"Извън редовете. Романът на Яна Язова\" на 13 март от 19 ч. в  \"Книгата\" в София, ул. \"Г. С. Раковски\" 193. \"Извън редовете\" е нов, увлекателен поглед над живота, творчеството, любовта и смъртта на знаменитата писателка Яна Язова, който може да прикове вниманието на всеки читател. Един от най-добрите романи за последните няколко години - достоен поклон пред великата българка\", отбелязва Емил Андреев.", "date": "2019.03.11", "title": "Боряна Дукова разказва за Яна Язова"}
{"url": "https://duma.bg/yasni-sa-parvite-6-i-vtorite-8-v-elita-n187092", "text": "Окончателно станаха ясни първата шестица и втората осмица в елитния ни футбол. Отборите се разпределиха, след като Етър загуби на \"Ивайло\" от гостуващия ЦСКА-Сф (1:3) и така кръг и половина преди края на редовния сезон \"болярите\" загубиха шансове да изместят Черно море от заветната шеста позиция.  За титлата ще се борят шампионът Лудогорец, ЦСКА-Сф, Левски, Ботев Пд, Берое и \"моряците\". Във втората осмица битката е за 7-о място, осигуряващо бараж със завършилия трети за Лига Европа, и да не изпаднат ще спорят още Славия, Локо Пд, Ботев Вр, Витоша Б, Септември, Дунав и Верея. Пред 8000 души на \"Ивайло\" \"червените\" пречупиха домакините през второто полувреме. В герой пак се превърна Али Соу, който вкара 2 пъти и вече е с 5 гола в последните 2 мача. Треньорът на ЦСКА-Сф Любо Пенев смята, че успехът е дошъл заради усърдната работа, свършена през седмицата. \"Направихме доста добър мач, много сериозен. И двата отбора играха добре. До началото на второто полувреме беше надлъгване, докато пробием. Всичко се получаваше добре и при 0:0. Да не забравяме, че Етър е сериозен отбор. Краси Балъков работи много сериозно, просто трябваше да поведем и да победим. Успехът е 3 т. Продължаваме напред. Горе в класирането сме. Много време има. Ние сме отбор, който изгражда агресивен стил на игра. Непрекъснато гледаме към противниковата врата\", каза Пенев и не прояви феърплей към останалите претенденти за титлата Левски и Лудогорец, които играха снощи. \"Този мач се разви против нас. Поради тази причина не успяхме да се доберем до успех. Жалко е, че не успяхме да опровергаем приказките, че няма да дадем 100%. Които са гледали мача, видяха, че дадохме 100%\", обяви Балъков. Преди да поеме родния си клуб, той беше скаут именно на ЦСКА-Сф.", "date": "2019.03.11", "title": "Ясни са първите 6 и вторите 8 в елита"}
{"url": "https://duma.bg/turtsiya-i-sasht-pak-na-nozh-zaradi-s-400-n187118", "text": "Турският президент Реджеп Ердоган отхвърли ултиматума на Пентагона за закупуването на руски ракетен комплекс С-400. „Покупката на С-400 не е свързана със сигурността на НАТО, САЩ или F-35 по никакъв начин“, заяви Ердоган на митинг в Диарбекир, съобщава турският телевизионен канал TRT. „Причините за покупката на тези системи са очевидни“, допълни президентът и подчерта, че Анкара няма нищо какво да крие около употребата на руския ракетен комплекс. Реджеп Ердоган изрази надежда, че проблемите в отношенията между Турция и САЩ заради намеренията на Анкара да купи руска противоракетна система „могат да бъдат решени по същия начин, както и други проблеми“. Изявлението на Ердоган е в отговор на говорителя на американското Министерство на отбраната Чарли Съмърс, който в петък заяви, че „ще има сериозни последствия за военните отношения между Турция и САЩ що се отнася до покупка на американски ракети Patriot и самолети F-35, ако Анкара купи руския С-400. Турция няма да получи F-35, ако вземе С-400“, каза говорителят. ", "date": "2019.03.11", "title": "Турция и САЩ пак на нож заради С-400"}
{"url": "https://duma.bg/protestirashtite-sarbi-narekoha-vuchich-kloun-n187119", "text": "Масови протести срещу президента Александър Вучич се проведоха в събота в 25 града на Сърбия. Най-големият беше в Белград. Традиционно в столицата множеството се събра пред Философския факултет. Пред събралите се граждани говори известният публицист Владимир Димитриевич. \"В тази страна сме свидетели на чисто насилие - от проекта Белград във вода, до опожаряването на домовете на критиците на режима. Не трябва да забравяме, че единственото лекарство е правовата държава\", каза Димитриевич и добави: \"Живеем в джунглата на Вучич с един клоун, който няма никакво чувство за хумор\".  Демонстрантите се събраха пред сградата на държавната Радио и телевизия Сърбия /РТС/, която блокираха. \"Излезте навън, страхливци\", скандираше множеството. Там имаше плакати с образите на Вучич и военния министър Вулин, преобразен като \"Рамбо\". Участниците \"излъчиха\" и една централна новинарска емисия. В нея бе оповестено, че в Сърбия са проведени протести в 110 общини. В тях са участвали над 150 000 граждани. Протестите се провеждат от началото на декември, а повод за тях стана нападението срещу лидера на опозиционната партия ДЛевицаУ Борислав Стефанович и двама негови приближени в Крушевац. ", "date": "2019.03.11", "title": "Протестиращите сърби нарекоха Вучич \"клоун\""}
{"url": "https://duma.bg/hds-e-protiv-edinna-minimalna-zaplata-v-es-n187120", "text": "Лидерката на германските консерватори Анегрет Крамп-Каренбауер отхвърли предложението на френския президент Еманюел Макрон за въвеждането на единна минимална работна заплата в ЕС.  Своята позиция Крамп-Каренбауер представи в статия, която излезе във вчерашния брой на в. \"Велт ам зонтаг\". Тя представя визията си за Европа, след като на 4 март същото стори и Емаюнел Макрон. Нейната визия отговаря на вижданията за сигурността на Макрон, но се различава в социален план. \"Европейският централизъм на социалните услуги и минимална заплата са грешен път\", убедена е лидерката на управляващия Християн-демократически съюз (ХДС), възприемана като бъдещата канцлерка след Ангела Маркел. Тя предупреждава за опасността от съвместяване на дълговете, срещу което Берлин твърдо се противопоставя. Крамп-Каренбауер препоръчва създаването на общ пазар на банките като една от основите за бъдещия европейски напредък. Германската лидерка предлага и общоевропейски климатичен пакт. \"Никога Европа не е била в по-голяма заплаха\", предупреди Макрон в своето изявление за началото на предизборната кампания за изборите за Европарламент. Крамп-Каренбауер до голяма степен е съгласна с Макрон, че Европа трябва да има общи гранични сили. Тя призовава и за общо, постоянно място на ЕС в Съвета за сигурност на ООН - дългогодишно искане на Германия, въпреки че Франция настоява да запази своето място. \"Нашата Европа трябва да стане по-силна\", смята лидерката на ХДС по повод възраждането на протекционистичните и националистичните сили. Тя призовава за реформи в Шенгенското пространство и за създаването на нова агенция Дза предпазване на демокрацията\", срещу кибератаки и фалшиви новини. Деснопопулистката фракция \"Европа на нациите и свободите\" (ЕНС) може да удвои местата си на изборите за Европарламента през май, докато най-голямата в момента фракция на Европейската народна партия (ЕНП) ще загуби мандати. Това показва допитване, публикувано в немския в. \"Билд\". То бе извършено от водещи социологически агенции сред 9000 души от 6 европейски страни. Според анкетите ЕНС ще получи 67 места при досегашните 37. Може да увеличи местата си Алиансът на либералите и демократите за Европа (от 68 до 101) и \"Европа за свобода и демокрация\" (от 41 до 42). Според социолозите останалите 5 фракции ще загубят популярност. ЕНП може да получи 174 мандата (минус 43 места), Прогресивният алианс на социалистите и демократите 141 мандата (45 места по-малко), \"Европейските консерватори и реформатори\" и \"Европейските обединени леви\" по 51 мандата (минус 24), \"зелените\" ще имат 44 мандата (с 8 по-малко).  Европарламентът има 751 места. С напускането на Великобритания, която имаше 78 депутати, той ще стане 673-членен. ", "date": "2019.03.11", "title": "ХДС е против единна   минимална заплата в ЕС"}
{"url": "https://duma.bg/angelkova-prizna-za-25-spad-na-ruskite-turisti-n187123", "text": "Ранните записвания към момента сочат между 15 и 25% спад на руските туристи в страната ни, отчете ресорният министър Николина Ангелкова. По думите й се предприемат различни мерки, за да се промени тази прогноза.  Министерството на туризма ще предложи скоро механизъм за субсидиране на чартърите, каза пред тя. Ангелкова посочи, че такава програма би се отразила благоприятно, но няма да е насочена само към руските туристи. Тя откри вчера в Москва българския щанд на международната туристическа борса Интурмаркет 2019. Ако се отворят „крилата“ на сезона, допълнително ще се натовари базата по Българското Черноморие, обясни министърът. Запитана защо досега не е използвана възможността за субсидиране на чартърите, тя каза, че механизмът е обсъждан още със създаването на министерството, но трябва да се спазва европейското законодателство за държавните помощи. Проучват се практики на страни членки на ЕС и скоро ще бъдат представени детайли. Целта е България да се конкурира с трети страни като Турция, Тунис, Египет, Сърбия и Северна Македония, които имат такива програми.  Министърът призна още, че има спад от 3% в изминаващия зимен сезон в сравнение с предходния. За месеците декември и януари има спад на дошлите от Турция в рамките на 17%. Има лек спад и при гръцките туристи. ", "date": "2019.03.11", "title": "Ангелкова призна за 25% спад на руските туристи"}
{"url": "https://duma.bg/kratki-novini-n187116", "text": "Китай трябва да участва в дискусия за разоръжаването и контрола над въоръженията. Това заяви германският външен министър Хайко Маас в интервю за Tagesspiegel am Sonntag, цитиран от ТАСС. Фактът, че Китай няма да стане част от никакви договори по тази тема, Маас определя като една от причините САЩ и Русия да се оттеглят от Договора за ликвидиране на ракети със среден обсег. Италианският премиер Джузепе Конте временно спря изграждането на високоскоростната железопътна връзка с Франция след политически разногласия заради проекта. Мултимилиардният проект е силно критикуван от движението „Пет звезди“ на Конте, но има подкрепата на коалиционния му партньор „Лигата“. Проблемите около железопътната връзка вътре в италианското правителство идват на фона на дипломатическото напрежение с Франция за имиграцията.  29 души пострадаха при силна турбуленция по време полет на авиокомпания Turkish Airlines от Истанбул за Ню Йорк, съобщава телевизия NBC. На борда на самолета са пътували 326 пътници и 21-членен екипаж. Турбуленцията започнала, докато машината е правела заход за кацане към международното летище „Кенеди“ в Ню Йорк. 3-ма души са откарани в болница, но оттам съобщиха, че те също са с леки наранявания. В крайна сметка самолетът е кацнал без допълнителни проблеми. Масов бой и стрелба между таксиметрови шофьори в Москва, съобщи РИА \"Новости\", като се позова на източник от правоохранителните органи. Инцидентът е станал в търговски център „Тройка“. Петима шофьори са участвали в сбиването, а според очевидци, броят им е бил 15. Един от тях открил стрелба с газов пистолет. Един човек е пострадал. Всички са били арестувани и отведени в полицейското управление. ", "date": "2019.03.11", "title": "Кратки новини"}
{"url": "https://duma.bg/politsiya-sreshtu-kraynodesni-v-ukrayna-n187117", "text": "Най-малко 15 души са пострадали при сблъсъци в град Черкаси, Черкаска област, Украйна, предаде УНИАН.  10 души са били приети в болница. Те са служители на реда.  Стигнало се е до сблъсъци с представители на групировките Национален корпус и Национални отряди. Преди това размирици е имало и пред президентската резиденция в Киев, съобщава Ройтерс. Стълкновенията избухнали на протест, по време на който демонстрантите призоваха за налагането на присъди на лица от въоръжените сили в Украйна, обвинени в корупция.  Съобщава се за провокации.  В Черкаси се провеждат събития с участието на президента на Украйна Петро Порошенко и групировките са се опитали да ги прекъснат. Има данни за най-малко 30 провокатори. Те не са реагирали на полицейските предупреждения и органите на реда са приложили сила, за да ги отблъснат. Започнало е разследване срещу нарушителите.  Миналия месец президентът Петро Порошенко предложи нови промени в законодателството, насочени към борбата с корупцията, след като конституционният съд отхвърли предходния законопроект. Това породи притеснения, че всъщност Киев отлага промените на закона. Изкореняването на корупцията е едно от обещанията в предизборната му кампания за втори президентски мандат на предстоящия на 31 март вот. Критиците на Порошенко обаче го обвиняват, че не прави достатъчно, за да прекрати масовите корупционни практики в страната. ", "date": "2019.03.11", "title": "Полиция срещу крайнодесни в Украйна"}
{"url": "https://duma.bg/sblasakat-maduro-guaydo-otnovo-na-ulitsata-n187121", "text": "Две паралелни демонстрации – на привърженици на Николас Мадуро и на самообявилия се за временен президент Хуан Гуайдо, се проведоха в събота във Венецуела. Сблъсъци между привърженици на опозицията и полицията избухнаха в Каракас, като служителите на реда отблъснаха демонстрантите с лют спрей. Съобщава се за най-малко трима задържани. Протестиращите скандираха „убийци“ по полицаите. Пред своите поддръжници Хуан Гуайдо обяви, че ще направи обиколка в страната през следващите дни, за да мобилизира хората. Той ги призова да останат единни и мобилизирани на улицата. Протестът идва в момент, в който цяла Венецуела остана без ток. Електричеството бавно започна да се завръща в домовете на хората след голямото прекъсване на 7 март, но по-късно отново е спряло в районите, в които вече беше възстановено. Националната електрическа компания заяви, че сривът е в резултат на диверсия и е епизод от енергийната война срещу Венецуела. Николас Мадуро пък обвини за това американския империализъм.  В същото време голям пожар избухна в подстанция в щата Боливар, съобщи порталът Nacional. ", "date": "2019.03.11", "title": "Сблъсъкът Мадуро-Гуайдо отново на улицата"}
{"url": "https://duma.bg/etiopski-boing-pogubi-157-dushi-n187122", "text": "Самолет на Етиопските авиолинии, пътуващ от Адис Абеба до Кения, се е разбил със 157 души на борда минути след излитане, предаде говорител на компанията, цитиран от световните агенции. На борда са били 149 пътници и 8 души екипаж. Катастрофата е станала малко след излитане от летището в Адис Абеба. Световните агенции информираха, позовавайки се на етиопската държавна телевизия, че няма оцелели и в самолета е имало граждани на 33 държави. Премиерът на Етиопия Аби Ахмед обаче вече изрази в социалната мрежа туитър съболезнования на семействата на жертвите. \"Боинг 737\" е изпълнявал редовен полет за кенийската столица Найроби, когато контролната кула е загубила контакт с машината. Според говорителя на компанията, цитиран от Би Би Си, инцидентът е станал в 8,44 ч. местно време (7,44 ч. българско) - шест минути след излитане. Не е известно защо за него е било съобщено над два часа по-късно. Самолетът е паднал край градчето Бишофту, разположено на 60 километра югоизточно от етиопската столица. Етиопският \"Боинг 737\" е имал \"нестабилна вертикална скорост\" при излитането, сочи справка в сайта FlightRadar24. Преди падането \"Боинг\"-ът се вдигнал малко над 2,6 км и достигнал скорост от близо 700 км в час. Местни журналисти съобщават, че самолетът е бил нов и е бил доставен преди месеци. Етиопските авиолинии обаче не потвърждават информацията. Етиопските авиолинии имат добра репутация по отношение на сигурността. Последният мащабен инцидент с техен самолет беше през 2010 година. Тогава \"Боинг 737\" експлодира, малко след като излетя за Бейрут, Ливан, убивайки всички 90 души на борда. Разбилият се в Етиопия пътнически самолет е същият тип като машината на индонезийската компания \"Лайън Ер\", която катастрофира през октомври 2018 г. само 13 минути след излитането си от Джакарта. Загинаха всички 189 души на борда. Разследването показа, че пилотите не успели да се справят с автоматичната система, предотвратяваща прекаленото вдигане на носа на самолета, загубата на тяга и пикиране. Системата постоянно натискала носа на самолета надолу, дори когато машината не губела тяга. Пилотите се опитали да се справят с проблема, но автоматиката повече от 20 пъти натискала носа надолу. За първи път тази система се появила именно в модела 737 МАКС. \"Боинг 737 МАКС\" е четвърто поколение на самолетите \"Боинг\", което смени \"Боинг 737 Некст Дженерейшън\". Първият полет на този модел се състоя през януари 2016 година. Самолетът може да превозва 162-175 пътници. Етиопската авиокомпания \"Етиопиън еърлайнс\" е най-големият превозвач в Африка и има амбиции да се превърне и в компанията, която отваря вратите на континента за пътници от други континенти. Авиокомпанията лети до много дестинации в Африка, което я прави популярен превозвач на континентa, където повечето авиокомпании летят само от своята страна до дестинации извън Африка.", "date": "2019.03.11", "title": "Етиопски \"Боинг\"  погуби 157 души"}
{"url": "https://duma.bg/vas-zadalzhi-dimov-da-napravi-ekootsenka-na-park-pirin-n187124", "text": "Тричленен състав на Върховния административен съд (ВАС) отмени решението на министъра на околната среда и водите Нено Димов да не извършва екологична оценка на Национален парк \"Пирин\". Магистратите дават и задължителни указания на Димов да спази законите за защитените територии и опазването на околната среда. Българското законодателство изрично изисква извършване на екологична оценка при планирането на дейностите в защитените територии. Делото бе заведено от \"WWF - Световен фонд за дивата природа\" и \"Асоциация на парковете в България\".  В края на януари правителството отмени решението, което създаваше възможност за строеж на ски писти и нов лифт в Пирин. Това бе очаквано, защото преди това ВАС постанови, че кабинетът е нарушил закона, като е приел промени в плана, без преди това да се направи оценка на въздействието им върху територията. Със сегашното решение съдът задължава Димов да направи екооценка. Решението на ВАС може да се обжалва в 14-дневен срок. Нено Димов коментира, че очаква самото решение и мотивите към него и след като експертите се запознаят с документите, ще се реши дали да се обжалва.", "date": "2019.03.11", "title": "ВАС задължи Димов да направи екооценка на парк \"Пирин\""}
{"url": "https://duma.bg/beh-i-bulgargaz-shte-vzemat-garantsiya-za-gazovoto-delo-n187125", "text": "\"Българският енергиен холдинг\" (БЕХ) и дъщерното му дружество \"Булгаргаз\" ще вземат от софийския клон на ИНГ Банк банкова гаранция за обезпечаване на плащането на своята част по наложената от Европейската комисия (ЕК) глоба от над 77 млн. евро за злоупотреба с господстващо положение, която обаче се обжалва пред Съда на Европейския съюз. Санкциониран бе и газовият оператор \"Булгартрансгаз\", който обаче провежда отделна процедура за гарантиране на своето наказание, тъй като ще включи в него собствен ресурс. Днес трябва да стане ясно с кои три финансови институции ще започнат преговори и ще се избере победителят. През декември 2018 г. БЕХ и дъщерните му \"Булгаргаз\" и \"Булгартрансгаз\" бяха санкционирани от ЕК заради това, че са пречили на частни фирми да получат достъп до газопреносната мрежа, за да могат да участват на вътрешния пазар, както и че не са им позволили да съхраняват свое гориво в газохранилището в Чирен. Трите компании обаче не са съгласни с тези констатации и решиха да обжалват решението на Брюксел, като се възползват от възможността да не плащат наложената им глоба, а да предоставят обезпечение. Така БЕХ е избрал ИНГ Банк Н.В. - клон София, за издаване на банковата гаранция, покриваща 2/3 от имуществената санкция за неговия и на \"Булгаргаз\" дял. Двете компании ще получат гаранция за 51,378 млн. евро. Предстоят преговори между двете страни за уточняване на клаузите на договора за издаване на банкова гаранция.", "date": "2019.03.11", "title": "БЕХ и \"Булгаргаз\" ще вземат гаранция за газовото дело "}
{"url": "https://duma.bg/oblatsi-i-lek-vyatar-zapochva-zastudyavane-n187147", "text": "Постепенно застудяване започва с началото на новата седмица. Понеделник все още ще е с високи температури, максималните ще са между 13 и 15 градуса в Северна България и до 21 градуса в Горнотракийската низина. Облачността обаче ще се увеличава и вплътнява, след обед на много места ще е значителна и има вероятност за слаби валежи от дъжд. Вятърът ще е от запад-северозапад, умерен до силен и с него ще нахлува по-студен въздух. Над планините облачността ще е значителна и след обяд в масивите от Западна България, а до полунощ и в Централна ще има валежи от дъжд, над около 1800 метра от слаб сняг. Ще духа умерен и силен вятър от западната четвърт.  Във вторник температурите значително ще се понижат и максималните ще са около 6 градуса, а на места се очаква дори сняг.", "date": "2019.03.11", "title": "Облаци и лек вятър, започва застудяване"}
{"url": "https://duma.bg/veroizpovedaniyata-blagodariha-na-boyko-borisov-n187150", "text": "Патриарх Неофит и главният мюфтия имаха среща днес в Министерския съвет с премиера Бойко Борисов. Розговорът е бил по повод последните промени в Закона за вероизповеданията и предизвикалото широк обществен отзвук опрощаване на над 8 млн. лева задължения на Мюфтийството. Очаквано, след срещата, и партиархът, и мюфтийята не пропуснаха да благодарят на премиера за това, че пази религиозния мир в страната.  Срещата с премиера и патриарх Неофит мина в дух на толерантност, разбирателство. Ние като граждани на тази държава имаме ангажимент да пазим мира и спокойствието. Всеки според позицията, в която се намира, трябва да направи всичко възможно да запази мира, коментира пред медиите главният мюфтия Мустафа Хаджи. И продупреди, че мирът на е даденост, а трябва да се пази от всички.  Това е работа на счетоводството, не се занимавам с тези въпроси, отблъсна въпросите за амнистията на дълговете. По думите му задълженията са натрупани от 2005 година насам. Дълговете реално били стари задължения, върху които текат лихви. Патриарх Неофит също определи разговора като \"полезен\". Всички очакват от нас да бъдем в добри отношения. Благодаря на нашия премиер, че има добронамерени отношения към вероизповеданията. И нека да бъдем с отворени отношения, подчерта патриархът.", "date": "2019.03.11", "title": "Вероизповеданията благодариха на Бойко Борисов"}
{"url": "https://duma.bg/dietite-s-yo-yo-efekt-sa-opasni-za-sartseto-n187093", "text": "Йо-йо диетите, при които рязко се свалят, а след това се качват килограми, носят значителен риск за сърцето при жените, подлагащи се на определени ограничения в храната, пише \"Дейли мейл\". Изданието цитира изследване на американски учени от Колумбийския университет. При дамите, свалили и отново качили 5 кг за година, е наблюдаван повишен риск от болест на сърцето. Практикуващите йо-йо диети, имали 65% по-висок шанс да се представят зле на тестове, одобрени от Американската кардиологична асоциация. Независимо дали става дума за бързо отслабване за летния сезон, \"за да си влязат в банските\", или за новогодишни обещания за по-снажна фигура, подобни колебания в теглото са опасни, констатират учените. Те стигат до тези изводи, след като изследват здравния статус на 500 доброволки с наднормено тегло на средна възраст 37 години, подложили се на диета. Според д-р Бук Агарвал загубата на тегло е полезна за сърцето, но трудността идва от това, че в повечето случаи е трудно да се запазят по-ниските килограми. А последвалото наддаване на телесна маса вреди на сърцето. При жените, преживели един или повече йо-йо ефект, е констатирана с 82% по-голяма вероятност да постигнат оптимален индекс на телесната маса. В тази група се наблюдават опасни рискови фактори като повишено кръвно налягане и кръвна захар, лош холестерол.", "date": "2019.03.11", "title": " Диетите с йо-йо ефект са опасни за сърцето"}
{"url": "https://duma.bg/dzhenifar-lopes-se-sgodi-za-bivsha-beyzbolna-zvezda-n187094", "text": "Дженифър Лопес се сгоди за бившата бейзболна звезда Алекс Родригес. Новината, придружена от снимки на годежния пръстен, бе огласена от двойката в социалните медии, предаде ДПА. \"Тя каза да\", съобщи Родригес в туитър, публикувайки емоджи във формата на сърце и снимка, на която държи ръката на певицата, украсена от пръстен с огромен диамант. Лопес качи същия кадър с множество сърчица в профила си в инстаграм. Според цитирани от сп. \"Пийпъл\" източници Лопес и Родригес, които излизат от две години, са се сгодили по време на почивка на Бахамите. И двамата имат деца от предишни връзки. Лопес е майка на 11-годишни близнаци - момче и момиче, а Родригес има две дъщери, на 10 и на 14 години. \"Децата ни се разбират много добре и двамата сме от Ню Йорк, и двамата сме латиноамериканци, и двамата сме на възраст над 40 и се радваме истински на живота. Тя обаче е един от най-впечатляващите и интелигентни хора, които съм срещал\", каза през юни 2017 г. Родригес в предаването за светски новини \"Екстра\".", "date": "2019.03.11", "title": "Дженифър Лопес се сгоди за бивша бейзболна звезда"}
{"url": "https://duma.bg/darzhavata-vnedrila-danachni-i-na-nudistki-kruiz-n187126", "text": "Оказва се, че държавата преследва не само клубовете по народни танци в селата, но и нудистите. Финансовият министър Владислав Горанов разказа по този повод интересна случка миналата седмица. Миналото лято НАП внедрила служители на круизни кораби. Имаше една забавна ситуация, в която навътре в морето се оказа, че това е нудистки круиз, изтъкна той. Колегите бяха изключително притеснени, но всички способи са допустими, коментира той. Забавлявам се с прикритието на колегите от НАП в Марково, те са преиграли, коментира той другия случай на внедрени данъчни. Както стана известно, данъчни служители под прикритие са играли хоро в пловдивското село Марково на 4 март. Те са се представили за любители на фолклора, а целта е била да хванат членовете на самодеен състав, че не издава касови бележки по 1,50 лв. Неиздаването на касова бележка си е административно нарушение, което се наказва с глоба, коментира Владислав Горанов и беше категоричен, че принципът на маловажност тук не се прилага.", "date": "2019.03.11", "title": "Държавата внедрила данъчни и на нудистки круиз"}
{"url": "https://duma.bg/dohodite-shteli-da-izprevarvat-ikonomicheskiya-rast-n187127", "text": "Тази година доходите на българите ще растат много повече, отколкото икономиката като цяло, заяви пред Нова тв финансистът Емил Хърсев. Преди дни стана ясно, че външното търсене на български стоки и услуги ще забави темпа си на растеж през първата половина на 2019 г., според последния икономически преглед на БНБ. От началото на годината се натрупват по-скоро отрицателни фактори не само у нас, а и навсякъде по-света. Причината е конфронтацията между основни центрове на световната икономиката - ЕС, САЩ, Китай, коментира финансистът, който отчете агресивната външноикономическа политика на американската администрация. Основните пазари на българските компании по думите му няма как да не бъдат засегнати. Ръстът на заплатите в публичния сектор от 10% ще бъде последван от повишение в частния заради конкуренцията за кадрите. Така доходите ще растат повече от икономиката, смята Хърсев. Той отбеляза, че 20 г. преживяваме фиксирания курс на лева към еврото и бе категоричен, че няма да има драстично нарастване на цените при присъединяване към еврозоната.", "date": "2019.03.11", "title": "Доходите щели да изпреварват икономическия ръст"}
{"url": "https://duma.bg/cheshkata-politsiya-podhvana-kapsh-n187128", "text": "Австрийската компания \"Капш\", която изгражда и българската тол-система, попадна под ударите на чешката полиция. Органите на реда в Прага претърсиха офисите на фирмата, съобщава \"Капитал\". Претърсването е свързано с обществените поръчки за тол-системата в Чехия, като обект на разследване е и чешката Комисия за защита на конкуренцията, каза прокурорът Петр Середа пред агенция CTK. Все още няма повдигнати обвинения. \"Капш\", която е един от световните лидери в тази област, беше избрана да изгради тол-системата и у нас за почти 150 млн. лв. без ДДС. Покрай изпълнението на поръчката обаче излязоха редица съмнителни факти, включително и сключването на анекс, с който АПИ спестява на австрийската фирма дейности за 20 млн. лв., но не променя цената.  Оказва се, че най-лесният начин да не спазиш един договор е, като подпишеш анекс към него. Сагата с поръчката за 150 млн. лв. за винетките и тол-системата у нас не направи изключение. Три месеца преди неразборията покрай електронните винетки да доведе до оставката му, председателят на Агенция \"Пътна инфраструктура\" Светослав Глосов подписва допълнително споразумение към сключения осем месеца по-рано договор с австрийския консорциум \"Капш трафик солюшънс\". Месец и половина след като основните дейности трябва да са изпълнени, страните се предоговарят за основни моменти. Част от дейностите отпадат, други са изменени. Променят се сроковете за изпълнение, някои от които се удължават с близо година. Единствено непроменена остава цената, но не и начинът на плащане.", "date": "2019.03.11", "title": "Чешката полиция подхвана \"Капш\""}
{"url": "https://duma.bg/trevozhna-statistika-detskata-prestapnost-raste-n187153", "text": "Детската престъпност у нас расте с тревожни темпове. Само през 2018 година общо 9 600 престъпления са извършени от деца, сочат данните на МВР. Най-много този вид престъпления са регистрирани в София, най-малко - в Смолян.  Притеснителната статистика коментира пред БНТ журналистката Паулина Найденова. Най-честите престъпления сред младежите са кражбите. След тях се нареждат престъпленията, свързани с наркотици и хулиганските прояви - в училищата и на улицата. Според МВР причините за агресията са подменени морални ценности, социални проблеми, липса на достатъчно програми за ангажиране на младите хора. От МВР изтъкват като причина за детската престъпност и отказ от училище в ранна възраст и семейни проблеми. Според статистиката най-сериозен ръст на детската престъпност има в графата на малолетните - с 6% спрямо 2017 година. Психологът Иван Игов заяви, че не може да се говори за деца престъпници, защото самият закон отказва да нарече децата престъпници. Проблемите с децата се зараждат в семейната и социалната среда, но основната причина трябва да се търси при родителите.", "date": "2019.03.11", "title": "Тревожна статистика: Детската престъпност расте"}
{"url": "https://duma.bg/kristian-vigenin-neofitsialna-koalitsiya-mezhdu-gerb-i-dps-vinagi-e-imalo-n187152", "text": "Официално коалиция между ГЕРБ и ДПС не е имало. Но неофициално тази коалиция винаги е съществувала, не само в този парламент, но сега е особено видима. Възможностите на управляващите от ГЕРБ да си осигуряват кворум и мнозинство зависят от ДПС. Коментарът направи пред БСТВ секретарят на ПГ на \"БСП за България\" Кристиан Вигенин. По думите му излизането на левите депутати от Народното събрание е показало по-явно тази зависимост и задкулисни взаимодействия. Той припомни, че в годините социалистите са управлявали с ДПС, но на базата на коалиционно споразумение.  От мое име си позволявам да призова лидера на ГЕРБ да направят едно явно споразумение с ДПС, за да се знае- с кого управлява държавата, защото това не са патриотите, заяви Вигенин. Според него в ГЕРБ има изразена тревожност и тя не е от сега. Когато една партия управлява дълго, започва да губи представа за реалностите и предприема действия на принципа проба-грешка, едно затъване в блатото. Това стана видимо с промените в Изборния кодекс, подчерта социалистът. Той припомни, че левицата се е борила срещу ГЕРБ в Народното събрание, но накрая в новините на телевизиите не се казва, че взетите решения са от управляващите, а се казва, че всички народни представители са ги решили.  Така ние попадаме под ненавистта на хората към депутатите от управляващото мнозинство. Искахме да се разграничим, добави Вигенин. Според него, ако БСП са били в Народонто събрание при опрощаването на задълженията на мюфтийството, в новините на телевизиите са щели да посочат, че всички депутати са взели това решение. Те вече не са обединени, а разединени патриоти, каза Вигенин. Според него има риск с опрощаването на задълженията на мюфтийството да се настроят хората към ръководството на мюсюлманското вероизповедание. Това може да застраши религиозния мир, а не че има задължения, защото те можеха да се изплатят стъпка по стъпка - според закона, категоричен беше Вигенин. Той добави, че ОП са в шизофреничната позиция да правят безкрайни компромиси, за да осребрят присъствието си във властта.  Кристиан Вигенин заяви, че е много важно в какви проекти се инвестират европейските средства и дали има добавена стойност от тях. Във всяка община могат да се видят спортни съоръжения в населени места, в които няма млади хора. Европейските пари не са паднали от небето, а са платени от европейските данъкоплатци и трябва отговорно да се подхожда към тях, каза той, като припомни, че в проектите има и национално съфинансиране. Според него в момента има силно разделение в обществото, в което 1% разполага с огромни финансови средства на фона на останалата повсеместна бедност. Европейските пари, националният бюджет и политика трябва да са насочени към затварянето на тези различия. Това е и нашата политика. Тя присъства и във \"Визия за България, припомни Кристиан Вигенин.  По отношение на политиките, които предлага френският президент Макрон, Вигенин коментира, че в тях няма нужното визионерство. Той припомни, че подетата от медиите тема за минималната работна заплата за Европа на Макрон не е негова, а е на ПЕС и е предложена още на предните европейски избори.", "date": "2019.03.11", "title": "Кристиан Вигенин: Неофициална коалиция между ГЕРБ и ДПС винаги е имало"}
{"url": "https://duma.bg/2019-fashizmat-evreite-i-litsemerieto-n187106", "text": "Тази година 10 март - дата, свързана с българското спасяване на евреите, бе отбелязана с градско шествие. Обикновено разсъжденията за Спасяването започват с припомняне на конференцията от 20 януари 1942 г., когато в най-строга тайна в луксозна вила в кв. Ванзее край Берлин се събират 14 висши нацистки ръководители (без Фюрера). Заседанието продължава 90 минути и на него се утвърждава документът за \"Окончателно решение на еврейския проблем\". Утвърден е \"генерален план\" за депортиране на европейските евреи \"по държави\". Това е хем \"всеизвестно\", хем за него почти не се говори. В българския исторически размисъл през последния четвърт век бяха предприети множество стъпки, които размиват и мистифицират обществените представи както за трагизма, така и за величието на тези събития. Достатъчно е да се посочи решението за обезсилване на присъдите на Народния съд. У нас се пише немалко, но в международен план подвигът на българския народ от 1943-1944 г. не е достатъчно известен, противно на доминиращата в леви среди представа, че \"всички по света знаят за Спасяването на българските евреи\". На 12 декември 1941 г., по искане на Райха, България обявява т.нар. \"символична война\" на Англия и САЩ - логична стъпка след присъединяването на страната към Антикоминтерновския пакт. Днес се затъмнява фактът, че всичко, случило се с евреите в България през 1942-1944 г., е изпълнение на българска територия на Пакта и на решенията от конференцията във Ванзее. Политическият антисемитизъм е ключов компонент от идеологическия фундамент на националсоциализма. Още в първата програма на Националсоциалистическата германска работническа партия (НСГРП) от 1920 г. се предвижда: \"т.4. Гражданството да се определя от расата; никой евреин да не бъде гражданин на Германия\". Т.е., евреите се поставят изначално извън закона. Плановете за депортация на евреите, утвърдени във Ванзее, не само в България са държани в тайна. Едва през март 1943 г., след сигнал от еврейски организации, американският президент Рузвелт повдига въпроса на англо-американската среща във Вашингтон.  Хуманна България през 1943 г. възрази на \"практическия\" расизъм и радикален антисемитизъм. Това е постижение на цялата българска нация. Стана осезаема пропастта между правителство и народ. Защото част от подписалите писмото на депутата Димитър Пешев едва ли са антифашисти. Не много преди това част от тях са гласували антиеврейския Закон за защита на нацията...  Любопитен момент: За да не бъдат депортирани евреите от страната, митрополит Стефан започва масово да покръства евреи. Министър Габровски издава заповед временно всички български църкви да бъдат затворени. Висшето духовенство в цяла България противодейства на това решение и в крайна сметка то е отменено. Подобна яростна съпротива в защита на евреите липсва в останалите европейски държави в годините на Втората световна война.  Възраженията на обикновените българи срещу изселването и депортацията не са били някакви теоретични, доктринални възражения. Те са човешки: \"Не може така да се отнасяте с хора.\" Но те имат и по-дълбоко измерение: \"Не приемаме вашата расистка, антисемитска политика. Не приемаме правата на хората да са функция на техния етнически произход; не приемаме една етническа общност да бъде поставена в принизено положение спрямо останалите\" - това е смисълът на протестите.  Една своеобразна общност, която наричам \"постоянното телевизионно присъствие\", има любим историко-политически трик - да спомене, че \"Димитър Пешев е спасил евреите, а виж комунистите го съдили в Народния съд\". Спестяват се половин дузина важни истини: Пешев е герой, но е съден като човек, който е гласувал за влизането на България в Тристранния пакт на страната на фашистка Германия, подкрепял е расисткия Закон за защита на нацията и цялото съпътстващо го антисемитско законодателство.  През февруари 1943 г. кюстендилските адвокати запознават Пешев с факти, говорещи, че се готви депортация на еврейското население от града, и той предприема смели действия, в. т.ч. инициира петицията до Богдан Филов. Пристигналата в София кюстендилска четворка включва: адвоката Иван Момчилов, пенсионирания проф. Владимир Куртев, търговеца Асен Суичмезов и местния народен представител Петър Михалев. Групата търси среща с подпредседателя на Народното събрание Димитър Пешев, който също е от Кюстендил. Обезпокоени са от подозрителното пристигане на влакови композиции.  На 17 март 1943 г. Димитър Пешев връчва на премиера Филов документа, подписан от 43-ма народни представители, повечето от които - поддръжници на правителството. Броени дни по-късно за непослушание Пешев е свален от поста подпредседател на Народното събрание - както неотдавна бе свален и Валери Жаблянов. Дали участниците в неделното шествие вчера могат да прокарат този паралел? Българският народ не е одобрявал расисткия Закон за защита на нацията, приет по германофашистки (\"Нюрнбергски\") образец от Народното събрание през 1940 г.; не се е произнасял на избори за влизането на България в Тристранния пакт. Българското фашистко правителство на Богдан Филов е криело от нашата общественост договорките с представители на Третия райх за депортиране на евреите от България и от земите, предоставени на страната за временно администриране - най-вероятно, защото си е давало сметка какво мисли нашият народ за тази политика.  Що се отнася до преките отговорности за депортирането на евреите от Вардарска Македония, Беломорска Тракия и Пирот, то историческата истина е известна - те са именно на българското фашистко правителство. Персонално отговорността за това ужасно деяние носи преди всичко правителството на Богдан Филов, лично самият Филов и неговите вътрешни министри Петър Габровски и после Дочо Христов. Вина имат и конкретни административни служители - полицаи, кметове, влакови началници, които технически са помагали за извършеното злодеяние. Помагачи при изпълнението на един план, изготвен от германските фашисти за \"Окончателно решение на еврейския въпрос\". Изявлението отпреди година и половина на Мария Захарова, говорител на Руското външно министерство, предизвика \"божествения гняв\" на българската десничарска интелигенция. Инкриминирани бяха следните думи \"Вандалите (не мога да ги нарека другояче) атакуваха паметника (на Съветската армия) буквално преди седмица, но този път надминаха себе си, пишейки надписи с откровено антисемитски характер. Това е особено цинично в светлината на това, че в годините на Втората световна война благодарение на нашите войни успяхме да предотвратим депортацията на евреите от България и по този начин да спасим около 50 000 души от неминуема гибел.\" Интересно - антисемитските надписи по паметника на Съветската армия не предизвикаха възмущение сред българските десничари. \"Руската претенция\" за съратничество на Червената армия с кюстендилските адвокати, с Димитър Пешев, църковните йерарси, с БКП обаче ги възмущава. Ще си позволя един малък историко-фантазен експеримент. Въпрос: ако битките при Сталинград и Курск не бяха завършили така както собствено се случи, а примерно с противоположен резултат, колко евреи щяха да са оцелели след войната в пространството между Нормандия и Урал? Плановете са били за Endlosung der Udenfrage - \"окончателно решение\"... На българска почва, ГЕНПЛАНЪТ даде засечка... Само за антисемитизъм ли става дума? В едно изявление от 1926 г. Адолф Хитлер споделя своето виждане за бъдещето на Германия. Казва примерно следното: ние сме 80 милиона германци; за да утвърдим ролята си в Европа и света, трябва да станем 200 милиона. Нужни са ни съседните територии. Околните славянски народи трябва да се преселят оттатък Урал, да опразнят Европа за нас. Практическото следствие е ясно - след евреите (и циганите) следват славяните. Основанието - светът принадлежи на арийците като висша, господстваща раса.  България има всички основния да се гордее със спасяването на 50 хиляди евреи, без да си спестява факта, че преди това Народното събрание е приело зловещия антиеврейски закон и че са депортирани към Треблинка над 11 300 евреи. На 10 март отбелязваме и българския Холокост, и едно почти спонтанно надделяване на българската общественост над расизма като политическа и правна доктрина.  През първите години след Втората световна война, в условията на парещи военни спомени и разруха, в Европа доминира един достоверен антифашизъм. ООН се изгражда като световна организация, поставила си за цел именно да не допусне възраждането на фашизма и милитаризма. С годините, в условията на Студената война, официалната историческа оптика се изменя.  Преди броени дни Европейският парламент прие декларация, с която заклеймява национализма и антисемитизма. Концептуално не е безспорна, но следва да бъде подкрепена. Чета обаче поредицата от декларативни документи, които се позовават на \"нашите европейски ценности\". Така и не мога да се ориентирам - антифашизмът европейска ценност ли е? За мен той е висша европейска ценност. Във всички европейски държави ли е така? За българските учебници по история и за няколко десетки новопроизведени хабилитирани лица у нас съвсем не е така. И - логично, точно те доминират в медиите.  В днешното глобализирано общество е необходима много по-отчетлива и енергична дейност за популяризиране на спасяването на българските евреи и за цялостната антифашистка съпротива в България. На европейско равнище е нужен опит за възраждане на следвоенната политическа доктрина, лаконично изразена с лозунга \"Смърт на фашизма, свобода на народа!\" Мисля, че г-жа Ангела Меркел, преди да се оттегли от канцлерския пост, има морален ангажимент към европейския антифашизъм - да поднесе по едно цвете пред паметниците на Георги Димитров и на Ернст Телман... ", "date": "2019.03.11", "title": "2019: Фашизмът, евреите и лицемерието"}
{"url": "https://duma.bg/datata-n187104", "text": "ЕВРОПЕЙСКИ ДЕН В ПАМЕТ НА ЖЕРТВИТЕ НА ТЕРОРИЗМА. Отбелязва се от 2005 г. по предложение на Европейския парламент. 15 години от атентатите (2004 г.) в Мадрид, Испания, при които загиват 191 души, от които 50 чужденци от 16 държави, в т.ч. и четирима българи. Над 1500 души са ранени. Между 7,37 ч. и 7,42 ч. местно време са извършени 10 бомбени експлозии в четири влака - два влака са взривени близо до централната жп гара \"Аточа\", един влак - на тръгване от гара \"Ел Посо дел Тио Раймундо\", и един - на гара \"Санта Еухения\". Отговорността за атентатите поемат бригадите \"Абу Хафс ал Масри\", които са част от терористичната мрежа на \"Ал Кайда\". ДЕН НА РАКЕТНИТЕ ВОЙСКИ И АРТИЛЕРИЯТА НА БЪЛГАРСКАТА АРМИЯ. Определен е за професионален празник със заповед на министъра на отбраната от 7 май 1992 г. Свързан е с участието на българската артилерия в решителната атака за превземането на Одринската крепост през Балканската война (1912-1913). На 11 март 1913 г. в 13 ч. е дадено началото на артилерийската подготовка на атаката на крепостта. За първи път празникът се чества през 1993 г. по повод годишнината от щурма и превземането на Одринската крепост. 1702 - ИЗЛИЗА ПЪРВИЯТ БРОЙ НА ПЪРВИЯ ВСЕКИДНЕВНИК. Английският \"Дейли кърант\" (The Daily Courant) е самостоятелно издание до 1735 г., когато се слива с друг вестник. Първият всекидневник, издаден от Едуард Малет, се появява близо 100 години след първия вестник в света. За такъв официално е признат издаденият през 1605 г. в Страсбург Relation aller Furnemmen und gedenckwurdigen Historien на Йохан Карол. 1739 - В КОТЕЛ СЕ РАЖДА СОФРОНИЙ ВРАЧАНСКИ, ВЪЗРОЖДЕНЕЦ (УМИРА 1813 Г.). Ръкоположен е за свещеник през 1762 г. През 1765 г. се среща с Паисий Хилендарски, след което преписва и популяризира \"История славяноболгарска\". През 1794 г. е ръкоположен за Врачански епископ. Канонизиран за светец от Светия синод на БПЦ на 31 декември 1964 г. 1891 - УМИРА АЛЕКСАНДЪР БЕКЕРЕЛ, ФРЕНСКИ ФИЗИК (Р. 1820 Г.). Изучава слънчевия спектър, магнетизма и електричеството. Работи по луминесценцията и фосфоресценцията. Баща е на Анри Бекерел - откривател на естествената радиоактивност. 1907 - УБИТ Е ДИМИТЪР ПЕТКОВ, МИНИСТЪР-ПРЕДСЕДАТЕЛ НА БЪЛГАРИЯ (Р. 1858 Г.). Известен като Свирчо, лидер на Народнолибералната партия. Оглавява 27-ото правителство на България (1906-1907). Паметник украсява лобното му място между СУ и Орлов мост в София (на снимката). На тази дата умират още двама български премиери - Драган Цанков (през 1911 г.) и Иван Евстратиев Гешов (през 1924 г.). 1921 - РАЖДА СЕ АСТОР ПИАЦОЛА, АРЖЕНТИНСКИ КОМПОЗИТОР И МУЗИКАНТ (УМИРА 1992 Г.). Известен като големия обновител на аржентинското танго. Пиацола играе важна роля в живота на великия китарист Ал ди Меола, който издава албуми с творчеството на Пиацола.", "date": "2019.03.11", "title": "Датата"}
{"url": "https://duma.bg/kat-zapochva-aktsiya-za-izpolzvane-na-kolani-n187151", "text": "Специализирана акция на КАТ започва от днес, ще се проверяват водачи и пътници за използването на предпазни колани. Проверките ще продължат до 17 март.  Акцията се провежда едновременно на територията на всички страни - членки на Европейската мрежа на службите на Пътна полиция – TISPOL. В рамките на извършвания засилен контрол пътните полицаи ще следят за използването на обезопасителни колани от пътниците и водачите на МПС, на каски от водачите и пътниците на мотоциклети и на обезопасителни столчета в колите при превозването на деца. По данни на TISPOL неизползването на обезопасителни средства значително увеличава риска от смърт или траен травматизъм при настъпването на пътен инцидент.", "date": "2019.03.11", "title": "КАТ започва акция за използване на колани"}
{"url": "https://duma.bg/es-za-brekzit-vsichko-zavisi-ot-london-n187160", "text": "Брекзит зависи от правителството на Тереза Мей и от депутатите в британския парламент. Ключово гласуване за бъдещето на \"развода с ЕС\" започва утре в Лондон. От Брюксел вече обявиха, че ЕС приключи разговорите с Великобритания и сега всичко е в ръцете на Мей и парламента.  Разговаряхме през уикенда и сега обсъжданията, преговорите са между правителството в Лондон и парламента в Лондон, коментира главният преговарят от страна на ЕС Мишел Барние.  Междувременно говорителят на британското правителство потвърди, че ключовият вот в парламента ще се проведе по план във вторник. По-рано медии съобщиха, че Мей работи за промяна на гласуването във вторник, след като няколко консерватори поискаха от министър-председателя да отложи вота, тъй като няма достатъчно подкрепа. Британският говорител поясни, че предложението за гласуване ще бъде публикувано днес, но не разкри какво ще съдържа. От \"Даунинг стрийт\" също потвърдиха, че ако предложението бъде отхвърлено на гласуването утре, през два дни депутатите ще гласуват за \"Брекзит без сделка\" или за отлагане на \"развода\". ", "date": "2019.03.11", "title": "ЕС за Брекзит: Всичко зависи от Лондон"}
{"url": "https://duma.bg/boing-otlozhi-predstavyaneto-na-noviya-si-samolet-sred-tragediyata-v-etiopiya-n187157", "text": "Американският авиогигант „Боинг“ отложи тържественото представяне на новия си самолет 777 Х. Причината е вчерашната катастрофа в Етиопия, при която загинаха 157 пътници на компанията \"Етиопиън еърлайнс\". Трагичният инцидент се случи с Боинг 373 MAX 8.  Заради катастрофата Етиопия и Китай обавиха, че спират от полети самолетите от този модел. По-късно и Индонезия взе такова решение.  Въпреки че засега не знаем причините за катастрофата, решихме да спрем полетите на този конкретен модел като допълнителна предпазна мярка, каза говорител на етиопските авиолинии. Няма оцелели в катастрофата от неделя, при която самолет се разби на път от Адис Абеба към кенийската столица Найроби.  Парламентът на Етиопия обяви понеделник за ден на национален траур. Знамената на сгради на ООН и агенции на организацията ще бъдат спуснати наполовина в знак на траур за 19-те служители на световната организация, загинали в катастрофата. Днес бяха открити черните кутии на самолета. От самолетната компания съобщиха, че още при излитането, пилотът е съобщил да трудности и е поискал разрешение да се върне в Адис Абеба. Самолетът е бил в експлоатация едва от няколко месеца. Акциите на \"Боинг\" загубиха 9% от стойността си, след като авиокомпании спряха самолети 737 MAX 8 от употреба. Опасенията им са относно надеждността на машината заради втори инцидент с този модел. Компанията Сафран, участваща в производството на двигателите на 737 MAX 8, също отчете спад в акциите си от 1,6%. Акциите на конкурента на \"Боинг\" Еърбъс поскъпнаха с половин процент.", "date": "2019.03.11", "title": "\"Боинг\" отложи представянето на новия си самолет сред трагедията в Етиопия"}
{"url": "https://duma.bg/ikonomikata-na-turtsiya-izpadna-v-retsesiya-za-parvi-pat-ot-10-godini-n187158", "text": "Икономиката на Турция изпадна в рецесия за първи път от 2009 г., показват официалните данни от края на 2018 година. Данните са изнесени три седмици преди провеждането на местни избори, на които икономическият растеж и инфлацията могат да се окажат ключови въпроси за избирателите. Турската икономика се е свила с 2,4 на сто през последното тримесечие на изминалата година в сравнение с третата четвърт според сезонно изгладените данни, съобщава Турският статистически институт. През третото тримесечие на 2018 г. икономиката на страната се сви с 1,6 на сто. Търговската война със САЩ доведе до рязко обезценяване на турската лира, което направи вноса далеч по-скъп. Двете държави имат разногласия по редица теми, включително борбата срещу ДАЕШ (\"Ислямска държава\"), плановете на Турция да закупи С-400 от Русия и как да накаже обвинените за неуспешния преврат в Турция през 2016 година. През миналата година турската лира се обезцени с 30% спрямо щатския долар. Това принуди Централната банка да вдигне основната лихва, което оскъпи заемите. За цялата 2018 г. икономиката на Турция отчете 2,6 на сто ръст - най-слабото икономическо развитие от 2009 г. През 2017 г. например турската икономика регистрира 7,4 на сто растеж. Анкара очаква да се върне по пътя на растежа в края на тази година, но анализатори очакват слабо представяне през 2019 г.", "date": "2019.03.11", "title": "Икономиката на Турция изпадна в рецесия за първи път от 10 години"}
{"url": "https://duma.bg/kancho-stoychev-poluprazniyat-parlament-pokazva-oshte-po-yavno-zavisimostite-n187154", "text": "Полупразният парламент не връща доверието на хората, а показва още по-явно зависимостите – кой с кого управлява и как се взимат решения. Товап коментира в интервю за Радио \"Фокус\" социологът Кънчо Стойчев. Като резултат от всичко това, БСП се оказва единствената опозиция у нас, смята той. Според него него връщането на левицата в парламента преди евроизборите е нереалистично. Причините за това са две – от една страна времето до месец май е малко, но от друга – опозицията няма причина да се откаже от позицията си, че този парламент е изчерпан, анализира Стойчев. Ако трябва да избираме дали да продължим да живеем в това безвремие с безпардонно самохвалство, някакви неща, които политиците говорят на хората, но нямат общо с действителността, както и тотално откъсване от реалния живот, или пък от друга страна упорито да търсим по-добър вариант за управление – във всички случаи трябва да направим второто, пък включително и в настоящия парламент. Но тази формула вече е изчерпана, категоричен е социологът. Смисълът е да има опозиция и дебат в парламента.  Според него се прекалява със спекулациите със сделките между ГЕРБ, ДПС и БСП по различни въпроси, когато всъщност става въпрос за диалог и търсене на съгласие. Това е злонамерено, а в политиката диалогът трябва да е водещ, припомни социологът. Той допълни, че на предстоящите вотове можем да очакваме предизборни обещания и заклинания, но не и „скрити под масата козове“.  ", "date": "2019.03.11", "title": "Кънчо Стойчев: Полупразният парламент показва още по-явно зависимостите"}
{"url": "https://duma.bg/yuzhna-koreya-sas-7-titli-holandiya-s-3-na-svetovnoto-po-shorttrek-v-sofiya-n187165", "text": "При мъжете азиатците не позволиха на представител на друга нация да вземе злато в петте надпревари - на 500 м, 1000 м, 1500 м, щафетата на 5000 м и в многобоя. При дамите Лара ван Руйвен измъкна титлата на 500 м, а Сузане Шултинг се наложи на 1000 м и в многобоя. На 1500 м и в щафетата на 3000 м обаче шампион е Корея. При мъжете най-титулуван е кореецът Хо Жун Лим. Той си тръгна от София с 4 златни медала - на 1000 м, на 1500 м, в многобоя и в щафетата. Дае Хеон Хван е с 2 титли – на 500 м и в щафетата и с 2 сребърни медала – на 1000 м и в многобоя.  При жените Мин Жун Чой е първа на 1500 м, в щафетата на 3000 м и втора на 1000 м и в многобоя.  \"Отивам в София за златото в многобоя\", зарече се Сузане дни преди първенството. И в \"Арена Армеец\" олимпийската шампионка на 1000 м от ПьонгЧанг показа как трябва да се бориш докрай за върха. Защото участието й в София започна с наказание в единия полуфинал на 1500 м. Последва бронз на 500 м, триумф на 1000 м и победа на суперфинала.  Но титлите в София можеше да се разпределят по друг начин, ако самата Шултинг не допусна фатална грешка в щафетата. Холандките водеха през цялото време, но в предпоследната обиколка именно Сузане се спъна и падна. Това донесе злато за Корея, сребро за Русия и бронз за Канада. Шаолин Шандор Лю от Унгария, една от големите звезди, от които се очакваше да е в битките за медалите, си тръгна от София само с едно утешително бронзово отличие - от щафетата на 3000 м. Унгарците са олимпийски шампиони в дисциплината от ПьонгЧанг, но в \"Арена Армеец\" бяха без един от победната четворка - Шаоан Лю, брата на Шаолин, който е с 3 счупени пръста на едната ръка. Младият български тим се представи достойно пред родна публика, показвайки амбиция и голям резерв за бъдещето. Анна Якимова, Зорница Пенчева, Лилия Джустрова, Димитър Георгиев и Калоян Ангелов дадоха максимума в битките с елита и и за разпределение на местата след 20-о. Най-добрата ни състезателка Катрин Маноилова пропусна индивидиуалните дисциплини заради контузия на главата, която получи дни преди старта на световното. След престой в болница състоянието й позволи тя да се включи единствено в щафетата ни на 3000 м, която завърши трета във финал Б и общо 7-а от 7 участващи отбори. Световното в София премина при чудесна организация, а двете нововъведения в шорттрека показаха, че изпълняват мисията си - да направят скоростния спорт на лед по-сигурен и по-разбираем за публиката. Системата за сигурност с нови дюшеци удържа на зрелищните падания, а благодарение на повечето гледни точки от камери, решенията за наличието или липсата на нарушения се взимаха прозрачно, бързо и по-справедливо. Това бе петото домакинство на София на световно първенство по шорттрек - три индивидуални и едно отборно за мъже и жени, и едно за юноши и девойки, но бе първото, което се проведе в съоръжение от най-висока класа, каквото е \"Арена Армеец\".", "date": "2019.03.11", "title": "Южна Корея със 7 титли, Холандия с 3 на Световното по шорттрек в София"}
{"url": "https://duma.bg/rezultati-ot-xxv-krag-na-parva-liga-n187145", "text": "XXV кръг  0:1 Чунчуков (9-д) 1:1 Мандиангу (57) 1:2 Тасевски (68);   0:1 Жоржиньо (65) 0:2 Соу (69) 1:2 Младенов (75) 1:3 Соу (81);   1:0 Илиев (24) 1:1 Иса (30) 2:1 Бахтич (35) 3:1 Илиев (45) 4:1 Банович (90+2);   1:0 Кавдански (19) 2:0 Генов (53) 3:0 Атанасов (57);   0:1 Марселиньо (21) 0:2 Лукоки (90+2", "date": "2019.03.11", "title": "Резултати от XXV кръг на Първа лига"}
