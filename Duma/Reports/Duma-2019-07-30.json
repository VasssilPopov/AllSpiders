{"url": "https://duma.bg/bfs-startira-programa-za-razvitie-na-detsko-yunosheskiya-futbol-n196896", "text": "На 28 юли официално стартира четвъртото издание на Програмата за развитие на детско-юношеския футбол, реализирана съвместно от Българския футболен съюз и Министерството на младежта и спорта. Проектът има за цел да проследи прогреса на младите ни таланти; въз основа на събраните данни ще бъде изградена Национална програма „Пътят на състезателя“, проследяваща различните етапи от формирането на спортиста и спомагаща за изграждането на елитни футболисти, съобщиха от ведомството, ръководено от Боби Михайлов. Анализите пък ще послужат за сериозна дългосрочна програма за развитие на детско-юношеския футбол у нас. Тази година фокусът е насочен към две възрастови групи – до 17 и до 15-годишна възраст. Общо 16 U-17 отбора вече стартираха заниманията си в три центъра – в Банско се подготвят отборите на Ботев (Пловдив), Витоша (Бистрица), Лудогорец, ЦСКА, Славия и Национал (София), в Сливен са Черно море, Сокол (Марково), Левски-Раковски, Дунав, Етър и Спартак (Варна), а в Боровец – Левски (София), Локомотив (Пловдив), Берое и Септември. Наред с тренировките и функционалните тестове, тимовете ще изиграят и контроли на принципа „всеки срещу всеки“, като днес са първите мачове в Център „Сливен“ – Черно море – Етър, Сокол – Спартак (Варна) и Левски-Раковски – Дунав. Утре в Банско играят Ботев (Пловдив) – Славия, Витоша – Национал и Лудогорец – ЦСКА, а на в четвъртък в Боровец са двубоите Левски-Септември и Локомотив (Пловдив) – Берое. Камповете на отборите до 17 години завършват на 9 август, когато ще бъдат посрещнати по-малките таланти. До 21 август в Банско ще тренират Ботев (Пловдив), Витоша 13 (София), Лудогорец, ЦСКА, Славия и Национал (София), в Сливен ще са Черно море, Спартак (Плевен), Черноморец (Бургас), Добруджа, Етър и УФК Асти (Хасково), а в Боровец – Левски (София), Локомотив (Пловдив), Берое и Септември. По време на лагерите на всички състезатели ще бъдат проведени тестове за бързина, физическа сила и техника от страна представители на отдел „Детско-юношески футбол“ към БФС и с участието на националните селекционери в съответните възрасти. Тестовете включват различни видове спринт, вертикален отскок, водене на топка и жонглиране, а всеки клуб ще получи по 30 броя топки и набор от пособия за тренировка за всяка възрастова група, в която се състезава. Участниците също така ще преминат семинари по съдийските въпроси с член на Съдийската комисия към БФС, семинар по Превенция на уреждането на мачове и допълнителни занятия като част от проекта на Европейската комисия „Превенция на ранното отпадане от спорта“, в който Българският футболен съюз е основен партньор.", "date": "2019.07.30", "title": "БФС стартира Програма за развитие на детско-юношеския футбол"}
{"url": "https://duma.bg/absurdat-seta-n196866", "text": "Миналата седмица Франция ратифицира споразумението СЕТА по скандален начин - на практика цялото общество беше против, но президентът Макрон успя все пак да прокара сделката. Всички останали партии - и леви, и десни - бяха против, НПО-тата също, дори бивш министър на Макрон публично се обяви против. Макрон постигна целта си, но бе принуден да заплашва собствените си депутати с изключване от партията. СЕТА мина, макар и със силови методи, макар и с малко. Още по-абсурдно е друго - по данни на френските браншови организации договорът застрашава 500 хил. места в селското стопанство заради по-ниските стандарти в Канада и нелоялната конкуренция, която СЕТА ще създаде. У нас данни няма - правителството съвсем умишлено бяга от темата и работи на тъмно за приемането на договора. Но страната ни е изключително уязвима спрямо арбитражни искове, заведени от чуждестранни фирми (последният е от американските ТЕЦ-ове срещу НЕК). А абсурдите не спират дотук - комисията по европейските въпроси и контрол на европейските фондове към нашето НС дава препоръка парламентът да приеме СЕТА, без да са изпълнени изискванията за такова становище - 4 гласа \"за\", 4 \"против\" и \"въздържал се\". Защо?", "date": "2019.07.30", "title": " Абсурдът СЕТА"}
{"url": "https://duma.bg/tsarsko-selo-e-zaplashvan-predi-macha-s-levski-n196897", "text": "Царско село е искал да играе домакинството си срещу Левски на ст. \"Славия\", но е бил заплашен, че ако доброволно не се съгласи да играе на \"Васил Левски\", то тогава мачът ще бъде обявен за рисков и пак ще се премести на Националния стадион. Това обявиха \"царете\", които обясниха, че сега билетите за сектор \"Б\" ще са 20 лв., а ако двубоят бе в \"Овча купел\", цената им щеше да бъде 10 лв. \"От днес се пускат в продажба билетите за мача от четвъртия кръг на efbet Лига Царско село – Левски, който ще се играе на 5 август от 21.00 часа на стадион „Васил Левски“. За срещата ще бъде отворен единствено сектор „Б“ на стадиона, като цената на билета за него е 20 лв. В сектор „А“ на Националния стадион ще бъдат допускани само официалните лица и гости, както и представителите на медиите. Билетите са в продажба в мрежата на БестТикетс - бензиностанциите на OMV, магазините на Office 1 и Orange и касите на \"Арена Армеец\", както и он-лайн на besttickets.bg. В деня на мача билети ще се продават единствено на касата от към сектор „Б“ на стадион „Васил Левски“, която ще отвори в 18.00 ч. Ръководството на Царско село иска да уточни, че във вчерашния ден направи всичко възможно срещата да се играе на стадион „Славия“ като при това положение цената на билетите за всички привърженици щеше да е с цена 10 лв. В крайна сметка клубът бе заплашен, че ако не заяви стадион „Васил Левски“ за домакинство мачът ще бъде определен като рисков и пак ще се играе на Националния стадион, но няма да бъдат продавани билети в деня на срещата. При така стеклите се обстоятелства ръководството на Царско село взе решение и заяви стадион „Васил Левски“ за домакинството срещу Левски, за да могат привържениците да имат възможност да закупят пропуски в самия ден на двубоя. Клубът напомня, че всички фенове са задължени да носят със себе си документ за самоличност. Малолетните и непълнолетни лица под 18-годишна възраст ще бъдат допускани само с пълнолетен придружител и попълнена от него декларация. На стадиона няма да се допускат фенове в нетрезво състояние, с оръжия, опасни предмети, пиротехнически средства, запалки, бутилки. Расистките скандирания и опъването на транспаранти и знамена със забранени символи  не са разрешени\", пише в съобщението на новака. От Царско село обаче не оповестиха, откъде са дошли заплахите.", "date": "2019.07.30", "title": "Царско село е заплашван преди мача с Левски"}
{"url": "https://duma.bg/hvanaha-s-doping-brazilska-tenisistka-n196900", "text": "Ракета №1 на Бразилия Беатриз Хадад Мая е хваната с допинг и е наказана от Международната тенис федерация (ITF). Пробата й от 4 юни е дала положителен резултат за употреба на селективен модулатор на андрогенен рецептор (SARMs). Световната №99 подлежи на задължително временно спиране на правата й, като преди това тя има възможността да обжалва. 23-годишната тенисистка нашумя, след като отстрани бившата шампионка на \"Уимбълдън\" Гарбине Мугуруса (Исп) с 2:0 сета още в първия кръг на тазгодишната надпревара.  Тогава тя влезе от квалификациите след три поредни победи и шокира двукратната шампионка в Шлема. В последствие отпадна във втори кръг в мач с представителката на домакините Хариет Дарт.", "date": "2019.07.30", "title": "Хванаха с допинг бразилска тенисистка"}
{"url": "https://duma.bg/shumaher-veche-gleda-formula-1-po-televiziyata-n196899", "text": "Михаел Шумахер се наслаждава на състезанията от Формула 1 по телевизията и продължава да се бори за възстановяването си, обяви президентът на ФИА Жан Тод. Двамата си близки приятели, като работеха заедно във Ферари. Французинът разкри, че има прогрес в състоянието на германеца и така даде надежди на феновете на 7-кратния световен шампион по целия свят. Тод е един от малцината, допускани хора извън семейството на Михаел и много рядко изнася официална информация за състоянието му. Шумахер пострада тежко през декември 2013 година в ски инцидент във френските Алпи и от тогава легендата на Формула 1 се възстановява от черепно-мозъчните травми. \"Винаги съм много предпазлив при изнасяна на информация относно състоянието, в което се намира Михаел. Но в случая тя е положителна и мога да кажа, че заедно в дома му в Швейцария гледахме състезание от Формула 1 по телевизията. Михаел е в най-добрите ръце в своя дом, продължава да се бори и има прогрес в състоянието му\", каза Тод.", "date": "2019.07.30", "title": "Шумахер вече гледа Формула 1 по телевизията"}
{"url": "https://duma.bg/ivan-geshev-ostana-edinstven-kandidat-za-glaven-prokuror-n196865", "text": "Надпревара за главен прокурор наесен няма да има, след като Иван Гешев остана единствен кандидат за поста на Сотир Цацаров. Крайният срок за издигане на номинации за главен прокурор бе вчера, а кадровиците от ВСС излизат във ваканция. Правосъдният министър Данаил Кирилов така и не се възползва от правомощието си да издигне друг кандидат, макар преди дни да допусна такава възможност, \"ако му бъде предложена силно подкрепена гражданска номинация или такава, посочена от президента\". Кирилов обясни, че приема като \"съсловна\" кандидатурата на зам. главния прокурор Гешев. Евентуалното ново име щяло да има подкрепата само на 14 гласа от ВСС, което означавало да не се стигне до избор. За да бъде избран, номинираният трябва да получи 17 гласа. Освен това евентуална втора номинация ще противопостави двете колегии на ВСС, което е нежелателно и не трябва да се допуска, мотивира се министърът. Според него няма гражданско обединение около друг кандидат. Кирилов не може да приеме гражданската номинация на следователя Бойко Атанасов, защото не съответствала с изискването на закона. Междувременно Прокурорската колегия на ВСС избра единодушно Димитър Петров за шеф на Специализираната прокуратура. Той също бе единствен кандидат за позицията. Петров е в спецпрокуратурата от март миналата година. Прокурор е от 2006 г. като титуляр в Районната прокуратура, но преди да се прехвърли в спецпрокуратурата 7 години е бил командирован в градската на София. Преди да стане прокурор е бил следовател в Силистра и в София. Това е прокурорът, който отказа да образува досъдебно производство срещу Делян Пеевски. Срещу него имаше сигнал как е блъскал дете пред училищна лавка, понеже го предредило. От справката на Етичната комисия става ясно, че срещу него е имало и сигнали, и прокурорски преписки, но накрая е излязъл чист от всички, посочва defakto.bg. \"През 2013 г.има образувано и прекратено дисциплинарно производство пред ръководителя на СГП поради липса на данни за извършени нарушения. През 2017 г. - след сигнал на журналист, пак има дисциплинарно производство в рамките на СГП и е наложена \"забележка\" от административния ръководител, на 27 септември 2017 г. ВСС я отменя. Следващата година е порицан с \"обръщане на внимание\" от градския прокурор на София Емилия Русинова. В специализирания отдел на СГП има прокурорска преписка срещу него от 2017 г. по препратени материали от СДВР. С постановление на СГП е постановен отказ от образуване на досъдебно производство\", уточняват колегите. В спецпрокуратурата има образувана прокурорска преписка срещу него ог 2018 г., която също е приключила с отказ да се образува досъдебно производство.  Късно снощи пред съдебната палата отново имаше протест срещу предизвестения избор на Гешев. ", "date": "2019.07.30", "title": "Иван Гешев остана единствен кандидат за главен прокурор"}
{"url": "https://duma.bg/rezultati-i-klasirane-sled-tretiya-krag-v-v-parva-liga-n196886", "text": "Резултати efbet Лига III кръг   1:0 Мариани (10) 1:1 Еберт (45) 2:1 Мариани (51) 3:1 Горанов (80);  1:0 Шверчок (79) 2:0 Лукоки (90);   1:0 Карабельов (60) 1:2 Евандро (69 и 87);   0:1 Карагарен (9) 0:2 Илиев (34) 1:2 Домовчийски (58) 1:3 Илиев (78) 1:4 Карагарен (89) ЧК Миланов (Б-60);   1:0 Кавдански (25-авт.) 2:0 Лазаров (40) 3:0 Селеменев (49) 3:1 Антви (85);   1:0 Хантакиас (23) 1:1 Младенов (78);   0:1 Йосипович (14) 1:1 Ховсепян (33) 3:1 Сам (89 и 90+3).   4. Локо Пд 2 0 1 8:6 6  5. Арда 1 2 0 3:1 5  6. Ботев Пд 1 1 1 4:4 4  7. ЦСКА-Сф 1 1 1 5:4 4  8. Етър 0 3 0 3:3 3  9. Славия 1 0 2 6:7 3 10. Берое 1 0 2 6:8 3 11. Дунав 1 0 2 5:8 3 12. Ботев Вр 1 0 2 4:7 3 13. Царско село 0 1 2 1:5 1 14. Витоша Б 0 0 3 2:6 0  Витоша Б - Арда (Нова спорт);   Черно море - Славия (Диема спорт);   Етър - Ботев Пд (Диема спорт);   Берое - Дунав (Диема спорт);  ЦСКА-Сф - Ботев Вр (Диема спорт);  Локо Пд - Лудогорец (Диема спорт);   Царско село - Левски (Диема спорт).", "date": "2019.07.30", "title": "Резултати и класиране след третия кръг в в Първа лига"}
{"url": "https://duma.bg/sportat-po-televiziyata-dnes-n196887", "text": "19.00 Реал М - Тотнъм 21.30 Байерн М - Фенербахче 3.30 Флуминенсе - Пенярол 1.15 Крузейро - Ривър Плейт 3.30 Палмейрас - Годой Крус 23.30 Турнир във Вашингтон (мъже) 16.30 Обиколка на Валония (IV етап)", "date": "2019.07.30", "title": "Спортът по телевизията днес"}
{"url": "https://duma.bg/firmi-se-strahuvat-da-finansirat-partiite-n196864", "text": "30 процента от фирмите в България смятат, че може да им бъде оказан натиск за финансиране на определена партия. 16 на сто пък прогнозират, че възможността за отворено партийно финансиране ще доведе до покровителстване само на част от бизнеса. Това показват данни от проучване, проведено сред членовете ан Българската търговско-промишлена палата.  Около 45% от фирмите отговарят, че биха финансирали партии. 14 на сто твърдят, че с промените се легализират сумите, които и сега се взимат от бизнеса, но скрито. Над 20% искат да има пълна прозрачност на източниците и детайлите по разходването на т.нар. дарения. Намалената субсидия ще доведе до изчезване на малките партии и оставане само на големите партийни структури, смятат около 60 процента от фирмите. Запитването е направено между 28 юни и 3 юли, малко преди окончателното приемане на текстовете, с които държавната субсидия стана 1 лев и с които се реши партиите да бъдат безлимитно финансирани от фирми и физически лица. 30 процента от анкетираните не подкрепят идеята бизнесът да субсидира политическите субекти, защото така ще се оказва по-голям натиск върху фирмите. 16% са срещу това, тъй като по този начин само определени компании ще бъдат политически покровителствени. За 14 на сто законовите изменения са правилни, защото легализират сумите, които и сега се взимат от бизнеса скрито. Всеки пети иска прозрачност на източниците на финансиране и детайли по разходването на средствата, а 11% - да се криминализира предоставянето на средства или безвъзмездни услуги при непрозрачни условия. 3/4 от бизнеса иска максимална сума за парите от фирми и НПО, а 78% искат лимити - независимо от източника на партийно финансиране. Близо 3/4 са убедени, че намалените средства за политиците ще бъдат компенсирани с пари от бизнеса. Според почти същия процент орязването на парите ще помогне на партиите да оптимизират структурите си и ще направи дейността им по-ефективна. Бизнесът обаче си дава сметка, че намалената субсидия ще доведе до изчезване на малките партии. Фирмите откриват и позитиви в законовите промени. Според тях орязването на държавното финансиране ще ограничи членството в партиите \"по семеен ред\", ще бъдат минимизирани разходите за несвойствени дейности и ще се въведен по-стриктен вътрешнопартиен контрол. Намаляване на зависимостта от гласоподавателите е друго предимство, според някои фирми. Решението за намаляване на субсидиите е добро, но ще има търсеният ефект само ако има по-затегнат контрол, защото от анкетата си проличава мнението на бизнеса, че плащанията \"под масата\" ще останат, констатират от БТПП.", "date": "2019.07.30", "title": "Фирми се страхуват да финансират партиите"}
{"url": "https://duma.bg/ivelin-popov-e-sred-trimata-lideri-na-rostov-n196893", "text": "Ивелин Попов получи голямо признание от медиите в Русия. Капитанът на българския национален отбор по футбол попадна сред тримата футболисти, сочени за лидери на Ростов. Руският сайт \"Чемпионат\" посочва Попов, Алексей Йонов и Роман Еременко като тримата големите лидери за Ростов от началото на сезона в руската Премиер Лига. Изданието хвали българския национал за успешната му работа на новата за него позиция в средата на терена - \"рушач\". С добрите си изяви от началото на сезона Попето оставя положителни впечатления в Русия, като показателите му по отнети топки са ключови за Ростов до момента.", "date": "2019.07.30", "title": "Ивелин Попов е сред тримата лидери на Ростов"}
{"url": "https://duma.bg/16-godishen-specheli-3-mln-dolara-ot-videoigra-n196894", "text": "Американчето Кайл Гиерсдорф спечели 3 млн. долара от турнир по видеоиграта \"Фортнайт\" (Fortnite). 16-годишният геймър, който е на 16 години и е от Пенсилвания, се състезава под името Bugha. Той събра 59 точки в индивидуалната надпревара, което е с 26 повече от най-близкия му съперник - psalm. Общият награден фонд на надпреварата беше 30 млн. долара. Повече от сто участници се впуснаха в съревнованието, което се проведе при огромен интерес на \"Артър Аш\" в Ню Йорк. \"Думите не могат да го опишат. Толкова съм щастлив\", заяви победителят. В последните години турнирите за видеоигри привличат все по-голям интерес сред участниците и спонсорите, а наградните фондове растат.", "date": "2019.07.30", "title": "16-годишен спечели 3 млн. долара от видеоигра"}
{"url": "https://duma.bg/islandtsi-se-kanyat-da-eliminirat-ludogorets-ot-liga-evropa-n196895", "text": "Треньорът на исландския Валур Олафур Йоханесон обяви, че идват в Разград, за да елиминират Лудогорец от Лига Европа. Двата тима се срещат в Делиормана в четвъртък в реванш от втория квалификационен кръг. Първата среща завърши 1:1, след като \"орлите\" се добраха до равенството в добавеното време чрез мадагаскареца Абел Анисе. Йоханесон изсипа заканите си след мача от вътрешното първенство на островната държава срещу Акранес (2:1). \"Беше важно да спечелим преди гостуването в България. Радвам се да отида в чужбина, където времето е топло. Отиваме с ясната задача да продължим, макар да знаем, че ни очаква тежък мач\", каза Йоханесон. Исландците са очаквани тази вечер в България. Те идват с редовен полет на нискотарифна компания от Лондон до Варна. Валур ще отседне в Шумен, а не в Разград.", "date": "2019.07.30", "title": "Исландци се канят да елиминират Лудогорец от Лига Европа"}
{"url": "https://duma.bg/naglost-bez-pochivka-n196852", "text": "Шефката на НАП Галя Димитрова липсваше по време на скандала с най-големия теч на лични данни у нас. Имала важни лични дела, затова била в почивка. Наглостта й обаче няма почивка. Във всяка нормална държава отговорните началници биха се явили на работното си място в момента, в който научат, че там има сериозен проблем. В нормална държава началници и политици знаят какво значи носене на отговорност. В нея самозабравили се чиновнички не наглеят по телевизията, а търсят начини да решат проблема от ден първи. Димитрова обаче продължава да катери върха на безочието.  Човек трябва да е отговорен не само в професионален, но и в личен план, твърди тя. Явно в личен план е прекалено отговорна, но това не важи за професионалната й връзка с милионите лични данни, които изтекоха! Уж държала постоянна връзка с екипа си, ама тепърва ще се запознава какво се е случило и има ли отговорни сред нейните подчинени. Дотук с теорията, че е държала изкъсо подчинените си, макар и дистанционно. Кога гербаджийските назначения ще се научат, че трябва да си вършат работата тук и сега, а не след като избухне поредният скандал? Още малко и Димитрова ще поиска да съди \"белия хакер\" за мъката, която е изпитала, докато си е почивала... По-страшното е: като гръмне този бушон, каква калинка ще сложат. ГЕРБ са известни с богатата си база \"експертни кадри\". Често единственото общо между тях е наглостта, с която отиграват скандалите, породени от собствената им некомпетентност, незаинтересованост и скатаване. Пак ли ще мълчим? Отново ли единствената форма на недоволство ще е звучна псувня пред телевизора и вълна от фейсбук недоволство? Не ви ли писна да ви правят за мезе? Не ви ли омръзна да наглеят и да ви се подиграват? Решението е едно - уволнение. И превенция от назначението на такива дебелокожи същества.", "date": "2019.07.30", "title": "Наглост без почивка"}
{"url": "https://duma.bg/svinefermite-pod-karantina-v-klanitsite-voenna-politsiya-n196858", "text": "Всички 65 свинекомплекса и 20-километровата зона около тях ще бъдат сложени под карантина, а 110 кланици ще са под контрола на ветеринари и военна полиция, за да няма колене на домашни животни от нерегламентирани обекти. Това предвиждат допълнителните мерки за борба с африканската чума по свинете, обявени от земеделския министър Десислава Танева след заседание на Централния епизоотичен съвет към МС, който заседава вчера заради разпространяващата се зараза.  Още едно огнище бе констатирано вчера в ромската махала във Видин и с него техният брой стана 22 при домашните прасета и 20 при дивите свине. Три до момента са заразените свинекомплекси - в русенските села Николово, Бръшлен и Голямо Враново, където отказаха да умъртвяват прасетата. Проба от свинекомплекса показа наличие на вируса при едно животно. Собствениците на комплекса обаче не са сигурни и искат потвърждение от още проби. Там обаче започва умъртвяването, заяви пред БТВ директорът на БАБХ д-р Дамян Илиев. По неговите думи втори проби за Русенско няма да се чакат. Щабът реши още във всички засегнати общини да се определят с разрешението на МОСВ площадки за загробване на труповете на унищожените прасета. Собствениците на унищожени прасета ще бъдат компенсирани. За да не бъдат засегнати и останалите промишлени ферми, около огнищата се обособяват  20-километрови зони с контрол за влизане и дезинфекция. \"Най-ефективната превантивна мярка, особено в буферната зона, е прасетата, отглеждани в заден двор - заколване и термична обработка. Съхраняването във фризера може само да замрази проблема, даже да го замрази с месеци. След използване на месото, извадено от фризера след няколко месеца, заразата може да пламне отново\", каза Дончев, който оглавява епизоотичния съвет. \"В тези зони не трябва да има \"заден двор\" или в тази зона не следва и не трябва да има отглеждане на домашни свине без мерки за биосигурност\", заяви Танева. \"С министъра на околната среда и водите още от петък има издадена заповед всички площадки, за които те получават искане за съгласуване, да им се отговаря в максимално кратък срок така, че да не се бавят процесите там, където има такива\", допълни тя. Дончев призова гражданите да съдействат, \"защото нито една мярка, дори да е базирана на целия ресурс на държавата, няма как да е ефективна, ако няма подкрепа от хората\". \"Не само собствениците на прасета, а и кметове на населени места. Без адекватни мерки от тяхна страна, ще се справим много трудно\", призна той. По-късно вчера на заседание на Консултативния съвет по животновъдство Танева призна, че капацитетът, с който разполага държавата, е ограничен. \"В изключително сериозна криза сме, с ограничен човешки ресурс като капацитет, за да може по най-бързия начин да изпълним мерките\", каза Танева, цитирана от agri.bg. Всички домашни свине в 20-километровите зони около свинекомплексите ще бъдат убивани, заяви пък Дамян Илиев.", "date": "2019.07.30", "title": "Свинефермите под карантина, в кланиците - военна полиция "}
{"url": "https://duma.bg/detsata-stanaha-babi-n196853", "text": "Сагата \"Национална детска болница\" има ново продължение. Този път - нещо, свързано с офертите. Но има ли значение? Още в средата на 70-те години на ХХ в. някой е прозрял, че България има нужда от съвременна национална високоспециализирана детска болница. Както е навсякъде по света. Първата й копка е от 1978 г. Тогавашните 10-годишни днес може и внуци да имат, но и тези внуци са лекувани в сградите на бабите и дядовците си.   Ще има ли детска болница, или няма да има? Това е въпросът. И той ще стои със страшна сила, докато педиатрите и детските сестри се броят на пръсти, а възрастта им клони към пенсионната. От статистиката излиза, че на 1 педиатър се падат по 760 малки пациенти. Детските хирурзи в страната нямат и 30. За детски анестезиолози не говорим. Има специфични заболявания, за които България разполага с един единствен детски лекар. И да има след повече от 42 години детска болница, кой ще работи в нея? Защото не сградата, а специалистите правят болница. Докато държавата и касата повече от 20 години се помайват по пестенето на пари, докторите и най-вече сестрите вместо дестинацията \"педиатрия\" предпочетоха дестинацията \"Терминал 2\". В това време закриха детското отделение в болницата в Нови пазар, през 2010 г. - във Велики Преслав, мине се не мине време пред закриване са детските в Сандански, Смолян, Перник, Враца и къде ли не. Основно заради липса на кадри, което не дава възможност на болницата да работи по педиатрични клинични пътеки. И омагьосаният кръг се завърта.  А децата продължават да се разболяват не по правилата на клиничните пътеки.   Днес цените на педиатричните пътеки са увеличени. Но има ли кой да работи по тях? Да, променят условията за специализация на лекарите. Но каква е гаранцията, че ще има кандидати за педиатри? И кой ще създава детски сестри и ще им покаже поне една причина, за да работят в населеното място Х?", "date": "2019.07.30", "title": "Децата станаха баби "}
{"url": "https://duma.bg/gabriel-valkov--mladite-mogat-da-sa-dvigatel-na-promyanata-n196850", "text": "- Летният лагер на младите европейски социалисти се прави почти всяка година през последните 30 години. За първи път България ще бъде домакин на такова голямо международно младежко европейско събитие. Очакваме да дойдат над 1000 души от цяла Европа, ще имаме гости от 30 държави като Франция, Германия, Испания, Италия и т.н. С тях ще си говорим за младежки политики в продължение на една седмица, от 30 юли до 4 август. Тук ще бъдат младите лидери, това е бъдещето на европейската младежка политика и даже настоящето, защото част от тях са депутати, други са общински съветници, трети - съветници на министри, други тепърва ще станат такива. - Най-голяма делегация е на Германската социалдемократическа партия, в нея са включени 80 младежи от Германия.  - Част от темите в програмата са предложени от Младежкото обединение в БСП, все пак сме домакини. Една от тях е \"Връзката между Европа и Русия\". Мисля, че този въпрос никога не се е обсъждал на такъв лагер. Ние сме млади хора и искаме да живеем в свободна Европа, логично е да обсъждаме връзките между Европа и най-голямата държава, с която граничи ЕС - Русия. Въпросът е много важен, особено предвид напрежението, санкциите и всичко, което се случва около международната ни политика с Русия.  Предвидено е да обсъдим и младежката безработица. Имаме теми за ножицата между богати и бедни - ще дискутираме как да я смалим. Как младите могат да изкарват повече пари и как да бъдат квалифицирана работна ръка са друга част от въпросите, които ще си зададем. Идеята е да намерим добрите практики как младежите, които завършват, да бъдат достатъчно подготвени за реалния трудов пазар, как да бъдат конкурентоспособни и ориентирани какво искат и как могат да го постигнат - Ами това е въпрос на дискусии, затова се събираме с хора от цяла Европа. Ще обсъдим какви политики предлагат отделните държави, след това ще видим кои могат да бъдат приложени в България, все пак ние имаме огромен проблем с младежката безработица. Ние сме държавата в Европа, в която най-малко млади работят, а дори и да работят, го правят с най-ниските заплати. За нас това е най-големият проблем и трябва да го решим. - Форматът не е такъв, за да даваме предложения и те да бъдат одобрени. Форумът е за обмяна на опит. Ще има работни групи и двучасови лекции на различни теми. Ще се обсъждат решения, ще се сравняват практики и след това всеки може да реши кое и как да приложи в своята държава.  - Лагерът ще бъде открит от председателя на БСП Корнелия Нинова. Сергей Станишев ще бъде там като председател на Партията на европейските социалисти. Очакваме и други политици от БСП. Цветелина Пенкова и Петър Витанов, които са наши представители във Европейския парламент, също са потвърдили участие. Много наши партийни другари ни подкрепят - Имаме 20 доброволци и 55-членна делегация. Участват хора от цялата страна, очаквано е София като най-голям град да има най-много участници. Този път нямаше закована квота, всеки, пожелал да отиде на лагера, е одобрен. - \"Албена\" е много голям курорт, може би единственият в България, който има капацитета да поеме целия обем хора и да осигури всичко необходимо. ЙЕС има много големи изисквания за тези лагери - задължително е подсигуряването на полиция и съответно полицейско управление, наблизо трябва да има болница, пожарна станция... \"Албена\" ни предоставя всички тези неща на едно място. Освен това комплексът е затворен, няма външни хора, което също е сред изискванията на европейските социалисти. - Обсъждахме лагера и цялостната му организация, как тези хора от цяла Европа ще се придвижат до България, кои летища ще ползват - имаме опции да кацат в София и Варна. Румъния и Гърция също ще поемат част от пристигането, защото все пак в един ден очакваме много хора от различни краища на Европа. Уточнихме как ще транспортираме всички до \"Албена\", какви са условията на хотела, храната, хотелите... - Вярно е, че за първи път лагерът ще е в хотел, а не на палатки. Поредното доказателство, че България е държавата с най-нисък стандарт в ЕС - ние може да осигурим хубав хотел за същата сума, с която останалите държави могат да покрият само палатки. Просто в България всичко е много по-евтино. - Ами ние, младите, работим затова и в България, и на различни международни срещи търсим политики в тази насока. Една от идеите ни бе за студентското кредитиране, с помощта на народните представители от БСП я вкарахме в парламента, но ГЕРБ и управляващото мнозинство не се вслушаха в мотивите ни. Важно е да работим за намаляване на младежката безработица, за ръст на заплатите. - Разбира се. Това са важни и полезни мерки. Трябват реални действия, за да оправим нашата държава. Двигател на това трябва да са младите. Ние искаме да отгледаме тук нашите деца, а родителите ни да изживяват достойно старините си. Необходимо е да се борим за тези промени, за да можем да живеем добре в България.", "date": "2019.07.30", "title": " Габриел Вълков:      Младите могат да са двигател на промяната"}
{"url": "https://duma.bg/shefkata-na-nap-strada-che-bila-v-otpusk-n196862", "text": "Изпълнителният директор на НАП Галя Димитрова, която така и не се появи покрай скандала с теча на данни от агенцията, най-сетне се завърна. В телевизионно участие тя опита да се направи на страдалец. Беше тежко, но много добре обмислено решение да не си прекратя отпуска, заяви Димитрова. Тя имала \"много важна и изключително отговорна лична причина\" да го направи. По думите й човек трябва да е отговорен не само в професионален, но и в личен план. Димитрова не бе на работа повече от седмица след пробива в НАП. Тя обаче твърди, че през цялото време била със своя екип дистанционно. Заедно обсъждахме всички проблеми и вземахме решенията, обясни Димитрова. Уточни, че й предстоят срещи и едва след това ще стане ясно дали служители на НАП ще понесат отговорност, ако бъдат установени пропуски в работата им. На въпрос дали смята да си подаде оставката Димитрова заяви, че в момента най-важното е да се преодолее кризата, оставки се давали много лесно в труден момент. Според мен най-отговорното и тежко решение е да поемеш отговорността в този момент и да приключиш с проблема по най-добрия начин, твърди шефката на НАП.", "date": "2019.07.30", "title": "Шефката на НАП \"страда\", че била в отпуск"}
{"url": "https://duma.bg/udalzhavat-sroka-za-ofertite-za-detska-bolnitsa-n196863", "text": "Вместо до 20 август офертите за избор на изпълнител за извършване на инженеринг на \"Национална многопрофилна детска болница\" ще се приемат до 11 септември. Отварянето им ще стане на 12 септември, става ясно от Решение за одобряване на обявление за изменение или допълнителна информация на АОП от 26 юли. С него се правят промени и допълнения в документацията за обществена поръчка. Жалби могат да се подават в 10-дневен срок. Корекциите прецизират изискванията към кандидатите.  ДУМА припомня, че министърът на здравеопазването Кирил Ананиев подписа решението за обществена поръчка на 9 юли. Предметът на поръчката включва дейност 1 \"Проектиране на инвестиционен проект във фази: \"Идеен проект\", \"Технически проект\" и \"Работен проект\", дейност 2 \"Изпълнение на строителство\" и дейност 3 \"Упражняване на авторски надзор при изпълнение на строителството\". Срокът за изпълнението на обществената поръчка бе до 42 календарни месеца от подписване на договора с избрания кандидат, а предвиденият максимален финансов ресурс на възложителя за изпълнение на всички компоненти в поръчката - 95 442 000 лв. с ДДС. Според промените парите по дейност 1 не може да надвишават 899 642,68 лв. с ДДС и ще бъдат осигурени от Финансовия механизъм на Европейско икономическо пространство за периода 2014-2021 г. Финансирането на дейностите 2 и 3 ще бъде осигурено от държавния бюджет и не може да са над 94 542 357,32 лв. с ДДС.", "date": "2019.07.30", "title": "Удължават срока за офертите за детска болница"}
{"url": "https://duma.bg/knsb-podkrepya-fandakova-za-kmet-n196859", "text": "КНСБ подкрепя столичния кмет Йорданка Фандъкова за следващ мандат на поста, стана ясно след среща между нея и ръководството на синдиката. Споразумението за сътрудничество между КНСБ и Фандъкова отпреди четири години било изпълнено, а оценката им за мандата е положителна, отчете президентът на синдиката Пламен Димитров. Лидерът на Синдиката на българските учители Янка Такева заяви, че организацията ще подкрепи Фандъкова, ако тя се кандидатира за нов мандат на следващите избори. Подобна заявка даде и Съюзът на транспортните синдикати в България, чийто лидер е Екатерина Йорданова, общински съветник от ГЕРБ. Общата оценка на КНСБ за подкрепа на определена кандидатура за кмет на София все пак щяла да бъде дадена през есента, допълни Димитров. Кметицата обсъди с ръководствата на федерациите на КНСБ ангажиментите от периода преди местните избори преди четири години и постигнатото в различни области. Тя отново заяви, че през септември ще обяви дали ще се кандидатира за нов мандат. По думите й в периода до септември за нея ще е важно да получи оценка от различни организации за това какво е направила. Тя подчерта, че никога не е давала празни предизборни обещания. ", "date": "2019.07.30", "title": "КНСБ подкрепя Фандъкова за кмет"}
{"url": "https://duma.bg/poskapnaha-tol-taksite-v-sarbiya-n196855", "text": "От вчера  влязоха в сила нови цени за преминаване по магистралите в Сърбия. Увеличението на пътните такси е с 12%, съобщиха  от българското външно министерство. За най-често използваните от български граждани участъци, таксите са следните:От Цариброд до Ниш - 210 динара (1,78 евро), От Белград до Ниш - 900 динара (7,65 евро),От Ниш до Прешево - 600 динара (5,10 евро), От Белград до Шид - 410 динара (3,48 евро),От Нови Сад до Белград - 240 динара (2 евро), От Белград до Суботица - 630 динара (5,35 евро). Таксите може да бъдат заплащани в динари, евро или с банкови карти. От МВнР напомнят на българските граждани, че контролът на средната скорост, която е 130 км/ч по автомагистралите в Сърбия, продължава да се извършва, като се измерва времето от пункт до пункт за плащане на магистралните такси. Освен контрола на средната скорост сръбските полицейски власти използват подвижни радари, както и необозначени полицейски автомобили, оборудвани с камери, които снимат нарушенията.", "date": "2019.07.30", "title": "Поскъпнаха тол таксите в Сърбия"}
{"url": "https://duma.bg/bsp-iska-treti-mandat-za-vladimir-georgiev-v-samokov-n196860", "text": "Настоящият кмет на Самоков Владимир Георгиев получи подкрепата на местните социалисти да се бори за трети управленски мандат. Общинската конференция на БСП реши да заложи на опита и доказалия се професионализъм, категорични са съпартийците му. В София станаха ясни номинациите за кметове в още няколко района. В \"Подуяне\" се спряха на 44-годишния юрист Веселин Жечев. Председателят на БСП в \"Нови Искър\" Милко Панов е кандидат на местната организация. Той е на 50 години и има дългогодишен стаж в сферата на транспорта. Кандидат за кмет на район \"Сердика\" е 63-годишният Янко Янков. Той е магистър по военно дело, транспортно строителство и публична администрация и има управленски опит в областта на транспортното строителство. Янков е бил член на надзорния и управителния съвет на \"Локомотив София\" и началник щаб на спортната школа на клуба. Социалистите в \"Младост\" ще подкрепят номинация от инициативен комитет и ще заложат на арх. Стефан Стефанов. 44-годишният главен архитект на района е работил като проектант на обществено и жилищно строителство. Като независим - но с подкрепата на БСП, Радко Петров ще се бори за кметското място в район \"Панчарево\". Той е строителен инженер и е управител на строителна фирма.", "date": "2019.07.30", "title": "БСП иска трети мандат за Владимир Георгиев в Самоков "}
{"url": "https://duma.bg/dvoyno-po-golyama-globa-za-shofirane-bez-knizhka-n196856", "text": "В момента глобата за шофиране без книжка е 300 лв., но промяна в правилата за движение по пътищата предвижда тя да се удвои. Това каза директорът на Изпълнителна агенция \"Автомобилна администрация\" Бойко Рановски пред БТВ. Той добави, че целта на  разделянето на Закона за движение по пътищата на три части е да има ясни правила, санкции за нарушителите, както и да бъдат отделени правилата за шофьорите в отделен нормативен акт, както и изискванията към превозните средства. За младите водачи също има редица промени. През първите шест месеца трябва да карат с придружител, както и да шофират автомобили с мощност до определени киловати. Освен това през нощта няма да имат право да возят пътници. Рановски поясни, че за нов водач се смята този, който придобива правоспособност за първи път и не са изминали две години от придобиване на първата му категория. Други промени са свързани с регистрацията на автомобилите. Както \"Дума\" вече писа, се предвижда тези, които внасят автомобили за първи път в страната, да минат през пункт за идентификация и проверка на техническата изправност преди регистрацията. Пунктовете ще отговарят на критерии, различни от сегашните, които са само за проверка на техническа изправност. След това автомобилът ще придобие паспорт с технически данни, които ще са в информационна система. Единствено служителите на МВР ще издават свидетелство за регистрация. В КАТ ще се ходи само за получаване на свидетелство за регистрация и регистрационна табела. Собственикът ще получава и паспорт, който ще придружава автомобила от регистрацията в България до времето, до което не бъдат прекратени правоспособността и контролните точки.", "date": "2019.07.30", "title": "Двойно по-голяма глоба за шофиране без книжка"}
{"url": "https://duma.bg/tyaloto-e-glaven-geroy-v-tantsuvalno-defile-n196840", "text": "Чешкият хореограф Мартин Талага ще представи в България спектакъла си \"Сома\", като в това танцувално дефиле главният герой е тялото. Публиката ще има възможност да го види в цялата му прелест и грозота, възможности и ограничения. Какво може да каже човешкото тяло? И какво не успява да изрази? Отговори на тези въпроси ще има възможност да потърси публиката на 4 октомври в пловдивския Дом на културата \"Борис Христов\" в рамките на 12-ото издание на международния фестивал за съвременен танц и пърформанс One Dance Week. \"За пореден път Мартин Талага не се опитва да угоди, удовлетвори или - съзнателно или неволно - да възнагради зрителя. Ето защо неговата творба се усеща толкова искрена и чиста... Освежаващи, изчистени движения, функционално осветление, пространството, декорите, концепцията на хореографията - сурово и ново. Това ни води до една неочаквана дестинация - инсталация от движения\", пише Ян Кодет.", "date": "2019.07.30", "title": "Тялото е главен герой в танцувално дефиле"}
{"url": "https://duma.bg/oshte-dve-zhalbi-sreshtu-izbora-na-kontsesioner-za-letishteto-n196857", "text": "И останалите двама кандидат-концесионери за летище София са обжалвали пред Комисията за защита на конкуренцията (КЗК) избора на консорциума \"Соф Кънект\" за частен оператор на столичния аеропорт. В понеделник, когато изтече крайният срок за предявяване на претенции, искания за образуване на производство в КЗК са внесли и българският претендент \"Фрапорт България\" и консорциумът \"ССБ София Еърпорт\", воден от швейцарското инфраструктурно дружество \"ССБ Зауервайн & Шефер Бау АГ\" с партньор датския оператор \"Копенхаген Еърпортс\". В петък жалби подадоха и френско-турският консорциум между \"Еърпортс Де Пари\" и \"ТАВ Хавалиманларъ Холдинг\" (ЕДП/ТАВ) и британско-китайският между британския метищен оператор \"Манчестър Еърпорт Груп\" (МАГ) и \"Бейджин Кънстракшън. Така на практика всички останали назад в класацията претенденти за концесията на летище София не са съгласни с избора на комисията на Министерството на транспорта. Те не искат налагането на временни мерки по концесията. Предстои образуването на производство от страна на КЗК и разглеждане на цялата документация по концесионната процедура.", "date": "2019.07.30", "title": "Още две жалби срещу избора на концесионер за летището"}
{"url": "https://duma.bg/bum-na-zastrahovki-sreshtu-otvlichane-ot-izvanzemni-n196838", "text": "В САЩ се наблюдава бум на застраховки срещу отвличане от извънземни, съобщи \"Мирър\". Над 6 хиляди американци са подписали полици, с които ще им бъдат изплатени 10 милиона долара, в случай че бъдат похитени от същества, дошли от други планети. Странната застраховка се предлага от компанията \"Сейнт Лорънс\" със седалище в Алтамор спрингс, щата Флорида. Клиентите, възползвали се от услугата, ще се почувстват по-защитени при посещение на места, свързани със \"зелените човечета\". Заявките за този вид застраховане рязко скочиха, след като се разбра, че ще се организира масов събор в близост до Зона 51 в Невада, където се твърди, че американските военни изследват извънземния живот, НЛО и всякакви паранормални явления. Сбирката е предвидена за 20 септември, като в нея се очаква да се включат 2 милиона фенове на космическите пришълци. Компанията предлага и застраховки срещу астероиди, прераждане и претърпени щети в опасни места. Засега само двама души са поискали да им бъдат заплатени компенсации след отвличания, като единият от тях е представил полароидна снимка на \"извънземните извършители\". В полицата обаче има уловка. Жертвите на застрахователното събитие наистина ще получат обезщетение от 10 милиона долара, но то ще се изплаща по 1 долар на ден в продължение на 10 милиона години.", "date": "2019.07.30", "title": "Бум на застраховки срещу отвличане от извънземни"}
{"url": "https://duma.bg/kradla-v-rozovo-se-izdirva-ot-fbr-n196837", "text": "Федералното бюро за разследване на САЩ е обявило награда от 10 хиляди долара за информация за т.нар. крадла в розово, която вече е ограбила четири банки, съобщи РИА Новости, цитирайки \"Фокс нюз\". Според информация на ФБР в два от четирите случая, които са произтекли през последните осем дни, младата жена е носела розова чанта. Именно това е причината да получи от служителите на реда цветистия псевдоним. Всички грабежи са извършени в три щата на източния бряг на САЩ: Пенсилвания, Делауеър и Северна Каролина. Атаките са провеждани по доста проста схема: жената се приближава до гишето в банката и показва на служителя бележка, изискваща да й даде парите. ФБР не уточнява обаче каква точно сума крадлата в розово е успяла да получи по този начин.", "date": "2019.07.30", "title": " Крадла в розово се издирва от ФБР"}
{"url": "https://duma.bg/iskat-ed-shiyran-da-pee-v-bond-25-n196839", "text": "Даниел Крейг иска Ед Шийрън да изпълнява заглавната песен в \"Бонд 25\", съобщи \"Контакт мюзик\". 51-годишният актьор, който играе актуалния Агент 007, е заявил, че поп звездата трябва да напише музиката към най-новия филм за британския шпионин, който все още няма заглавие. Приятел на Крейг заяви: \"Даниел се запозна с музиката на Шийрън благодарение на дъщеря си Ела. Тя обожава Ед и сега Крейг наистина харесва песните му.\" Актьорът, който е баща на 27-годишната Ела от бившата му съпруга Фиона Лоудън, е един от продуцентите на \"Бонд 25\" и има думата при избора на музиката за филма, следователно може и да успее да привлече Шийрън. В момента обаче се разглежда и възможността Адел, която вече има заглавна песен към поредицата в \"007 Координати: Скайфол\" от 2012 г., отново да пише саундтрака към лентата за тайния агент. \"Бонд 25\" трябва да излезе по кината през април 2020 г. Режисьор на филма е Кари Фукунага. Сред актьорския състав са Даниел Крейг, Рами Малек, Наоми Харис и Ралф Файнс.", "date": "2019.07.30", "title": "Искат Ед Шийрън да пее в \"Бонд 25\""}
{"url": "https://duma.bg/izlozhba-na-cheshki-igrachki-v-burgas-n196842", "text": "Експозицията \"Mini wonders\" отваря врати за своите посетители на 1 август в галерия \"Георги Баев\" в Бургас (до 29 август). Тя се превръща в малък свят на чудесата с приказната изложба, насочена към малките ценители на изкуството. Организатори са Чешкият център в София и община Бургас. Надуваем бивол, дървен слон, принцеса, състезатели пристигат в Бургас, за да покажат разнообразието на чешката играчка, чиято история започва в началото на XX век и продължава да се развива до днес. Представени са работи на съвременни автори заедно с емблематични продукти, оставили следа в историята на чешката култура през последните сто години, които се произвеждат до днес. Входът е свободен.", "date": "2019.07.30", "title": "Изложба на чешки играчки в Бургас"}
{"url": "https://duma.bg/zalezat-vdahnovi-bulchinska-kolektsiya-n196841", "text": "Красивото сияние на залеза и нежните отблясъци на скъпоценни камъни и материи са вдъхновили Радослава Лазарова за нейната най-нова булчинска колекция Reflections 2020 (\"Отражения 2020\"). Носителката на \"Златна игла 2019\" за най-добър млад дизайнер затвърждава характерните за своя отличителен творчески почерк смели решения, женствени силуети, интригуващи съчетания на цветове, материи и декоративни елементи. По отношение на силуетите колекцията на модна къща \"Блинк\" предлага многообразие както в различните конструктивни срязвания, така и в разнообразните дължини и многопластови поли. Присъстват силуетите тип \"русалка\", \"принцеса\" и А-линия. Ръчно моделираните кройки създават обеми в артистични съчетания, плохи, комбиниране на плътно и прозрачно, отразено и при корсетите, оформящи изящна женствена талия. Акценти в колекцията са авторската дантела, създадена по дизайн на Радослава Лазарова, ефектът \"рисунка върху тялото\", флоралните и фигуралните елементи в симетрични и асиметрични композиции. Присъстват и спортноелегантни елементи както в кройките, така и в детайлите: вертикални линии, джобове, мрежести елементи, прозрачност. Характерно е наслагването на многопластови \"невидими\" материи. За роклите в колекцията са използвани тафта, копринен шифон, копринен тюл, висококачествен руски сатен, дюпон и органза с матов ефект. Радослава Лазарова акцентира също на рокли две в едно, ръчно изработени елементи и моделирани набори, голо рамо, дълбоки и V-образни деколтета, голи гърбове и висока талия. Декоративната украса включва нежни полупрозрачни кристални мъниста, цирконии, пайети, 3D флорални елементи и точки. Подбраните цветове са слонова кост, екрю, телесно и нежни нюанси на розово - пудра и пепел от рози.", "date": "2019.07.30", "title": "Залезът вдъхнови булчинска колекция"}
{"url": "https://duma.bg/spektakal-na-razgradskiya-teatar-predstavya-nov-teatar-ndk-n196844", "text": "\"Два билета за Париж\" от Христо Христов представят на 31 юли от 19.30 ч. в Нов театър - НДК, Робин Кафалиев, Таня Кожухарова, Атанас Бончев-Наката, Мариела Топалова, Марияна Бранкованова, Цветана Благоева, Николай Сяров, Йоана Иванова, Яцек Янков. Режисьор е Робин Кафалиев, постановка - Тодор Мадолев, сценография - Теодор Даскалов. Продукция ДТ \"Антон Страшимиров\" - Разград. Това е последното представление от Летния фестивал на Нов театър - НДК.", "date": "2019.07.30", "title": "Спектакъл на Разградския театър представя Нов театър - НДК"}
{"url": "https://duma.bg/zavrashtane-tragva-po-kinata-prez-oktomvri-n196847", "text": "По-малко от месец след края на снимките на романтичната комедия \"Завръщане\" продуцентите Башар Рахал, Ники Илиев и Богомил Грозев от филмовото студио \"Силвър лайт пикчърс\" представят първия трейлър на лентата. Филмът обещава много смях, романтика и драматични обрати, забъркани от Ники Илиев, Башар Рахал, Александър Кадиев, Диляна Попова, Евелин Костова, Орлин Павлов, Бойко Кръстанов, Райна Караянева и Искра Донова в един от най-красивите български градове - Пловдив, научи ДУМА от Боряна Гидикова, изпълнителен продуцент. Точно 25 години след паметното футболно лято на България през 1994-а трима приятели (Бойко, Орлин и Сашо) се завръщат у дома от всички краища на света, за да помогнат на друг свой приятел от детството да спаси родната си къща. Алекс (Ники Илиев) трябва да убеди братовчеда си Бранимир (Башар Рахал) да не загърбва завета на дядо им (Стефан Данаилов), като събори фамилния им дом и построи на негово място модерна бизнес сграда. Единственият начин е приятелите от детството да се обединят отново и да победят професионалния отбор на Бранимир в градския маратон. Задачата се оказва изключително трудна, а поредица от безумни случки и препятствия поставя на изпитания дългогодишното им приятелство. Героите се завръщат към спомените за детските мечти, първата любов, семейните ценности и истинското приятелство. И откриват, че независимо от промените и разстоянието на времето някои неща остават същите. Снимките продължиха повече от месец в началото на лятото, в по-голямата им част - в Пловдив. Над 500 статисти, полицаи и спортисти се включиха в заснемането на тридневен маратон в три дисциплини - колоездене, бягане и гребане. Някои от най-емблематичните за Пловдив места като Стария град, Капана и Гребната база са естествен декор. Екипът беше подкрепен от хората в цял Пловдив, които отваряха домовете, ресторантчетата, магазините и офисите си, за да се включат с каквато помощ могат и да станат част от кинопродукцията. Филмът на Ники Илиев е обяснение в любов към Пловдив и неговите хора, с подкрепата на общината, като част от програмата на фондация \"Пловдив 2019\" (\"Пловдив - Европейска столица на културата 2019\"). Лентата ще бъде пусната през октомври в кината у нас. Филмът се разпространява от bTV Studios.", "date": "2019.07.30", "title": "\"Завръщане\" тръгва по кината през октомври"}
{"url": "https://duma.bg/direktorat-na-starozagorskata-opera-ognyan-draganov-poluchi-orden-za-zaslugi-kam-bpts-bp-n196846", "text": "С изпълнение на хора към Катедралния храм \"Св. Николай Мирликийски Чудотворец\", с диригентка Мария Колева, започна отбелязването на 55-ия рожден ден на директора на Държавната опера в Стара Загора Огнян Драганов. В негова чест дверите на Митрополитския дом се отвориха както за официални гости, така и за десетки граждани. \"Изказвам огромна благодарност към Вас, за Вашето трудолюбие, за Вашата всеотдайна любов към изкуството. Благодаря Ви, че не се отделихте от църквата и й позволихте да влезе в Старозагорската опера! Благодаря Ви, че ми връчихте диригентската палка, с която да издирижирам Моцартовия \"Реквием\"! Освен съименничеството ни сме свързани и с любовта, духовната връзка, че можем да бъдем заедно и да преуспяваме! Вие сте голям човек и постигнахте много!\", обърна се към рожденика домакинът на събитието, митрополит Киприан, минути преди да го награди с орден \"Св. ап. Карп\" - I степен, за особени заслуги към БПЦ - БП, респективно към Старозагорската епархия. \"Идвайки в Стара Загора, се разделих от моето семейство и започнах един по-различен живот. В този град ме върна любовта ми към мястото, на което чух за първи път музика, усетих какво е да бъдеш обграден от различни хора. За мен правенето на изкуство е като правенето на любов - винаги трябва да има двама души, а любовта е безплатен Божи дар и се старая максимално много да я използвам. Благодаря на целия си екип, който върви с мен и ми вярва! Благодаря на митрополит Киприан, на институциите, на публиката ни, защото заедно успяваме!\", не скри вълненията си по време на празника Огнян Драганов. В края на вечерта бе прожектиран филмът \"Мечтателят\", създаден специално от Тони Куцаров и Милен Ботев по повод 55-годишнината на Драганов, научи ДУМА от Сийка Лапачка, експерт ВО на Старозагорската опера.", "date": "2019.07.30", "title": "Директорът на Старозагорската опера Огнян Драганов получи орден за заслуги към БПЦ - БП"}
{"url": "https://duma.bg/za-levcheto-i-butoncheto-n196849", "text": "От ГЕРБ са готови на всичко, за да спечелят \"Местни избори - 2019\", дори с нечестни средства. Или по скоро само с нечестни средства, защото виждат, че по друг начин не могат. Започнаха със субсидиите - драстично орязване, съчетано с възможности за съмнително финансиране (спонсорство) от страна на бизнеса. За българските изборни и политически условия това означава законодателната власт да бъде подчинена на мощни икономически групировки или отделни олигарси, които ще могат да си поръчват законите и да си избират марионетки, които сляпо да ги прилагат. Всичко в името и в ползата на хората с парите. С многото пари. Мнозинството явно не се притеснява от това. Гласуваха този безобразен вариант съвсем съзнателно, целенасочено и без притеснения, за да \"умъртвят\" опозицията в лицето на БСП и да си осигурят служебна победа на предстоящите местни избори. Под благовидния предлог, че изпълняват волята на народа (по левче субсидия за получен действителен глас). Ударът, който се опитват да нанесат на БСП, е  Но от ГЕРБ толкова са я оплескали в управлението, толкова са се компрометирали с далаверите, с корупцията и т.н., включително и в местната власт, че не са сигурни дали ще им помогне да оставят БСНП без средства. Затова побързаха да подготвят нов удар - отмяна на \"машинното гласуване\", което бе съвсем наскоро въведено (през 2014 г) под натиска на гражданското общество и само частично прилагано едва на последните два избора, и то в малък процент от секциите. Зад представения пред обществото опит за мотиви за отмяната е скрита истинската цел - да си провеждат изборите, както си знаят, както Цветанов ги правеше, без Цветанов, но по Цветановски - да купуват гласове, да манипулират и фалшифицират протоколите, за тях да гласуват мъртви души, да носят насам-натам чували и... те си знаят какво още. И бързат, че не остана време до изборите! На 9 юли внесоха тази промяна в Изборния кодекс и на 12 юли поискаха да го гледаме екстрено в пленарната зала. Когато на същия този 12 юли не успяха да си осигурят кворума, нагло обвиниха опозицията, че го била провалила, защото не желае дебати за отмяната на \"машинното гласуване\". Не стана ясно как за два-три дни успяха да проведат дебати \"за\" и \"против\", да се допитат до експерти и специалисти по избори, да чуят мнението им, да бъде разгледан задълбочено въпросът по комисии. Дори една истинска оценка за въздействие на отмяната на \"машинното гласуване\" върху изборния процес не направиха.  - БСП подкрепя \"машинното гласуване\", значи ГЕРБ е твърдо против. Има европейски и световен опит за прилагането на машинен вот в десетки, дори в стотици страни, в някои от които демокрацията е неоспоримо призната, и в други, в които не е. Има такива, които са се отказали от него, други, които искат тепърва да го въвеждат (като нас и на други места, където има съмнения, че се манипулират изборите). Трети са го въвели експериментално, четвърти са доволни от резултатите и продължават да го прилагат. Но управляващите не знаят и не се интересуват от практиката и мотивите за прилагането или не на \"машинно гласуване\". И всеки започва да дава примери с тези страни, както му е удобно. Измислят не дотам умни аргументи, че машинното гласуване затруднявало избирателите (по-скоро изборната администрация), че било скъпо, че били възможни измами. На какво основание твърдят тези неща, знаят ли къде са рисковете и слабите места, дали е скъпо наистина, възможни ли са фалшификации и т.н.?  Противниците на \"машинното гласуване\" дори твърдят, че в Европа - с изключение на Белгия, нямало такова, но това не е така, защото освен в Белгия машинен вот има в Швейцария и Естония. И някак удобно пропускат да уточнят, че в много европейски страни няма машинно гласуване, но няма и търговия с гласове или поне не в такива мащаби, каквито има в България.  И още един сериозен въпрос: защо променете в Изборния кодекс се правят в навечерието на избори? Несериозно и недопустимо е! В този си вид Изборният кодекс действа от 2014 г. и от тогава до сега се е променял средно по четири пъти на година - все по прищявка на ГЕРБ. Сега за пореден път, три месеца преди най-важните избори за хората - местните, пак натрапиха промени. От Парламентарната група на левицата се опитахме да мотивираме управляващото мнозинство или поне по-разумната част от него да гласува против отмяната на \"машинното гласуване\". Уви! \"Машинното гласуване\" е по-бързо и по-лесно, при него няма невалидни бюлетини и в края на изборния ден с натискане на един бутон разполагаме с протокол за резултатите в секцията. Няма намеса на членовете на комисията в изготвяне на протоколите, т.е. субективният фактор при отчитане на гласовете е сведен до нула. Без значение е компетентността на членовете на СИК. \"Машинното гласуване\" редуцира подмяната на вота и го свежда до нула. Но ГЕРБ точно това ги притеснява - че няма да могат да правят изборни измами. Освен това  но дори и да е малко по-скъпо, си струва заради другите предимства, които носи. А може и да се намалява цената му по други начини, например чрез формиране на по малък брой секционни избирателни комисии или чрез включване на по-малък брой членове в СИК, защото работата се намалява, като отпадат ръчното преброяване на бюлетините, попълването на протоколи и пр.). А става скъпо заради безхаберния подход и липсата на мисъл - защо се наемат машини за гласуване на цена, близка до тази, за която могат да бъдат закупени? Още един аргумент - членовете на СИК в по- голямата си част не са подготвени да изпълняват задълженията си по време на избори, не са подбирани на професионален принцип, а на политически. При едно изцяло машинно гласуване влиянието на тези неподготвени хора върху изборния процес в голяма степен се елиминира. Освен това сега няма как да се контролира дали членовете на СИК изпълняват задълженията си по установяване и отразяване в протокола на преференциите за отделните кандидати. Машинният вот отстранява и този проблем. Някой противници сочат, общо взето, негативния доклад на ЦИК за ефекта от \"машинното гласуване\" като аргумент за отхвърлянето му. Но, първо, ЦИК няма функцията да дава съвети и да формира мнение, а трябва да изпълнява закона. Как да повярвам, че не можем да се справим с едно \"машинно гласуване\", като се гордеем, че имаме два суперкомпютъра, имаме еврокомисар по цифровизацията, претендираме да сме цифрова нация, а се плашим от \"машинното гласуване\". Несериозно е! Просто някой трябва на накара ЦИК и местните комисии да си вършат работата. Не е ясно защо в ЦИК вече две години отказват да изпълнят закона и саботират \"машинното гласуване\" и това остава без всякакви последствия. Излиза, че именно такова поведение е толерирано и насърчавано от управляващите... Сигурен съм, че след като се въведе \"машинното гласуване\" и хората видят, че така е по-бързо, по-лесно и по-ефективно, след като свикнат с него, то ще увеличи избирателната активност и ще привлече и младите гласоподаватели, които са свикнали с техниката, но сега са разочаровани от подмяната на гласовете и не гласуват. ", "date": "2019.07.30", "title": "За левчето и бутончето "}
{"url": "https://duma.bg/datata-n196848", "text": "СВЕТОВЕН ДЕН НА ПРИЯТЕЛСТВОТО. Учреден е с резолюция 65/275 на Общото събрание на ООН от 27 април 2011 г., за да се насърчи международното разбирателство и дружбата между различните народи и култури. 1792 - \"МАРСИЛЕЗАТА\" Е ИЗПЯТА ЗА ПЪРВИ ПЪТ В ПАРИЖ. Написана е от Клод Жозеф Роже дьо Лил в нощта на 25 срещу 26 април 1792 г. след обявяване на война на Франция от страна на Австрия. Оригиналното й име е \"Марш на Рейнската армия\". Става символ на Френската революция и прозвучава за първи път по улиците на Париж от пристигащи от Марсилия части от френската Национална гвардия, откъдето произлиза и името й. На 14 юли 1795 г. е обявена за национален химн. Забранена по времето на Империята, тя е преработена от Ектор Берлиоз през 1830 г. и през 1879 г. става отново химн на Франция. 1863 - РАЖДА СЕ ХЕНРИ ФОРД, АМЕРИКАНСКИ ИНЖЕНЕР, ИЗОБРЕТАТЕЛ И ПРЕДПРИЕМАЧ (УМИРА 1947 Г.). Един от пионерите в автомобилостроенето. През 1893 г., след години експерименти през свободното си време, съумява да \"събере\" първия си автомобил. През 1899 г. заедно с единомишленици основава \"Детройтската автомобилна компания\", която започва да произвежда неговия автомобил. Две години по-късно автомобилната компания вече се нарича Henry Ford Company, но Форд не работи там. Любимият му израз е \"Най-хубавата кола е новата\". 1919 - РАЖДА СЕ АЛЕКСАНДЪР ВУТИМСКИ, ПОЕТ (УМИРА 1943 Г.). Рожденото му име е Александър Коцев Вутов. Смятан за един от значимите, но недобре познати български поети. Творчеството му, посветено на града и любовта, е доминирано от носталгично-меланхолично светоусещане. Приживе не успява да издаде своя стихосбирка. Неиздадени остават и 15 кратки есета, писани през периода 1941-1943 г. 1951 - УМИРА АСЕН РАЗЦВЕТНИКОВ, ПИСАТЕЛ (Р. 1897 Г.). Рожденото му име е Асен Петков Коларов. За пръв път печата през 1917 г. в сп. \"Българан\" под псевдонима Анри. Активен сътрудник на левия печат - сп. \"Червен смях\", \"Младеж\", \"Работнически вестник\". Един от ярките представители на \"септемврийската литература\" заедно с Гео Милев, Ангел Каралийчев, Никола Фурнаджиев. Автор е на книгите \"Жертвени клади\", \"Двойник\", \"Планински вечери\", на детските книги \"Юнак Гого\", \"От нищо нещо\", \"Щурчовото конче\" и др. 2007 - УМИРА ИНГМАР БЕРГМАН, ШВЕДСКИ РЕЖИСЬОР (Р. 1918 Г.). Определян като един от най-изтъкнатите автори в киното на всички времена. Режисира над 60 художествени и документални филма за киното и телевизията, повечето по собствен сценарий. Режисьор на над 170 театрални постановки. Сред известните му творби са \"Шепот и викове\", \"Фани и Александър\", \"Изворът на девственицата\" и др.", "date": "2019.07.30", "title": "Датата"}
{"url": "https://duma.bg/shefat-na-svetovnata-borba-na-vizita-v-balgariya-n196828", "text": "Президентът на Международната федерация по борба Ненад Лалович пристигна на визита в България за световното за кадети в София. Сърбинът даже говори с премиера Борисов за развитието на бойните спортове у нас. На срещата беше обсъдена и кандидатурата на България за домакинство на Световно първенство за мъже и жени през 2023 г., което има статут и на олимпийска квалификация за Игрите в Париж 2024. Догодина България ще бъде домакин на последната олимпийска квалификация за Токио 2020.", "date": "2019.07.30", "title": "Шефът на световната борба на визита в България"}
{"url": "https://duma.bg/koy-prospa-chumata-n196854", "text": "Опасната за свиневъдството ни болест африканска чума се развихри, огнищата у нас са над 20, към дръвника пътуват близо 100 хил. свине, а загубите може да стигнат милиарди левове. След като 2 години властите безхаберно наблюдаваха как стихията се приближава до границата ни, едва сега рязко се събудиха от дълбокия си сън.  Дори на земеделския министър Десислава Танева й се наложи да признае, че секторът е под огромна заплаха и властта се е забавила с мерките. Това нейно откровение дойде обаче след безпрецедентната критика от еврокомисаря по здравеопазване Витянис Андрюкайтис. Който предупреди, че страната ни може да загуби цялото си свиневъдство заради закъснелите мерки. Чак вчера \"спешно\" се събра Централният епизоотичен съвет към МС и взе \"незабавни\" допълнителни мерки. Сетиха се - близо година след сформирането на съвета.  От миналата седмица се чуват искания за оставки на Томислав Дончев, който е ръководител на междуведомствения щаб, на Танева, че и на шефа на БАБХ д-р Дамян Илиев. Конкретно на Илиев оставка му се иска не за пръв път, но досега нито една чума не успя да вземе главата му. Макар че като ръководител на националната ни ветеринарна агенция той би трябвало да е моторът на всички мерки, свързани с болестите по животните. Въпросът, който си задава всеки, е как така БАБХ, респ. Илиев, проспа ситуацията с чумата. И отговорът изглежда ясен, след като огнищата на зараза постоянно се увеличават, а в няколко свинеферми вместо грухтене вече цари тишина. Сега щели да сложат всички свинекомплекси под карантина, а в кланиците - военна полиция. Ще има ли ефект от всичко това предстои да разберем. Ако заразата прескочи магистралата и плъзне в южна посока - смъртта на сектора ще е напълно гарантирана. Впрочем къде се скри \"кръстникът на свиневъдите\" Бойко Борисов, след като набеди чуждестранните туристи за мора по прасетата у нас?", "date": "2019.07.30", "title": "Кой проспа чумата?"}
{"url": "https://duma.bg/padna-16-godishen-svetoven-rekord-v-lekata-atletika-n196830", "text": "Далила Мухамад постави нов световен рекорд в бягането на 400 метра с препятствия по време на шампионата на САЩ в Йова. Новото най-добро постижение за всички времена е 52,20 сек., което е с 0,14 сек. по-добро от стария рекорд на рускинята Юлия Печонкина от 2003 г. \"Шокирана съм. На тренировки бягах с подобно време и треньорът ми бе сигурен, че мога да направя нещо подобно, но не съм го очаквала\", каза 29-годишната Мухамад, която претърпя мозъчно сътресение заради падане на тренировка преди едва две седмици. Тя е и олимпийска шампионка в дисциплината от Рио 2016.", "date": "2019.07.30", "title": "Падна 16-годишен световен рекорд в леката атлетика"}
{"url": "https://duma.bg/verstapen-specheli-haosa-v-germaniya-n196831", "text": "Макс Верстапен беше най-бърз в хаотичното Гран при на Германия във Формула 1. Холандският пилот на Ред Бул беше изключително съобразителен на мокрото трасе и извади огромен късмет за победата. Той изкова втори успех за сезона и общо седми в кариерата. На пистата \"Хокенхайм\" Макс спря хронометъра за 1:44:31:275 часа. Втори се нареди стартиралият последен Себастиан Фетел (Гер, Ферари) на 7,333 сек., а изненадващо последен на стълбицата се качи Даниил Квят (Рус, Торо Росо) на 8,305 сек. Световният шампион и абсолютен фаворит Люис Хамилтън (Вбр) се провали, като завърши 11-и, но ФИА наказа пилотите на Алфа Ромео Кими Райконен и Антонио Джовинаци с по 30 сек. Така британецът се придвижи до 9-ата позиция. Заради мокрото трасе 5-кратният световен шампион се завъртя два пъти на пистата, като първият беше на влизане в бокса, като се удари в предпазната стена и счупи предното си крило. Инцидентът свари неподготвени механиците му, на които им трябваше към минута, докато сменят частта и гумите. Постоянно променящото се време пък предизвика множество завъртания за пилотите, както и доста отпадания. А колата за сигурност имаше доста работа. Специалистите пък определят надпреварата като най-интересна за сезона, защото Мерцедес не успяха да доминират. \"Беше трудно състезание за печелене и за вземане на правилните решения. Успяхме да се справим и да не допуснем прекалено много грешки в тези тежки условия\", каза Верстапен. \"Трудно можеше да се предположи какво следва в това състезание, беше и много дълго и в един момент си мислех, че никога няма да има край. Набрахме темпо, беше ни трудно да го направим, но е важно, че се опазихме от грешки\", обяви Фетел. Неговият съотборник Шарл Леклер (Фр) не завърши. \"Това е един от най-тежките уикенди, които съм имал\", призна Хамилтън. В класирането той е начело с 225 т. пред съотборника му Валтери Ботас (Фин) със 184, Верстапен 162 и др. При конструкторите води Мерцедес с 409 т., пред Ферари 261, Ред Бул 213 и др. Старт №12 е в неделя в Унгария.", "date": "2019.07.30", "title": "Верстапен спечели хаоса в Германия"}
{"url": "https://duma.bg/grisho-padna-do-57-o-myasto-n196832", "text": "Григор Димитров загуби още четири позиции в световната ранглиста. Българският тенисист вече е 57-и в класацията на АТП с 952 т. За последно той беше на по-ниско място на 22 октомври 2012 г., когато беше 62-и. Миналата седмица Димитров допусна четвърта поредна загуба, като отстъпи в два сета от 405-ия в света Кевин Кинг (САЩ) на старта в Атланта. Тази седмица хасковлията ще направи опит да се завърне на победния ход в надпреварата в Лос Кабос. На старта той ще играе със Стив Джонсън (САЩ, №94), като срещата трябва да е тази нощ. Досега двамата са спорили шест пъти, като Димитров има четири успеха. При победа нашият може да срещне втория поставен Гуидо Пея (Арж, №24). В ранглистата промени на върха няма. Водач остава Новак Джокович с 12 415 т., пред Рафаел Надал (Исп) 7945, Роджър Федерер (Швейц) 7460 и др. При жените Виктория Томова се изкачи с три места до №175 с 347 т. след доброто представяне в Прага. Води Ашли Барти (Авл) 6605 т., пред Наоми Осака (Яп) 6275, Каролина Плишкова (Чех) 6055 и др.", "date": "2019.07.30", "title": "Гришо падна до 57-о място"}
{"url": "https://duma.bg/sastavi-ot-7-darzhavi-uchastvat-vav-folklorniya-festival-v-plovdiv-n196843", "text": "На Античния театър в Пловдив бе открит 25-ият Международен фолклорен фестивал с участието на танцови състави от седем държави. Акцентът е поставен върху българското представяне със Северняшкия ансамбъл за народни песни и танци \"Иван Вълев\" - Плевен, Ансамбъла за народни песни и танци \"Пазарджик\", ансамблите \"Дилянка\" от Пловдив, \"Чепино\" от Велинград и \"Тракия\". Всички те ще имат самостоятелен концерт под наслов \"Среща на поколенията\". Участват колективи от Испания, Индия, Мали, Сърбия и атрактивна трупа от Грузия. Всяка вечер до 2 август от 17.30 ч. се състоят дефилета на съставите. Те тръгват от \"Дом Левски\", преминават по главната улица и стигат до сцената на пл. \"Стефан Стамболов\", където от 18 ч. изнасят кратки концерти. Програмата продължава с официалните вечерни представяния на Античния театър от 20 ч. Входът е свободен.", "date": "2019.07.30", "title": "Състави от 7 държави участват във фолклорния фестивал в Пловдив"}
{"url": "https://duma.bg/krusharski-sashto-ne-vizhdal-cherno-toto-n196834", "text": "Шефът на Локо Пд Христо Крушарски стана поредният футболен бос, който смята, че в еfbet Лигата не се манипулират мачове. Повод за запитването в Актуално студио \"Дерби\" бяха слуховете във Враца, че е договорил победата над Ботев (4:1). \"Нямам пари да се усмихна, камо ли да купя мач. Е, как да стане? Вие виждали ли сте \"черно тото\"? Какво е това животно? Как се говори, без да го докажеш?\", запита той и допълни за привличането на легендата на Черно море Георги Илиев, отстранен от варненския клуб след прословутия скандал с полиграфа. Крушарски призна, че бившият национален селекционер Ивайло Петев му е препоръчал настоящия треньор Бруно Акрапович. \"Той е немски възпитаник с босненски произход. Поговорихме си 5 мин. и ми стана ясно, че може да отнеме функциите, с които се занимавах. Треньорът трябва да спазва политиката на собственика\", допълни Крушарски. Ексцентричният бос на Локо говори и за отказа на нигериеца Стивън Езе да преподпише изтичащия в края на годината договор. \"Откъде сте го чули това, че иска увеличение на заплатата? Има един мениджър, като всички пиявици, дето им мътят главите. Ей сега ми се обаждат: \"Дай ми Езе, ама без пари\".\" Момчетата не са виновни, толкова им е акълът. Те не взимат големи заплати, но мениджърите им искат процент. Езе го питам: \"Твоят мениджър, като е толкова силен, в кой отбор ти предложи да играеш? Защото ти, като дойде тук, не можеше да спираш топката. С краката беше... е и сега е малко дърво. Когато играеш и се показваш, ще те харесат, когато се предлагаш, кой ще те купи\", запита риторично Крушарски.", "date": "2019.07.30", "title": "Крушарски също не виждал \"черно тото\""}
{"url": "https://duma.bg/potroshiha-avtobusa-na-botev-pd-n196833", "text": "Автобусът на Ботев Пд е бил подложен на среднощна атака в Студентски град в София, където \"канарчетата\" бяха на лагер за вчерашното шампионатно гостуване на Левски на \"Герена\". Хулигани са счупили предното стъкло на рейса. Предстои оглед от застрахователите, като не се знаеше дали \"жълто-черните\" ще могат да се приберат с него. Това е поредната изцепка на \"сини\" гамени, които наскоро се биха в Братислава с полски и холандски фенове. Надали обаче този път виновните ще бъдат наказани. Голямата звезда на пловдивчани Тодор Неделев бе награден за Играч №1 на II кръг в efbet Лига. Националът вкара първия хеттрик в елита този сезон за обрата от 0:1 до 3:1 срещу Дунав. Халфът прибра от Пресклуб \"България\" и значката си за Играч №1 на април. \"Сезонът за мен започна добре, дай, Боже, да продължа в същия ритъм и да бъда от полза и за националния отбор. Знаете, че Лудогорец, Левски и ЦСКА са най-добрите в България. Всяка година правим всичко възможно да сме по-напред в класирането. Нашият треньор Желко Петрович за мен е много добър, има различни виждания от предния наставник Николай Киров, всичко в съблекалнята е супер, изпълняваме онова, което изисква от нас. Според мен е уникален човек. През лятото не съм имал конкретни оферти да напусна, имам действащ договор с Ботев. Надявам се отново да достигнем финала за Купата на България и този път да го спечелим\", заяви Неделев.", "date": "2019.07.30", "title": "Потрошиха автобуса на Ботев Пд"}
{"url": "https://duma.bg/shaban-mustafa-vtori-na-maraton-v-shveytsariya-n196829", "text": "Шабан Мустафа завърши на второ място във високопланински маратон в швейцарските Алпи. Българинът преодоля дистанцията от 42,7 км по трасе с денивелация от 1424 метра с финал в курорта Давос на 1560 метра надморска височина за 3:23:15 часа. Той завърши на 5,03 мин. зад победителя Щефан Венк (Швейц), който беше считан за абсолютен фаворит в надпреварата и оправда очакванията с бягането си. Трети с време 3:40:27 часа завърши друг швейцарец - Габриел Ломбризер.", "date": "2019.07.30", "title": "Шабан Мустафа втори на маратон в Швейцария"}
{"url": "https://duma.bg/svetat-izrazhodi-resursite-za-tazi-godina-n196870", "text": "От вчера човечеството живее на кредит, тъй като вече е изчерпало всички природни ресурси, предлагани от планетата, като вода, почва и чист въздух, два месеца по-рано в сравнение с предходния период от 20 години, според изчисленията на Global Footprint Network, цитирани от АФП. 29 юли е и най-ранната дата досега, подчертават от организацията. \"Човечеството в момента използва екологичните ресурси 1,75 пъти по-бързо\", отколкото са възможностите за възстановяване на екосистемите. Или, с други думи казано, на човечеството ще са необходими 1,75 планети, за да произвеждат достатъчно и да посрещнат неговите нужди при настоящите равнища на потребление. \"Ние изяждаме природния капитал на нашата планета, намалявайки бъдещия й капацитет за възстановяване\", предупреждава неправителствената организация. Моделът на консумация според страните разкрива големи разлики. \"Ако всички живееха като французите, щяха да са ни необходими 2.7 планети\" и пет планети, ако всички приемат консуматорския модел на американците. Последиците от този световен екологичен преразход стават все по-очевидни под формата на обезлесяване, ерозия на почвата, загуба на биологично разнообразие или натрупване на въглероден диоксид в атмосферата. Последното води до климатични промени и по-чести екстремни метеорологични събития. \"Имаме само една Земя - това е определящият контекст на нашето съществуване. Не можем да използваме 1,75 пъти по толкова без разрушителни последици\", казва Матис Вакернагел, основател на организацията.  За да се измести денят на преразход до 31 декември, \"основният лост на действието се отнася до емисиите на парникови газове, които сами по себе си представляват 60% от глобалния ни екологичен отпечатък\", казват от Global Footprint Network. \"Чрез намаляване на емисиите на CO2 с 50 % можем да спечелим 93 дни през годината или да отложим деня на преразход за октомври\", изчисляват еколозите. Ако човечеството успява да измества деня на преразход с 5 дни назад всяка година, има надежда, че до 2050 г. ще успеем да се вместим в рамките, които природата ни е определила.", "date": "2019.07.30", "title": "Светът изразходи ресурсите за тази година"}
{"url": "https://duma.bg/pochina-legendata-vasil-metodiev-shpaydela-n196826", "text": "На 84 г. почина големият футболен треньор Васил Методиев-Шпайдела. Той оставя името си в историята на Локомотив София, с който става шампион като футболист и като треньор, Левски и българския футбол. Бившият старши треньор на \"сините\" извежда клуба до три титли на страната. Поклонението и опелото на Васил Методиев ще се състои в сряда, 31 юли, от 11,45 ч. в храм \"Св. Успение Пресветая Богородица\" в кв. \"Хиподрума\" в София.", "date": "2019.07.30", "title": "Почина легендата  Васил Методиев-Шпайдела "}
{"url": "https://duma.bg/brazilets-tegli-tsska-sf-n196836", "text": "Бразилецът Евандро се оказа водещ реализатор за ЦСКА-Сф през сезона. Нападателят донесе победата при гостуването на Славия с 2:1 в мач от III кръг на efbet Лигата. Той се появи от резервната скамейка и първо изравни в 69-ата мин., а 3 мин. преди края на редовното време донесе първия шампионатен успех на \"червените\". Футболистите на Люпко Петрович стигнаха до победата и след брутални грешки на \"белите\". Първо Димитър Велковски се замота и не успя да изчисти топката, която му беше открадната от Али Соу и подадена към Евандро, който прониза Георги Георгиев. При втория гол пък Греъм Кери центрира отляво и след рикошет в Андреа Христов топката премина през още трима души, за да отиде към непокрития Евандро. За бразилеца това беше четвърти гол за сезона. Миналата седмица той донесе победата над Осиек (1:0) в Лига Европа, а на старта на турнира беше точен веднъж и при успеха над Титоград (4:0).  Иначе пред 1500 души на ст. \"Славия\" Янис Карабельов (60) откри, като капитанът на \"белите\" се разписа за трети пореден път срещу ЦСКА-Сф. \"Белите\" обаче паднаха за втори пореден път този сезон, след като бяха повели. Предния кръг те дръпнаха на Локо Пд, но паднаха с 2:3. А на старта Витоша Б на два пъти им повеждаше, но столичани стигнаха до крайното 3:2. \"Хората си говорят, колкото си искат. Убеден съм, че това момче (Велковски) не може да се е продало. Той игра слабо целия мач, както и в предните. Може би е моя вината, че не съм се наложил да го отстранят. Обществото е болно, не е само във футбола. Нали я знаете българската поговорка: \"Може аз да не съм добре, но Вуте да е зле\", обяви шефът на Славия Венци Стефанов. \"Радвам се, че най-накрая победихме. Не стартирахме, както трябва и не изглеждаше, че ще спечелим, след като губехме, но показахме характер. Сътворихме положения и с влизането на Евандро обърнахме. Връщаме се на правия път и имаме позитивна атмосфера за мача с Осиек. Ще бъде супер, ако загубим с 1:2. Аз поемам отговорностите. Ако има проблем, аз се боря да направим добър отбор. Не се плаша за резултатите. Ако не са добри, знам какво следва. За да е прав треньорът, трябва да побеждава\", каза Петрович. \"Не се чувствам като звезда. Надявам се да продължим да показваме добро лице както тук във вътрешното първенство, така и в Европа. Чака ни труден мач с Осиек\", призна Евандро.", "date": "2019.07.30", "title": "Бразилец тегли ЦСКА-Сф"}
{"url": "https://duma.bg/rezultati-n196827", "text": "III кръг  Славия - ЦСКА-Сф 1:2 1:0 Карабельов (60) 1:2 Евандро (69 и 87); Ботев Вр - Локо Пд 1:4 0:1 Карагарен (9) 0:2 Илиев (34) 1:2 Домовчийски (58) 1:3 Илиев (78) 1:4 Карагарен (89) ЧК Миланов (Б-60; Дунав - Царско село 3:1; Черно море - Етър 1:1; Арда - Берое 3:1; снощи: Левски - Ботев Пд; Лудогорец - Витоша Б.  1. Черно море 2 1 0 7:3 7  2. Лудогорец 2 0 0 6:2 6  3. Локо Пд 2 0 1 8:6 6  4. Арда 1 2 0 3:1 5  5. Левски 1 1 0 4:1 4  6. Ботев Пд 1 1 0 3:1 4  7. ЦСКА-Сф 1 1 1 5:4 4  8. Етър 0 3 0 3:3 3  9. Славия 1 0 2 6:7 3 10. Берое 1 0 2 6:8 3 11. Дунав 1 0 2 5:8 3 12. Ботев Вр 1 0 2 4:7 3 13. Царско село 0 1 2 1:5 1 14. Витоша Б 0 0 2 2:4 0 Футбол по Ринг 19.00 Реал М - Тотнъм 21.30 Байерн М - Фенербахче по Макс спорт 3 3.30 Флуминенсе - Пенярол по Макс спорт 4 1.15 Крузейро - Ривър Плейт 3.30 Палмейрас - Годой Крус по Макс спорт 1 Тенис 23.30 Турнир във Вашингтон (мъже) по Евроспорт 1 Колоездене 16.30 Обиколка на Валония (IV етап)", "date": "2019.07.30", "title": "Резултати"}
{"url": "https://duma.bg/rumaniya-smelo-vdiga-pensiite-n196871", "text": "На 8 юли 2019 г. румънският президент Клаус Йоханис подписа новия Закон за пенсиите, който предвижда значително покачване на доходите на пенсионерите през следващите години. Законът е поредна мярка на Социалдемократическата партия, която представлява относително по-бедната и по-уязвимата част от избирателите. Подобно на други техни мерки, като въвеждането на специална ставка на ДДС за всички храни през 2015 г., сегашните действия са критикувани от бизнес средите.  Експерти, загрижени за макроикономическата стабилност на страната, бият тревога, че в резултат на закона ще нараснат дефицитите във финансовата система на страната. На свой ред министърът на труда Мариус Будай посочва, че към момента  спрямо средноевропейско ниво от 13%. Той е убеден, че ако БВП на Румъния е достигнал 202 млрд. евро през 2018 г. спрямо 171 млрд. евро през 2016 г., има ресурс за по-високи пенсии.  Преди представянето на новия закон е нужно да се кажат няколко общи положения. В Румъния стандартната възраст за пенсиониране е 65 години за мъжете и 63 години за жените. Минималният осигурителен стаж, след който е възможно пенсиониране, е 15 години - и за мъже, и за жени. Общият осигурителен стаж, който е нужен за пенсиониране, е 35 години.  Новият закон позволява на жените, които са реализирали минималния осигурителен стаж, родили са 3 деца и са ги отгледали до 16-годишна възраст, да получат при желание намаляване с 6 години на възрастта за пенсиониране. Такова намаляване е възможно и когато сред децата има осиновени, отглеждани поне 13 години. Освен това пенсионерите по инвалидност с първа степен на инвалидност имат право и на надбавка за придружител заедно с пенсията. Размерът на тази надбавка е 50% от брутната минимална заплата за месеца, в който се плаща.  Стандартната пенсия, която всеки румънец получава, се изчислява, като се умножи пенсионният коефициент, който във всеки един момент представлява определена фиксирана сума, с годишните пенсионни точки, които всеки гражданин получава на базата на доходите си през съответната година. Месечните пенсионни точки представляват пропорцията на брутния доход на гражданина спрямо брутния среден доход за месеца според данните на румънския Национален статистически институт. За всяка година се определят годишните пенсионни точки, като се съберат месечните пенсионни точки и се разделят на 12.  Това означава, че за да се повишат пенсиите, в Румъния трябва да бъде вдигнат пенсионният коефициент. Към момента той е 1100 леи. Съгласно приетия Закон за пенсиите от 1 септември 2019 г. той ще стане 1265 леи, от 1 септември 2020 г. - 1775 леи, а от 1 септември 2021 г. - 1875 леи. След това неговото изчисляване ще следва хода на инфлацията. С други думи, до 2021 г. само на базата на пенсионния коефициент пенсиите в Румъния ще нараснат с над 70%. Именно този скок поражда опасенията на опозицията и на финансовите среди, че Румъния би влязла във финансова нестабилност заради нарасналите задължения по пенсиите. Според изчисленията само през 2019 г. бюджетът ще има нужда от 8,4 млрд. леи (1,76 млрд. евро) повече, за да отговори на повишения пенсионен коефициент. През 2020 г. сумата в плюс ще нарасне на 24,8 млрд. леи (5,24 млрд. евро), а през 2021 г. ще достигне 58,1 млрд. леи (12,28 млрд. евро). През 2022 г. допълнителната сума, която ще е необходима, достига 81,1 млрд. леи (17,14 млрд. евро). Числата може да изглеждат големи, но румънските социалдемократи твърдят, че колкото и да ги предупреждават за движение на страната към пропастта, вместо да стигне до нея, тя върви напред към  Това е същността на стратегията за \"растеж, подхранван от покачване на заплатите\" на икономиста Кристиан Сокол. Той обича да доказва с числа, че неговите стратегии хем са превърнали Румъния в една от най-жизнените икономики в Европа, хем са довели до повече пари в джобовете на хората и до повече потребление, довело на свой ред до допълнителна икономическа активност.  Сокол обяви, че се оттегля от активната дейност в помощ на социалдемократите в дните около приемането на Закона за пенсиите. Неговата стратегия обаче явно остава в сила. Социалдемократите са наясно, че за да продължат да управляват, трябва да дават някакви преференции на своя електорат, който като цяло е по-възрастен, живее в по-малки населени места и разчита повече на държавата за своите доходи. Тяхната надежда е, че по-високите доходи на населението, включително от пенсии, ще повишат потреблението, което ще увеличи икономическия растеж, и като последица Румъния ще се оттласне от дъното на европейските класации.  Докога обаче по-високите доходи ще водят до по-висок растеж, а по-големият растеж до повече средства за преразпределяне? Критиците на линията на социалдемократите постоянно чертаят мрачни сценарии за бъдещето на страната. Достатъчен е поглед в данните за дълговете и дефицитите, които експертите постоянно показват. Според статия на радио \"Франс ентернасионал\", позоваваща се на данни от Румънската национална банка, дефицитът по текущата сметка за първите пет месеца на 2019 г. се е увеличил с над 830 млн. евро и е достигнал до 3,4 млрд. евро. Той е и с 32,6% по-голям от регистрирания за същия период през миналата година. Румънският износ нараства, но още по-бързо нараства вносът, провокиран от нарастващото потребление. В резултат импортът надвишава експорта с 6,3 млрд. евро. Спадат и чуждестранните инвестиции, които развиха доста румънската икономика през последните години. За посочения период те са под 1,5 млрд. евро. За същото време външният дълг на Румъния е нараснал с над 4 млрд. евро. Подобни данни обаче се публикуват от години - още когато през 2015 г. бе въведена специална ставка на ДДС за храните, която стимулира потреблението и  \"Четете все по-често интерпретации за правителствения дълг - спаднал, покачил се, бил или неустойчив\", пише Кристиан Сокол в своя блог на сайта на в. \"Адевърул\" и продължава: \"Използват се погрешни интерпретации и заключения, които манипулират хората без икономически познания. Правилното оценяване на показателите за дълга се прави чрез наблюдаване на динамиката им като дял на БВП и като абсолютна сума. Що се отнася до устойчивост, вече казах, макроикономическите показатели се преценяват не според това с колко са нараснали или докъде са стигнали. Това няма значение и не е нищо друго освен таблоидизиране на макроикономическия анализ. Устойчивостта или не на еволюцията на тези индикатори се изследва според праговете на устойчивост или на тревога, отвъд които трябва да се премахнат неравновесията в икономиката.\" След това Сокол обяснява, че през 2018 г. делът на държавния дълг спрямо БВП е по-нисък от този през 2016 г. Пак през 2018 г. за 1 евро растеж на румънската икономика се тегли по-малък размер дълг, отколкото през 2016 г. Освен това Румъния има най-ниския съвкупен частен и държавен дълг в ЕС. След като социалдемократите понесоха удар на евроизборите, а техният лидер Ливиу Драгня влезе в затвора, за тях е важно да не загубят своя традиционен електорат. Битката за неговите сърца, умовете и стомаха явно предполага дързостта да се върви срещу предписанията на финансовия елит. Или пък социалдемократите просто нямат друг избор, тъй като, ако се бореха просто за \"лява\" версия на икономическата дисциплина, нямаше да печелят избори. Както при борбата с корупцията доскоро, в икономически план в Румъния също има различни лагери, противоречия и напрежение, които водят до развитие...", "date": "2019.07.30", "title": "Румъния смело вдига пенсиите"}
{"url": "https://duma.bg/kratki-novini-n196867", "text": "Правителството на Унгария предлага на брачните двойки заем от 30 590 евро, който те не трябва да връщат, ако имат три деца, информира Евронюз. Парите са достъпни чрез схема, която влезе в сила от началото на юли. Като много други страни членки на ЕС Унгария има недостиг на работна ръка. Премиерът Виктор Орбан иска да насърчат раждаемостта чрез унгарските семейства, а не чрез масова имиграция. Над половината от задържаните участниците в протестите в Москва се оказаха от провинцията, макар че демонстрациите бяха заради предстоящите местни избори в Московската дума. Над 600 от общо 1075-те задържани не са жители на столицата, съобщи \"Взгляд\". Проявата им бе забранена от столичните власти. При предишната незаконна акция на опозицията в средата на месеца участваха дори лица, дошли от Украйна.  Втори кораб на британския флот пристигна в Персийския залив, за да осигури безопасно корабоплаване под флага на Великобритания през Ормузкия проток. Това е \"Дънкан\", участвал в учения на НАТО в Черно море. Иран пък осъди, като \"провокативен\" британския призив за европейска военноморска мисия в Персийския залив и настоява сигурността в залива да бъде осигурена от регионалните държави.  Дан Коутс ще напусне поста си на 15 август, съобщи президентът Доналд Тръмп. Той му благодари \"за страхотната служба в името на нашата страна\". Тръмп възнамерява да предложи конгресмена Джон Ратклиф от Тексас за нов директор на Националното разузнаване. На негови подчинение ще бъдат общо 16 секретни служби, включително и ФБР и ЦРУ.   При съботното нападение на групировката \"Боко Харам\" по време на погребение в Североизточна Нигерия бяха убити 65 души, почти три пъти повече от първоначално съобщения брой. Президентът Мухамаду Бухари нареди на армията да започне въздушни патрули и операция по суша за издирване на нападателите. \"Боко Харам\" е смятана за африканската \"Ислямска държава\".", "date": "2019.07.30", "title": "Кратки новини"}
{"url": "https://duma.bg/95-i-kvartal-vze-vlastta-v-ukrayna*-n196872", "text": "Една от най-коментираните личности в Украйна през последната седмица е 29-годишният сватбен фотограф от Запорожие Сергей Штепа. Новоизпеченият депутат от партията \"Слуга на народа\" победи в едномандатен избирателен район мастития собственик на един от най-големите заводи в света за авиационни двигатели \"Мотор Сич\" и миниолигарх по съвместителство - Вячеслав Богуслаев. Тази история затъмни дори мажоритарната победа на \"слугата\" пицар Алексей Леонов срещу водача на \"Блока на Дарт Вейдър\" в Одеса.  Случаят \"Штепа\" се превърна в символ на триумфа на партията на президента Владимир Зеленски, която на отминалите парламентарни избори мина като валяк през украинската политическа система. Оказа се, че без да си бил в политиката, без дори един ден да си обикалял из избирателния си район, е напълно достатъчно, след като си закачиш марката \"Слуга на народа\", да влезеш в парламента. Така във Върховната рада се оказаха десетки и десетки случайни за политиката хора - зъболекари, ресторантьори, собственици на дребен бизнес, музиканти, момчета и момичета \"от крайния квартал\" в украинската им версия. Общо партията на Зеленски получи 253 мандата - 129 от едномандатните и 124 от многомандатните избирателни райони, като обра практически изцяло мажоритарния вот.  Според някои това при всички положения е по-добре, отколкото предишната фашизоидна смес от крайни националисти, откровени нацисти, русофоби и просто бандити, вкарани в парламента от мътната вълна на Майдана и преврата от 2014 г. Действително едни от най-одиозните сили отсъстват от украинския парламент. Това са неофашистките партии \"Свобода\", \"Десен сектор\", \"Национален корпус\" и радикалните  \"Самопомощ\", \"Сила и чест\" и Радикалната партия на Олег Ляшко.  Избирателите не пуснаха в Радата и \"Движението на новите сили\" на политическия авантюрист Михаил Саакашвили. С топлите кресла се разминаха и маса улични лидери от времето на Майдана като Мустафа Найем, с чийто призив за протест започна всичко, или пък казака Михаил Гаврилюк, който поведе хората срещу радата и провали мирното предаване на властта от президента Янукович.  В пленарната зала няма да ги има и командирите на \"национални батальони\" и други такива персони от гражданската война като Героя на Украйна, носителя на полски и американски ордени, номинираната за наградата \"Андрей Сахаров\" Надежда Савченко, която е получила... осем гласа в Донецка област. А най-тежък погром претърпя партията \"Европейска солидарност\" на бившия президент Петро Порошенко, която падна от 107 на 25 места. Толкова има и партията \"Баткившчина\" на другия \"динозавър\" на украинската политика Юлия Тимошенко.  В парламента обаче се оказаха други фигури, които са не по-малко радикално настроени. Такива има и в партията на Порошенко, и при Зеленски, някои от тях заеха банките от партията на рокпевеца Святослав Вакарчук \"Голос\", която се оказа най-популярната в Лвовска област.  Фронтменът на групата \"Океанът на Елза\" вкара в радата 20 депутати благодарение на личната си популярност, а още преди години реагира на обвиненията, че е русофоб с апела, че дава 1 млн. рубли на всеки, който даде доказателство за русофобията му. Засега няма получил наградата.  Вакарчук обаче, изглежда, има други грехове. Пред телевизия \"Нюз Уан\" бившият правосъден министър Елена Лукаш заяви, че партия \"Голос\" трябва да се нарича \"Голос Сороса\" (\"Гласът на Сорос\") и дори партийната централа в Киев била регистрирана на адрес, използван от една от украинските структури на американския олигарх и аферист.  Според известния журналист Анатолий Шарий, който участва в изборите със своя партия и взе 2%, \"Голос\" представлява \"гол и празен олигархически проект\". Пред руското издание \"Взгляд\" Шарий се изказа не особено ласкаво за способностите на политика Вакарчук, който обаче и сам дава поводи за това. След изборите той обяви, че ще продължи да пее и да прави турнета, защото законът не му забранява да се занимава с творческа дейност, и освен това: \"Бог ми забранява да не се занимавам с нея.\" Ако Бог и занапред говори на Вакарчук, може би е по-добре за Украйна той да прави концерти, а не закони.  Съвкупният резултат на Порошенко, Тимошенко и Вакарчук дава около 20 на сто от гласувалите. Общо взето, може да се каже, че това е сегментът от украинското общество, който, без да изпада в откровен фашизъм и нацизъм, подкрепя националистическата риторика, курса към конфронтация с Русия, налагането на фалшиви идеологеми, които разделят обществото, като борбата с руския език, с Украинската православна църква към Московската патриаршия. Още десетина процента заедно вземат непопадналите в Радата радикални формации. Именно на тези хора, на условната \"партия на войната\", на тази майданна групировка  на парламентарните избори, отбелязват наблюдателите, като добавят, че от това не следва, че е победила партията на мира. Този разгром можеше да бъде и идеологически, ако \"Слуга на народа\" имаше изобщо някаква идеология. Липсата на такава прави впечатление и на западните журналисти. Алиса Бота от германския вестник \"Ди Цайт\" отбелязва, че Зеленски, а и партията му никога не са имали нищо общо с политиката, и добавя: \"Отново украинците приравниха неопитността към непорочността.\"  Истината е, че партия \"Слуга на народа\" реално няма. Има някаква марка, която сега е яхнала гребена на вълната на успеха, изцяло дължащ се на популярността и сценичния образ на Владимир Зеленски - учителя Голобородко от сериала \"Слуга на народа\", който става президент и спасява Украйна. Ако първото вече се е реализирало, с помощта на част от украинския олигархат в лицето на фамозния Игор Коломойски и подкрепата на САЩ, то за второто има голям скептицизъм, че ще стане възможно, защото досегашната практика показва, че има голямо разминаване между целите на олигархата, САЩ и обикновените украинци.  Патриархът на украинската политология Михаил Погребински обяснява точно това в интервю за \"Комсомолска правда\": \"Важно е екипът на Зеленски да разбере: украинският интерес и американският интерес са две различни неща. Ако той осъзнае това или ако му го обясни Коломойски, то тогава ще бъде по-умерен в критиката си към отбора на Медведчук-Бойко и ще го използва за своите цели. Това е нещото, от което се боят американците. Всеки компромис между Киев и Москва, който не е контролиран от САЩ, е загуба за САЩ.\"  Политологът говори за блока \"Опозиционна платформа-За живота\", който е наричан \"проруски\" и има втори резултат на изборите. Тази формация, възникнала след поредното роене на наследника на бившата Партия на регионите \"Опозиционния блок\", получи малко над 13% от гласовете и общо 44 мандата. Коментатори от двете страни на границата обявиха, че  резултатът на блока, ръководен от Виктор Медведчук, Юрий Бойко и Вадим Рабинович, е  в Украйна. Срещу тази коалиция обаче се водеше откровена кампания както от чужди, така и от свои. Например хората около донецкия олигарх Ринат Ахметов, явили се с \"Опозиционния блок\", взеха над 3% от гласовете, предполага се, че и други по-дребни формации са способствали за отцепването на още 2-3% от гласовете. Вероятно в момента т.нар. проруска част от украинското общество е в рамките на малко под 20 на сто, което е съотносимо с резултата на националистите. Така излиза, че Зеленски и \"Слуга на народа\" се явяват центристи, но дали наистина са такива и дали ще бъдат, е голям въпрос. Откакто е встъпил в длъжност, Зеленски не е свършил нищо съществено по отношение на двете най-важни причини, заради които бе избран - спирането на войната в Донбас и намаляването на безбожните сметки за комунални разходи на хората. Икономическата му програма е стандартна за либерал - развитие на ИТ сектора, привличане на инвестиции чрез промяна на законодателството и \"неизбежната\" борба с корупцията, и приемането на закони, свързани с асоциацията с ЕС, която дава твърде спорни резултати за украинската икономика.  В същото време Зеленски не говори за смяната на тарифите, за промяна на убийственото споразумение с МВФ, дори пълзят слухове, че смята да привлече външни пари, като свали мораториума за продажба на земя, нещо, което дори Порошенко не посмя на направи.  Междувременно обстрелите и жертвите сред цивилните в Донбас зачестиха. На международното поле Зеленски продължава да иска усилване на антируските санкции, отказва да започне ключовите за мирния процес преки преговори с лидерите на бунтовния Донбас дори, когато бе публично подтикнат за това от френския президент Еманюел Макрон.  Всъщност виждаме продължение на политиката на Порошенко в тази област, но в някакъв по-мек вариант. Това няма как да бъде и иначе. Малцина са тези, които смятат, че Зеленски е самостоятелна фигура. Неприятелите му го наричат  който бе един вид негов работодател. Ръководител на президентската администрация пък стана адвокатът на Коломойски Андрей Богдан. По странно съвпадение по същото време изпадналият в немилост при предишната власт олигарх бързо започна да печели дела и да си връща собственост и позиции. Според бившия депутат Олег Царьов Коломойски има поне 40-50 свои лица сред \"слугите\" в Радата. Това издава зависимости. В същото време е трудно да си представим, че САЩ, които реално управляват външната политика на Украйна, ще позволят на Зеленски да промени кардинално досегашния курс на остра конфронтация с Русия, балансираща на ръба на военния конфликт и оправдаваща американските действия по \"завинтване на гайките\" в Европа и нарастване на военното им присъствие. Така че президентът, въпреки че безпрецедентно за Украйна държи вече и законодателната власт, е силно ограничен в действията си от външни фактори.  Зеленски освен на външни ще стане заложник и на вътрешни фактори. Той вече не може да се оправдава, че Радата и правителството го саботират. Те са негови. Според политолога Руслан Бортник гласуването на последните два избора е било в значителна степен протестно и тази протестност нараства. Ако Зеленски не съумее да извърши нещо, което да я намали, хората ще се обърнат скоро срещу него. Според Погребински това ще се случи до половин година, а аморфната му фракция в Радата ще се разпадне. Гласуването за партията на Зеленски бившият журналист от радио \"Свобода\" Андрей Бабицки нарече Според него тази философия гласи, че всичко трябва да бъде унищожено, но не за да бъде създадено нещо ново, а просто за да го няма старото. \"Отчаянието е достигнало такъв предел, че те гласуваха за господин Никой и за Нищото, защото дори празнината, вакуумът и липсата на какъвто и да било релеф са по-приемливи, отколкото сегашното съдържание, свързано с предишните поколения украински политици\", писа той във \"Взгляд\". Към това може да добавим, че при избирателна активност под 50% на изборите Радата представя интересите едва на 12,5 млн. от официалните 30 млн. избиратели. Това също е залог за неустойчиво и несигурно бъдеще.  Тоталната победа на Зеленски и неговите често случайни \"слуги\", базирана на протеста, на отхвърлянето, на отвращението от досегашната политика, не е здравословен процес, каквото и да говорят адептите на \"пълната смяна на системата\". То по-скоро свидетелства за продължаваща деградация на политическия живот, което вещае сложни времена и нови изпитания за Украйна и украинците.  * \"95-и квартал\" (по името на район в Кривой рог) е името на хумористичната студия, с която Зеленски завоюва популярност в Украйна и ОНД. Редица негови колеги от шоуто заеха водещи позиции във властта. Изпълнителният продуцент Сергей Трофимов и сценаристът Юрий Костюк станаха зам.-ръководители на президентската администрация. Партньорът на студията Сергей Шафир пък е първи помощник на президента. Ръководителят на студията Иван Баканов стана първи зам.-началник на Службата за безопасност за Украйна. Старият приятел на лидерите на \"95-и квартал\" Владислав Бухарев, който вече е бил депутат от \"Бакившчина\", пък оглави Службата за външно разузнаване. ", "date": "2019.07.30", "title": "\"95-и квартал\" взе властта в Украйна*"}
{"url": "https://duma.bg/osvetlenieto-na-arda-struva-1-mln-lv-n196835", "text": "Осветлението на стадион \"Арена Арда\" в Кърджали струва 1 млн. лева. Президентът на новаците в елита Петър Пешев разкри, че очакват финансиране, а дотогава ще домакинстват в Пловдив. \"Благодаря на Локо Пд, че ни позволи да играем на неговия стадион. \"Лаута\" ни е на късмет, спечелихме и баража за efbet Лигата, както и първата ни победа в елита срещу Берое (3:1). Чакаме финансирането за осветлението на нашия стадион, всичко останало сме го направили. Мисля, че за 2-3 месеца ще се случи. Общината ни помага - каквото зависи от тях, а проектите са в министерството. Инвестирахме собствени средства по стадиона, направихме и фитнес, но осветлението не е малко перо. При нас трябва да е извън рамките на стадиона и това оскъпява проекта\", обясни Пешев и разкри, че изминалият сезон във Втора лига е коствал 2,5 млн. лв. Той допълни, че воденият от Стамен Белчев тим търси централен защитник, както и десен бек, където Деян Лозев бил без алтернатива.", "date": "2019.07.30", "title": "Осветлението на Арда струва 1 млн. лв."}
{"url": "https://duma.bg/london-se-e-namesval-v-izborite-v-sasht-n196869", "text": "Великобритания се е намесила в президентските избори в САЩ далеч преди Русия да бъде обвинена в същото, твърди американското издание \"Айриш сентръл\". Оказва се, че през 1992 г. Лондон помагал за преизбирането на Джордж Буш-старши и търсил компромат срещу Бил Клинтън, който обаче спечели изборите.  По данни на вестника екипът на Джордж Буш се опитал да изясни в предизборната кампания дали Бил Клинтън е подавал документи за британско гражданство по време на следването му в Оксфордския университет в края на 60-те, когато е самият разгар на Виетнамската война, за да избегне привикването му в армията. Впоследствие Лондон призна, че е извършил разследване по случая. Освен това в хода на самата кампания британски политтехнолози са били в САЩ, за да помагат на Буш. Това е било \"грубо нарушение на стандартите на неутралитета\", твърди вестникът.  ", "date": "2019.07.30", "title": "Лондон се е намесвал  в изборите в САЩ"}
{"url": "https://duma.bg/zaplashiha-detsata-na-prezidenta-vuchich-n196868", "text": "Сръбските власти арестуваха жена от криминалните среди, която в \"Туитър\" е заплашила децата на президента Александар Вучич, твърди белградският в. \"Вечерне новости\". Заподозряната е от град Шабац и по-рано е била вече арестувана заради насилие над майкта си.  Лидерът на опозиционната Сръбска радикална партия Воислав Шешел заяви по телевизия \"Пинк\", че \"това чудовище е инструментализирано, някой я е убедил или й е платил да го направи, или пък е използвал нейния телефон, за да го направи. Заплахите звучат все едно са от мъж, а не от жена, може би разследването ще покаже, че е замесен някой мъж\". Според Шешел заплахите срещу децата на Вучич, както и публикуването на некролог с негови лик са методи на специална психологическа война. Той добави, че в политическата борба \"ничии деца не трябва да бъдат пипани и това трябва да е светиня за всички\".", "date": "2019.07.30", "title": " Заплашиха децата   на президента Вучич "}
