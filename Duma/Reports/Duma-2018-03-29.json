{"url": "http://www.duma.bg/node/163753", "text": "Ако помислим за неделята като за първия ден на седмицата вместо като последен почивен, може да подготвим задачите си за следващите седем дни. Така в понеделник сутрин ще се чувстваме по-малко стресирани и с голяма доза яснота за предстоящите дни. Може да почистим електронната си поща, така че в понеделник в нея да има само имейли, които сме получили същата сутрин. Добре е да си напишем списък със задачи за седмицата - това ще ни позволи още от понеделник сутринта да се захванем с тях. Ако работим от дома си, може да подредим бюрото си в неделя и да поставим отпред всичко, което ни трябва за текущи проекти. Ако поддържаме собствен блог, може да планираме своите социални медийни публикации за следващите дни, което ще ни спести 5-10 минути на ден до края на седмицата. Неделя е подходящ ден за пране и почистване на дома, вместо да отлагаме тези дейности за делниците. В почивните дни имаме достатъчно време да си направим план за хранителните продукти и консумативите, които ще ни трябват през седмицата. Неделите обикновено са най-подходящи за голямото пазаруване в супермаркета, въоръжени със списъка с необходимите или липсващите продукти в шкафовете и хладилника. Много ще се улесним за предстоящата седмица, ако предвидим какво ще ни е нужно за закуските и вечерите у дома. Подобни полезни съвети може да прочетем на сайта  .   \n", "date": "2018.03.29", "title": "Няколко неща, които е добре да направим в неделя"}
{"url": "http://www.duma.bg/node/163754", "text": "Пробита обувка на човек, живял преди 5 хиляди години, бе открита от археолози на дъното на швейцарското езеро Грайфензее в северната част на страната. Външно напомнящата цървул, тя е направена от лико. По онова време са се използвали лентички от лико с дебелина половин сантиметър. Дължината на обувката е 26 см и това кара специалистите да мислят, че е принадлежала на възрастен човек. Под петата има дупка и вероятно тя е станала причина да бъде изхвърлена от собственика й. Повечето предмети от облеклото, останали от каменния век, са особено чупливи, защото са изработвани от растителни материали. Швейцарските археолози наричат чудо достигането на такива предмети неразложени до наше време. Подводните изследвания са проведени в езерото на дълбочина 3,5 метра. Артефактите се извличат на повърхността заедно с тинята, от която след това много внимателно се освобождават в лаборатория. За да се предотврати замърсяването с микроорганизми помещенията се охлаждат постоянно и се поддържа необходимата влажност. Древни артефакти са откривани на територията на общината Мау от края на XIX в., когато нивото на езерото се понижило с 1 метър след изменението на руслото на реката Глат. Необходим е бил повече от век, за да се проведат на това място подробни систематични изследвания. Открити са пластове, отнесени към три различни култури, които се сменяли в продължение на времето от 3800-2500 г. пр.н.е. до наше време, информира БГНЕС.   \n", "date": "2018.03.29", "title": "Обувка на 5000 години откриха в швейцарско езеро"}
{"url": "http://www.duma.bg/node/163756", "text": "Консумираме алкохола за забавление, за да отпразнуваме приятни поводи, за утоляване на жаждата. Ценителите на спиртните напитки смятат, че малко количество концентрат всъщност е много полезно за здравето и особено за сърдечно-съдови заболявания и много видове рак, съобщават от foodpanda. Обобщението е, че алкохолът изглежда вреден в големи количества, но потенциално полезен при малки дози, съобщава БГНЕС. Изследователите проследяват CSF (течността в гръбначния мозък). Те установяват, че веднага след еднократна ниска доза алкохол потокът на CSF се увеличава с 40%. Средните и високите дози, напротив, намаляват потока на CSF с около 30%. Намаляването може да се появи, защото по-високите нива на алкохол временно понижават количеството кръв, което сърцето изпомпва, а притокът на кръв помага за задвижването на CSF. Тези мозъчни процеси може да обяснят защо алкохолът в малки количества, изглежда, предпазва от деменция. Освен всичко, казано дотук, малкото количество алкохол, съчетано с вкусна храна, повишава нивата на серотонина, което ни кара да се чувстваме щастливи.   \n", "date": "2018.03.29", "title": "Алкохолът \"прочиства\" мозъка?"}
{"url": "http://www.duma.bg/node/163755", "text": "Сезоните се сменят, също както и трендовете, и ето кой е най-новият, който има претенцията да дава отговор на въпроса коя е прическата на тази година. Според модното шоу на \"Шанел\" това ще бъде прибраната коса на висок, небрежен кок. Всички модели на модния законодател бяха именно с такива прически. В официалната страница на \"Шанел\" в инстаграм високият кок също беше преобладаващ \n    \n", "date": "2018.03.29", "title": "Мода"}
{"url": "http://www.duma.bg/node/163757", "text": "Пролетта в австрийските градове и селца е свързана с настъпващия християнски празник. По прозорците и в дворовете на къщите се появяват боядисани яйца. Традиционни за цяла Западна Европа са великденските базари. Виена се готви дълго за един от най-светлите християнски празници: първите базари бяха открити още на 22 февруари, а останалите четири са отворени от 16-17 март до 2 април, понеделника след Великден, който тази година католиците празнуват на 1 април, информират от Ойроком-ПР, Бюро за международни връзки на община Виена. Естествено основната стока са ръчно боядисаните яйца, но се предлагат и произведения на традиционните занаяти, великденски лакомства, има музика и много изненади. Великденският базар пред \"Шьонбрун\" се смята за най-романтичния виенски базар. На фона на бароковия дворец 60 магазинчета предлагат всякакъв вид лакомства и празнични украшения от цяла Австрия. Малчуганите се радват най-много на детската \"фабрика\" за производство на великденски зайци от марципан, където професионални сладкари с удоволствие разкриват тайните на занаята си. Децата могат да посетят и подготвения специално за тях детски музей, докато родителите се наслаждават на джаз концерти на открито. \nНа базара на старинния площад \"Фрайунг\" в центъра на града се носи ароматът на екологично чисти австрийски козунаци и великденска шунка. Традиционно там се издига най-високият връх в Европа от 40 000 великденски яйца. На базара на \"Калвариенберг\" има специална детска програма, а възрастните могат да се включат в бързи курсове по художествени занаяти и да се научат сами да изработват великденската украса.  \nВеликденските деликатеси в Австрия са запазени за преди обеда на неделята. Традицията изисква преди обилната късна закуска ястията да се осветят в църква (повечето австрийци са католици). Този ритуал датира от ХІІ в. Гозбите и боядисаните яйца се носят в кошници, покрити с ръчно бродирани кърпи. На трапезата този ден не бива да липсват боядисани яйца, сладък великденски хляб, хляб и сол, както и т.нар. великденска шунка, която се яде с прясно настърган хрян. Празничната закуска завършва със сладък хляб, подобен на нашите козунаци.  \n    \n", "date": "2018.03.29", "title": "Великденските базари - пъстри и уханни  "}
{"url": "http://www.duma.bg/node/163779", "text": "Консорциумът между китайската \"Хайнан\" и регистрирания в Холандия фонд \"Пловдив Еърпорт Инвест\" е определен за концесионер на летище Пловдив, реши вчера правителството. До два месеца  транспортният министър трябва да сключи концесионния договор за ползването в следващите 35 години на летището. Частният оператор ще трябва да инвестира в този срок 79 млн. и 83 хил. евро за ремонт, поддържане и рехабилитация на съществуващата инфраструктура, както и изграждане на нови съоръжения. \nКонсорциумът ще има четири години гратисен период за плащането на таксата за ползването на инфраструктурата. След това ще дължи възнаграждение, формирано от фиксирана и променлива част. Фиксираната част е в размер на 600 000 лева без ДДС, а променливата част представлява 6% от общия размер на нетните приходи от всички дейности за съответната година, свързани с ползването на обекта на концесията, съобщиха от МС. \nВ обявената през миналата година процедура за отдаване на концесия на летище Пловдив участваха трима кандидати, но единият кандидат беше отстранен, защото не отговаряше на критериите. След това той обжалва, което забави процедурата. При оценяването на офертите на двамата кандидати - българския консорциум \"Летище Пловдив\", който имаше подкрепата и на местната община, и на обединението между китайската \"Хайнан\" и регистрирания в Холандия фонд \"Пловдив Еърпорт Инвест\", зад който стои Европейският инвестиционен фонд, на първо място е класиран китайско-холандският консорциум. Прогнозите са, че концесионерът ще развие аеропорта като логистичен център за товарни превози, тъй като Пловдив е добра база за връзка между Китай и ЕС.  \nЕдиният от участниците в определения концесионер \"Хайнан Груп\" (HNA Group) към момента разполага с приблизително 145 млрд. долара активи, над 90 млрд. долара приходи годишно и с над 410 000 служители по цял свят, сочи справката на МС, в която липсват повече данни за холандския фонд.  \nПреди месец \"Блумбърг\" съобщи, че китайската компания, доскоро един от най-активните глобални купувачи на имоти и други активи по света, се опитва да продаде активи за над 6 млрд. долара. Групата е предупредила кредиторите си, че може да има недостиг на ликвидност в размер на поне 15 млрд. юана (2,4 млрд. долара) през това тримесечие. Намиращият се в сериозни финансови затруднения китайски конгломерат продължи с опитите си да събере свежи постъпления, като се разделя с част от активите си. Той намали също и дела си в най-голямата германска банка - Deutsche Bank. \nДържавата инвестира в летището около 40 млн. лв. в нов пътнически терминал през 2009 г. с капацитет от 1000 пътници на час. Той обаче остана слабо натоварен.\"Летище Пловдив\" не е в добро финансово състояние.     \n", "date": "2018.03.29", "title": "Китайско-холандски консорциум получи летище Пловдив "}
{"url": "http://www.duma.bg/node/163775", "text": "Секторът на производството на плодове и зеленчуци в България се е свил многократно, като някои традиционно консумирани от българите плодове и зеленчуци се внасят до близо 90% от други държави. Това са заявили представители на сектора на среща в Брюксел с евродепутата от Групата на социалистите и демократите Момчил Неков. \nОт бранша са се оплакали, че има небалансираност в българското земеделие в подкрепата, която се предоставя на производителите в различните сектори. Реално липсва стратегия за сектор \"Плодове и зеленчуци\", който създава добавена стойност, ангажира работна ръка и има положителен ефект върху селските райони. Браншовиците са отбелязали и непоследователност в политиката на ЕС и България, поради което производителите са ощетявани.  \n  За новата обща селскостопанска политика българските производители са заявили, че е необходим нов модел на субсидии, защото сегашната система за единно плащане на площ не отразява нуждите и разходите на секторите. Неков се ангажирал с подкрепа и съдействие, както и да представи проблемите и вижданията на българските производители на плодове и зеленчуци на европейско ниво. \n  \n    \n", "date": "2018.03.29", "title": "Внасяме близо 90% от традиционно български плодове и зеленчуци"}
{"url": "http://www.duma.bg/node/163776", "text": "Комисията за защита от дискриминация (КЗД) определи като непряка дискриминация отстъпката от 5% върху дължимите данъци, която Националната агенция за приходите дава на хората, подали по електронен път данъчната си декларация. Производството е инициирано от жалбоподател, който твърди, че правилото поставя в неблагоприятно положение данъкоплатците, които нямат възможност да подават декларациите си по електронен път. \nСпоред решението на КЗД правилото въвежда привилегия за тези, които използват интернет и електронни информационни системи. \"Чрез тази разпоредба физическите лица, които не използват интернет и в по-общ смисъл информационни технологии, са били поставени в по-неблагоприятно положение при декларирането и заплащането на данъчните им задължения в сравнение с лицата, използващи информационни технологии и интернет\", казва комисията. Институцията изрично посочва, че макар да се намираме в XXI век, все още има значителен процент от населението, което не борави с компютри. \nВ решението се изброяват и различните групи от населението, поставени в неблагоприятно положение - хората, които нямат компютърни умения, каквито са голяма част от лицата в напреднала възраст, както и тези, които нямат пари, за да си купят компютър, смартфон или да плащат за интернет. Институцията отправя препоръка до министъра на финансите да анализира привилегията и да предложи промени в закона за премахване на неравното третиране.     \n", "date": "2018.03.29", "title": "Данъчната отстъпка от 5% е дискриминация към бедните и възрастните"}
{"url": "http://www.duma.bg/node/163778", "text": "Изискването стаите в планинските хотели задължително да бъдат оборудвани с климатици може да отпадне. Освен това хотелите с висока категория ще могат да избират дали да отварят бюра за обмяна на валута. Това предвиждат промени в Наредбата за изискванията към местата за настаняване и заведенията за хранене и развлечения, подготвяни от Министерството на туризма.  \nСпоред тях ще отпадне и изискването за определена кубатура на стаите в четиризвездните и петзвездните хотели. Остава условието за големина на помещенията, но като квадратура. Предстоящите промени в нормативната уредба ще бъдат обсъдени с представители на бранша. За мен обаче е важно качеството на туристическия продукт. Така че при преоценка на досегашните изисквания ще останат тези, които гарантират доброто обслужване на клиентите, твърди министърът на туризма Николина Ангелкова. Тя ръководи първото заседание на обществения съвет към министерството. \nСпоред нея в момента се обсъжда въвеждането на специален идентификационен код за всеки туристически обект - всяко място за настаняване и заведение за хранене и развлечение ще имат свой собствен уникален номер. Чрез него ще бъде направена единната класификация на туристическите обекти. Очаква се този номер да помогне за по-доброто функциониране на системата за туристическа информация. Чрез него се очаква да бъдат отстранени възможностите за дублажи с еднакви имена на обекти, е мнението на Ангелкова. Идентификационният номер за обектите ще бъде въведен чрез промени в Закона за туризма, които се подготвят в момента. В измененията ще бъдат включени и важните текстове, свързани с определяне на статута на националните курорти. Окончателните предложения за промени в Закона за туризма се очаква да бъдат готови до две седмици. След това те ще бъдат подложени на обществено обсъждане. \nПрез февруари 2018 г. посещенията на чужденци в България са били 457,4 хил., или с 4,9% повече в сравнение с февруари предходната година, съобщиха от НСИ.  Преобладава делът на посещенията с цел почивка и екскурзия - 42,2%, следвани от посещенията с други цели - 37,7%, и със служебна цел - 20,1%.    \n", "date": "2018.03.29", "title": "Без климатици в зимните курорти"}
{"url": "http://www.duma.bg/node/163777", "text": "Близо една трета - 31%, от българските строителни компании изпитват финансови трудности и това продължава да е рисков фактор за строителния сектор в България, показват данни на консултантската компания \"Кофас\". \nПрез 2017 г. 31 848 компании у нас са имали предмет на дейност строителство. Първите 10 компании са направили оборот от 1,43 млрд. лв., което е спад от 43% спрямо 2016 г. През 2016 г. общият оборот на строителните компании в България е достигнал 19,8% от БВП, като най-голям е бил делът на сградното строителство. Цените на имотите у нас са нараснали със 7% през 2017 г. спрямо 2016 г. \n    \n", "date": "2018.03.29", "title": "Финансови трудности изпитват 31% от строителните фирми"}
{"url": "http://www.duma.bg/node/163760", "text": "ОКИ \"Надежда\" започва честването на Великденските празници с авторската изложба \"Портали\" на художника Димитър Димитров-Мимо. Откриването е на 3 април от 18.30 ч. в галерията на ОКИ \"Надежда\" (бул. \"Ломско шосе\" 2, до 30 април). \"Портали\" е артистичен поглед на темата за възкресението и порталите между нашия свят и света на непознатото. \"Портали\" е споделеното отношение на твореца към пробуждането и възкресението. Един различен поглед към безкрайността на възприятието и дълбочината на гледните точки, които са портали към светоусещането и изучаването на детайла до степен, в която той заживява собствен живот и от него се \"ражда\" една нова вселена. Димитър Димитров е художник, преподавател по изобразително изкуство, скулптор и сценограф с 25-годишен професионален опит. Отличителна черта в творчеството му е различният и нестандартен поглед и подход в неговата работа. Автор е на сценографията на над 30 театрални спектакъла и на 7 самостоятелни изложби. Водил е уъркшопи и лекции по сценография и куклено майсторство в САЩ и Европа. Към момента е гост-преподавател в НАТФИЗ \"Кръстьо Сарафов\".   \n", "date": "2018.03.29", "title": "Изложба \"Портали\" в ОКИ \"Надежда\" "}
{"url": "http://www.duma.bg/node/163762", "text": "Сред знаковите събития в програмата на 22-рия \"София филм фест\" попада единствената прожекция на първия български изцяло реставриран и дигитално възстановен филм - \"Парчета любов\" на режисьора Иван Черкелов, с което ще бъде дадено началото на пролетния семестър на \"Европейско кино за учащи\". \nТова е първият успешен опит в България за възстановяване на филм от близкото минало, зад който застава и ИА \"Национален филмов център\". В основата на идеята и нейната реализация са Рали Ралчев - оператор на \"Парчета любов\", и още един оператор - Иван Тонев (\"Арс диджитал студио\"), който в случая е продуцент на дигитализираното копие на филма. Негативът е почистен, обработен и подготвен за сканиране от Красимира Борисова и Лили Тонева. Със съдействието на БНФ е изпратен в Берлин, където е сканиран в 2К резолюция и е върнат в България. С подкрепата на \"Доли медия студио\" са извършени цялостна реставрация на копието, цветни корекции и дигитализация на звука. След това филмът е мастериран в ДМС за прожекции на DCP. За първи път копието беше показано на фестивала в Лион и впоследствие на \"Златна роза\" във Варна. \nС прожекцията на \"Парчета любов\" и майсторския клас на Вим Вендерс, посветен на дигиталното възстановяване на \"Криле на желанието\", \"София филм фест\" отправя апел към националните институции за незабавното създаване на програма, финансирана от правителството на България, която да съхрани дигитално филмовата ни памет. България е на опашката в Европа в това отношение и е една от последните държави на континента, които не са решили този кардинален проблем, подчертават от екипа на СФФ. \n    \n", "date": "2018.03.29", "title": "\"Парчета любов\" на Иван Черкелов заживява нов живот"}
{"url": "http://www.duma.bg/node/163758", "text": "Запознаването ми с Веса Василева стана на Общата художествена изложба през 1969 г., където сред тематичните табла се бе приютила една нейна \"Нива\" - безкрайна житна маса, изградена с поантилистична фактура, действаща преди всичко сигнално-знаково, отколкото натурно. Обагрено в златни, ритмично нанесени тонове, нейното поле внушаваше по чисто естетически път усещането за летния урожай, вместо буквалното му възпроизвеждане. Особеният похват, който тя запази и в следващите години, а именно нисък хоризонт, й даваше преимуществото да застели като килим почти цялата повърхност на картината с бледожълти и светлозелени тонове, отговарящи на пресъздаваната растителна маса. \nВ онези години нейна заслуга бе и достигането по чисто интуитивен път до сигнален изказ, далеч от съзнателното осмисляне, характерно за абстрактната живопис. И макар пейзажите й на пръв поглед да носят нещо от живописната абстракция, в действителност Веса остана до края на нивото на лиричната интерпретация на обектите, изразена чрез растерова структура, пулсираща, вибрираща мазга, с която си служи и по-нататък в серията \"Дървета\", и в тази, посветена на морето, и особено в \"Кукери\". Това бяха, запечатващи се в съзнанието на всички ни, големи платна, третирани извън познатите ни маски. Особеният \"ореол\" около тях бе изведен на преден план, за да ни напомня за преплитането на езичеството и християнството в народното съзнание, като един от феномените на нашата култура. \nТази особена живописно-пластична фактура и сигнално въздействие на работите на Веса я откроиха веднага в арт-пространството у нас, с извоюваното от нея място, което тя запази през годините, а именно тънък, деликатен и сложен живописец. Нейните идеи не стояха на повърхността, за да ги разкриеш от първия контакт с творбата, нито пък композициите и дифузната живописна структура спомагаха за това. Напротив, при цялата сръчност на рисувач, картините й бяха лишени от търсенето на лесната рисунка и конструкция на формите. Тя беше най-добре в тези платна, където сръчността на рисунката бе заменена с чисто живописното третиране на тона, омекотяващ контурите и създаващ впечатление не само за дифузност на обемите, но и на тази приглушена живопис, която се превърна в патент на художничката. Цветовете на Веса Василева като че ли са погълнали, абсорбирали светлината, слели са се с нея и са станали органична част от нея. Живописната повърхност напомняше на грапавата повърхност на земята - напукана или разкаляна след дъжд, на изгорени стърнища и родопски халища. И това не беше модно привнесена хватка отвън, нито етнографско копиране на традицията, а нейният преживян пластичен език, който стана отличителен белег за художничката, стилът на Веса Василева. \nИзлизайки от натурното живописване, картините на Веса Василева и днес излъчват мекота и изящество с монохромния си колорит, въздушност чрез пулсиращата живописна мазга, наподобяваща растер. Но не само с това тя сложи траен отпечатък в българското изкуство. Извън етнографията, чрез своите ненадминати до днес \"Кукери\", тя влезе най-дълбоко в мистерията на националния фолклор, намирайки неговия пластичен еквивалент. \nИзложбата (която се открива днес от 18.30 ч. в галерия \"Контраст\" и продължава до 23 април - б.р.) включва рисунки, литографии, акварели и масла от 1946 г., от първите стъпки на художничката в областта на природния и индустриалния пейзаж и сцени от селския бит, през емблематичните \"Равнини\" и \"Кукери\" до акварелите и натюрмортите от началото на XXI век, т.е. над 60 години от творческия път на Веса Василева. Тя е притежание на Георги Зъбчев, откупил творбите й от наследниците след смъртта на художничката през 2016 г., годината, в която се бяхме уговорили да й направя изложба във връзка с нейната 90-годишнина. За тази цел тя бе запазила платна, рисунки, акварели, литографии, някои от които неизлагани до днес. Това се отнася особено за ранните й работи от 40-те и 50-те години на ХХ век и по-късните акварели, които не отстъпват по своята деликатност на колорита и предаване на природните състояния пред най-добрите платна на Веса Василева.   \n", "date": "2018.03.29", "title": "Живописните мистерии на Веса Василева в галерия \"Контраст\""}
{"url": "http://www.duma.bg/node/163765", "text": "В първия пролетен ден - 21 март, в Рим бяха раздадени за 62-ри път италианските \"Оскар\"-и - \"Давид на Донатело\". Церемонията - стегната и събрана, беше излъчена директно по първи канал на държавната телевизия РАИ. За да се поддържат ритъмът и моментът на изненада, победителите в главните категории се редуваха с тези от второстепенните. Ще отбележа само най-трогателните й моменти. Статуетката за най-добър филм получи \"Ammore e malavita\" (\"Любов и мафия\") на братята Марко и Антонио Манети. Мюзикъл за мафията в Неапол и нейните дребни и едри мошеници, пълен с комедийни моменти, музика, виталност, но и тъга. Филмът беше показан в конкурса на миналогодишния Венециански фестивал и много добре приет там. Освен най-престижното отличие творбата обра още четири премии - за най-добра второстепенна женска роля на Клаудия Джерини, костюми, музика, най-добра оригинална песен. \nДва специални \"Давид на Донатело\" получиха италианската актриса Стефания Сандрели и нейната американска колежка Даян Кийтън. Развълнуваната от изправената на крака зала Сандрели с треперещ глас посвети наградата на всички талантливи хора, с които е работила в дългата си кариера, започнала в 1961 г. с \"Развод по италиански\" на Пиетро Джерми. \"Бракът ми с киното е успешен\", заяви тя. Даян Кийтън се разпя и се обясни в любов към \"един от най-големите съвременни артисти\" Ал Пачино (партнирала си е с него и в трите части на \"Кръстникът\"). \n\"Давид на Донатело\" за цялостна кариера бе присъдена на Стивън Спилбърг. Той получи наградата от не по-малко развълнуваната от него Моника Белучи. Сред притихналата и гледаща го с възхищение зала режисьорът си спомни за първата си камера, подарена от баща му; за любовта си към италианското кино, от което се е учил. Благодари на майсторите, от които се е възхищавал. Разказа за Италия - първата чужда страна, посетена в далечната 1971 г. Разходката из Рим с Фелини, дошъл специално да го потърси в хотела, за да поздрави него, дебютанта, за \"Дуел\". Овации  разтърсиха пространството, когато Спилбърг показа снимката си с Фелини, висяща от 45 години в студиото му. \n\"Давид на Донатело\" за най-добра женска роля взе Жасмин Тринка за \"Фортуната\" на Серджо Кастелито, показан у нас на фестивала за кино и литература \"Синелибри\" (2017). \nТочно преди 60 години - през 1958-а, тази статуетка е дадена на Ана Маняни, чийто юбилей - 110 години от рождението (7 март) Италия празнува неотдавна. Още в края на миналата година Рим посвети изложбата \"Ана Маняни (1908-1973) - живот и кино\" на една от най-големите и обичани актриси на италианското кино, родена във Вечния град и починала в него. Предмети, аудио- и видеоматериал прекосяват нейния живот. Тя е изоставяна от родители, любовници, режисьори. \nНепоказвани досега снимки на младата Маняни - красива и лъчезарна, предават повече от каквито и да било думи нейния вулканичен характер: откъси от филми по стените, светското и литературното (ето я при връчването на наградата \"Стрега\" с Алберто Моравия) битие на актрисата, дейността й като доброволка, която раздава храна на бедните деца. Поетът Джузепе Унгарети идва на масата й в ресторанта, за да поздрави \"най-голямата актриса на всички времена\". \"Истината е, признава тя, че никога не съм се смятала за актриса. Ако се възпламеня, горя добре, ако ли не, нищо не се получава.\" Качество на изложбата е, че показа интимната страна на Маняни в хубавия й и обичан дом в центъра на Рим, пълен с книги, снимки, спомени, в приятната самота, нарушена от свиренето на китара.  \nИкона на неореализма, муза на Роселини, Висконти, Фелини и Пазолини, Ана Маняни е първата италианска актриса, спечелила \"Оскар\" (1955) за филма \"Татуираната роза\" на Дениъл Ман. Тенеси Уилямс написва специално сценария по собствената си пиеса за нея. Предложена е и за втори \"Оскар\" за \"Дивият вятър\" на Джордж Кюкър, но спечелва за тази роля първия си \"Давид на Донатело\". Появите на Маняни в киното са още по времето на фашизма, между 1936 и 1940 г., когато е лансирана от съпруга си Гофредо Алесандрини. Налага я обаче Виторио де Сика в \"Тереза Венерди\" (1941), като й поверява главна роля на кабаретна актриса. Триумфът идва с филма \"Рим открит град\" (1945) на Роселини, поставил началото на неореализма. Остава в историята на киното сцената, в която Маняни - вдовицата Пина, хуква след камиона, в който е арестуваният й от немците бъдещ съпруг Франческо, за да бъде разстреляна пред очите на невръстния си син. \"Най-известния вик в историята на киното\" го назовават много критици. Роселини има дълга сантиментална връзка с Маняни, прекъсната от нахлуването на Ингрид Бергман. Кариерата на актрисата продължава. Лукино Висконти я разбира до дъно в \"Най-красивата\" (1951) и използва чудесно изригналата от нейното превъплъщение сила на първоначално заблудена майка. Тя прави всичко, за да пробие малката й дъщеря в киното, но, подиграна на пробните снимки, успява гордо да съхрани детето и семейството си. Славата й е международна - французинът Жан Реноар я кани за \"Златната карета\" (1952) и признава, че тя е \"квинтесенцията на Италия\"; Холивуд предлага на Маняни \"От породата на бегълците\" (1959), където  режисьорът Съдни Лъмет я среща с Марлон Брандо. \nПрез 60-те години участията й намаляват, но играе с приятеля си Тото в \"Смях от радост\" (1960) на Марио Моничели и най-вече е необятната проститутка Мама Рома, желаеща да промени живота си, от едноименния филм на Пазолини (1962). Отношенията с режисьора са обтегнати и по-късно Маняни се разочарова от чудесното си изпълнение. \nПоследната поява на актрисата в киното е при Фелини, за когото е \"лъвица и весталка, аристократка и дрипла\". Преследвана в нощта от неговата камера и глас в \"Рим\" (1972), тя отваря вратата на дома си и с хитра усмивка му казва: \"А, Федери, върви да спиш, върви си...\" \"Мога ли да ти задам един въпрос?\", настоява той. \"Не, не ти вярвам. Довиждане, лека нощ!\" Едва ли има по-поетично сбогуване от екрана. След 46 филма, 1 \"Оскар\", 5 \"Сребърни ленти\", 2 \"Давид на Донатело\", 1 \"Златен глобус\", 1 купа \"Волпи\" във Венеция, 1 \"Сребърна мечка\" в Берлин, Ана Маняни, наричана гальовно Нанарела, символ на италианското кино, се преселва окончателно в Мита, покосена от неизлечима болест на 65 години. Вулкан от позитивна енергия, ирония остава в историята нейната неподражаема усмивка, носталгичният и едновременно жесток поглед. Дори намира сили да се шегува: \"Един ден ще взема всичките си медали, получени в моята родина, ще си ги окача на гърдите и ще тръгна из Рим като стар генерал.\" \nДаян Кийтън се обясни в любов на Ал Пачино \nСтивън Спилбърг получи наградата за цялостно творчество \nАна Маняни и Лукино Висконти     \n", "date": "2018.03.29", "title": "\"Давид на Донатело\" и Ана Маняни  "}
{"url": "http://www.duma.bg/node/163763", "text": "Балет \"Арабеск\" отбелязва 50-ия си юбилеен сезон с най-великата любовна история на всички времена - \"Ромео и Жулиета\", музика Сергей Прокофиев, хореография Боряна Сечанова, сценография Иван Токаджиев, костюми Николина Костова-Богданова. Представлението е днес, 29 март, от 19 ч. на сцената на Музикалния театър. \nТрагичната история за съдбата на двамата влюбени от Верона, гениално пресъздадена преди 420 години в шедьовъра на Шекспир, се превръща в символ на първата голяма и неосъществима любов. Енигмата \"Ромео и Жулиета\" оживява със същата сила и в балетната музика на Сергей Прокофиев.   \nСпектакълът на \"Арабеск\" е модерен танцов прочит на пиесата, в който авторският екип начело с хореографката Боряна Сечанова разсъждава върху Шекспировите представи за времето и пространството, за истината, познанието, любовта, мястото на човека в мирозданието. Спектакълът поставя въпроса за доброто, което носи зло, и цената на неуместните съвети. Как се отнасяме днес към отговорността за своите постъпки? Променило ли се е нещо в човешкото съзнание и поведение? Mожем ли да осмислим и осъзнаем закономерностите и родовите белези на модерната епоха? Къде в днешно време остава любовта? Дали това е временна психоза, носеща опустошение на себе си и на другите, логично продължение на несъзнаваната предпоставка \"моята душа е в ръцете на другия\" или велика наивност? \n    \n", "date": "2018.03.29", "title": "\"Арабеск\" пресъздава историята на \"Ромео и Жулиета\""}
{"url": "http://www.duma.bg/node/163774", "text": "Ако не получи от Лондон убедителни доказателства за обратното, Русия ще разглежда случая със Сергей Скрипал и дъщеря му като опит за убийство срещу нейни граждани, съобщиха от руското МвнР. \"Бремето на доказателствата по тази история тежи именно върху британската страна\", добавиха от ведомството, цитирано от ТАСС. \nМосква отчита също, че \"по целия свят Лондон разгръща кампания за формиране на абсолютната презумпция за вината на Русия\". В британските действия Русия вижда \"съзнателно, преднамерено нагнетяване на конфронтация, демонстрация на сила край руските граници\". Според руската страна подобни действия противоречат на обективно и всестранно разглеждане на инцидента в Солсбъри. Тя смята, че анализът на всички обстоятелства показва незаинтересоваността на британските власти да бъдат изяснени истинските мотиви и да бъдат установени изпълнителите на престъпното деяние в Солсбъри. Поради това в Москва смятат, че към инцидента със Скрипал и дъщеря му може би са съпричастни британските спецслужби. \nМеждувременно председателят на словашкия парламент Андрей Данко защити отказа на Братислава да изгони руски дипломати. Той изтъкна независимостта в политиката на Словакия, което е било демонстрирано с решението да се въздържи от гонене на руски дипломати. \"Да запазим здравия си разум и своята собствена външна политика. Ние сме самостоятелна държава\", подчертава Данко. \"Аз (високо) ценя това, че сме една от 12-те държави (в ЕС), които сериозно анализират ситуацията\", отбеляза той. Според него редица страни сляпо са повярвали на заявеното по случая Скрипал от Лондон, \"без да има аргументи и доказателства какво точно се е случило в Обединеното кралство\". \nАндрей Данко посочи и егоистичния подход на Великобритания към страните от ЕС. Според него Лондон ги моли за солидарност по случая с отравянето в Солсбъри, но не проявява готовност да сътрудничи по въпроса за излизането на Обединеното кралство от ЕС. \"Великобритания също не беше солидарна с нас. И това трябва да се разбере. Тя ни изоставя в ЕС и има да свърши към нас още много домашна работа\", заяви Данко. \nВ същото време Словакия, подобно на България,  реши да извика за консултации посланика си  в Москва. Отделно Молдова и Черна гора се присъединиха към списъка на държавите, решили да изгонят дипломати на Москва. Кишинев  предприе такава мярка срещу трима, а Черна гора срещу един дипломат. Така броят на държавите, изгонили дипломатите, стана 28, а мярката засегна общо 145 руски дипломати. \nРешенията на редица западни държави да експулсират руски дипломати е резултат от колосален шантаж и натиск от страна на САЩ, коментира в тази връзка руският външен министър Сергей Лавров. \"Очевидният извод е, че сме били прави, когато неколкократно подчертавахме колко малко самостоятелни страни са останали в съвременния свят, в съвременна Европа. Когато молят ту един, ту двама дипломати да напуснат тази или онази страна, като при това ни шепнат на ухо извинения, със сигурност знаем, че това е резултат от колосален натиск, колосален шантаж, който е главният инструмент на Вашингтон на международната арена\", каза Лавров в Узбекистан, където участва в международна конференция за Афганистан. \n    \n", "date": "2018.03.29", "title": "Москва контраатакува по случая \"Скрипал\"  "}
{"url": "http://www.duma.bg/node/163767", "text": "Порно звезда съди президента. Бивш модел на \"Плейбой\" се извини на първата дама за това, че е спала със съпруга й. Най-големият син се развежда. Достъп до класифицирана информация на забъркания в скандали зет е ограничено. \nБлясъкът на първото семейство започва да се износва 17 месеца,  след като Хилари Клинтън каза на Америка, че единственото нещо, което уважава у Доналд Тръмп, са неговите \"невероятно способни и отдадени\" деца. \nВ изборната нощ през ноември 2016 г. цялото семейство блестеше на сцената, след като бащата измъкна немислимото. Оттогава те рядко са били снимани всичките заедно. \nПървата дама Мелания Тръмп разбра за телевизионното интервю на порнозвездата Сторми Даниълс, докато прекарваше пролетна почивка със своя 12-годишен син във Флорида на 1600 километра от съпруга й, който бе ангажиран в Белия дом. След като страната бе залята от обвиненията, че една 27-годишна порно звезда е проникнала до същността на бъдещия президент и беше сравнявана с дъщеря му Иванка, говорителката на първата дама настоя за сдържаност: \"Тъй като зная, че медиите се наслаждават на спекулации и сладки клюки, бих искала да напомня на хората, че имам непълнолетно дете, което трябва да бъде пазено от новините, когато това е възможно\", написа в туитър в неделя вечерта Стефани Гришам. На въпрос дали 47-годишната Мелания е гледала интервюто, Гришам е казала на американските медии: \"Тя се е съсредоточила върху това, че е майка и се радва на пролетна почивка в Мар-а-Лаго, работейки по бъдещи проекти\". \nКогато Тръмп се премести във Вашингтон, двамата му най-големи синове останаха в Ню Йорк, за да ръководят семейния бизнес. Иванка и съпругът й Джаред Кушнер  потомък на занимаващо се с недвижими имоти семейство и издател на списания, се присъединиха към него като съветници в Белия дом. Иванка е снимана почти всеки ден от папараците, които се настаниха около дома й във Вашингтон. Тя сякаш правеше ревю на скъпи модни дрехи. Освен това изглеждаше като свободен агент, който подбира домашни любимци и представлява баща си в чужбина по време на събития като Зимните олимпийски игри. В същото време тя предизвика критики,  че стои до своя баща по обвиненията в сексуален тормоз.  \"Мисля, че имам право като една дъщеря да вярвам на баща ми\", каза тя пред NBC News, докато много жени на нейната възраст се качиха във влака #MeToo. (Това е кампания на жени, преживели сексуален тормоз - бел. ред.) \nАко Кушнер някога беше златното момче, за което Тръмп каза, че може да донесе мир в Близкия изток, сега той е обект на разследване, задето се е опитвал да привлече чуждестранни инвеститори, за да финансира компанията си по време на президентския преход, и е замесен в разследването за тайните връзки с Русия. Миналия месец неговото ниво на достъп до класифицирана информация беше понижено. Макар засега Кушнер да остава в Белия дом, коментатори смятат, че той все повече отива в периферията. \nПовод за вдъхновение на таблоидите послужи и съобщението, че Доналд младши и съпругата му Ванеса се развеждат. Той въртял връзка с поп звезда, участваща в телевизионното риалити шоуто на баща му, докато бременната Ванеса не разбрала за това. Твърди се, че Тръмп-старши му казал \"зарежи това\". \n\"Имаме снежна лавина от скандали, спускаща се по хълма и обграждаща самия Тръмп и неговите деца ден след ден\", каза Катрин Джелисън, професор по история в университета в Охайо. \nСлуховете за изневяра по адрес на президента не са нещо ново. Той спечели изборите през 2016 г., макар да се хвалеше, че е опипвал жени.  Нито пък е първият главнокомандващ на САЩ, обвинен в изневяра. Миналия четвъртък бившият модел на \"Плейбой\" Карън МакДугал се извини на Мелания за продължила 10 месеца връзка, която имала с Тръмп през 2006-2007 година. Ако първата дама е възприела по принцип студена, изчаквателна позиция и се смята, че двойката има отделни спални, малцина очакват Доналд и Мелания да разбият още едно президентско табу и да се разведат, докато той заема поста. На 22 март Мелания публикува в туитър своя и на президента снимка в заснежения Бял дом, на която двамата се усмихваха. По-късно той също я пусна в мрежата. \n\"Те не приличат на никое от първите семейства, които някога сме виждали\", казва журналистката Адел М. Стан. Ако много либерални американски жени дълбоко искат Мелания да подаде жалба за развод, малко коментатори смятат, че ще го направи. \n\"Мелания все още има достатъчно основания да го направи, ако иска това.  Тя може би осъзнава, че е по-добре да го преглътне\", казва Сам Абрамс,  преподавател по политически науки в колежа.     \n", "date": "2018.03.29", "title": "Лавина от скандали се стовари върху Белия дом  "}
{"url": "http://www.duma.bg/node/163768", "text": "Хърватските власти ще купят от Израел ескадрила бойни изтребители F-16 \"Барак\". Решението е взето на заседание на Съвета за национална отбрана във вторник вечерта. \nКонкурсът за изтребители бе обявен от Хърватия през 2017 г. Предложения подадоха Гърция, Израел, Швеция и САЩ. \nСпоред хърватските медии сделката ще струва на бюджета 420 милиона евро. Срещу тези пари страната ще получи 12 самолета втора ръка, но модернизирани F-16 с въоръжение, два авиосимулатора. Бойните пилоти и техниците ще преминат обучение. Доставките са подкрепени официално от Израел. \nГлавен конкурент на Израел беше шведската \"Сааб\" с изтребителите \"Грипен\" Gripen JAS-39. Само за самолетите, без оръжието и без държавна гаранция, данъкоплатците от балканската страна трябваше да платят 900 милиона евро. \nОчакваният срок на експлоатация е 30 години. Според предвижданията първият F-16 може да бъде доставен на Хърватия през лятото на 2020 г. Израелските самолети ще заменят остарелите МиГ-21.   \n", "date": "2018.03.29", "title": "Хърватия купува от Израел стари F-16"}
{"url": "http://www.duma.bg/node/163766", "text": "Край доковете в Бриксъм, оживено рибарско пристанище в Югозападна Англия, се засилва страхът, че оттеглянето на Великобритания от ЕС може да се окаже фалшива надежда за възвръщане на контрола. Районът гласува 63% в полза на напускането на ЕС заради гнева към риболовните квоти и равните права за достъп, върху които се хвърля вината за дългосрочен спад в индустрията. Но, една година преди \"Брекзит\" да стане факт, рибарите виждат признаци, че опасенията им може да бъдат подминати в преговорите с Брюксел. \n\"Рибарите никога не са имали добра работа през годините, които си спомням\", казва 69-годишният Дейв Банкс, който току-що се е върнал от 4-дневен лов за сепия и калкан с 24-метровия траулер „Стефани“. \nВ проектоспоразумението правителството призна, че Великобритания действително ще остане част от политиката на ЕС в областта на рибарството по време на 20-месечния преходен период след официалното си оттегляне на 29 март 2019 г. Отстъпката породи оплаквания сред рибари и поддръжници на \"Брекзит\", които миналата седмица протестираха по река Темза. Междувременно, това, което ще се случва след 2021 г., все още предстои да бъде договорено. \n\"Това ме кара много да се ядосвам\",  казва Рик Смит, пенсиониран рибар и председател на Brixham Trawler Agents, който води ежедневния рибен търг на града. \"Надяваме се, че ще вдигнем достатъчно шум, за да не го позволим. Но това зависи от силата на нашите политици и дали те ще се поддават на европейските искания\", каза той от офиса на фирмата. \nБританската риболовна индустрия се свива от десетилетия поради икономически и политически фактори. Броят на рибарите на кораби е намалял със 75% от 1938 г., докато броят на лодките е спаднал с 29% от 1996 г. до сегашните общо 6191 броя. След години на квоти в рамките на ЕС, които ограничаваха броя на лодките, които могат да излизат на улов във водите, където същото правят и рибари от други страни членки, много британски рибари напуснаха индустрията. Британското правителство също така оряза броя на лодките от началото на новия век в опит да помогне за осигуряването на устойчиви рибни запаси и да пренасочи финансово затруднените рибари към друга работа. \n„Толкова много лодки изпаднаха в големи трудности поради квотите. Абсолютно отвратителен е начинът, по който британските рибари са били третирани през последните 40 години\", оплака се Банкс, докато насочваше малък кран за вадене на риби от дълбините. \nРибарите в Бриксъм и другаде се оплакват от продажбата на кораби, регистрирани в Обединеното кралство на чуждестранни собственици, които след това ловят риба от британската квота,  но разтоварват своя улов в чужбина.  Те смятат, че квотите са несправедливо разпределени в полза на европейците, което в комбинация с предоставения достъп до британските води, са обрекли индустрията. \nГрадът, наричан от местните жители Английската Ривиера, се гордее със своето наследство и сега е най-голямото рибно пристанище на Англия. На местния пазар се продават над 40 вида риба. Защитено от стръмни хълмове, покрити с тесни улички и весело боядисани къщи, пристанището доминира в ежедневието. \n49-годишният Андрю Маклауд, който е начело на траулера „Ван Дайк“, дълъг 33,5 метра, е прекарал 30 години сред вълните на индустрията. „Навремето можеше да хванеш каквото си искаш, и да свалиш на сушата, каквото ти харесва“, спомня си той. Но сега не крие страха си, че индустрията ще бъде използвана като \"разменна монета\" в преговорите за Брекзит. Рибната промишленост представлява само 0,4% от британския БВП според статистиката от 2016 г. \n\"В голямата схема на нещата това вероятно не се цени много, но за общности като Бриксъм е точно обратното. Ако нямаме риболов тук, не остават много други неща\", каза Смит.     \n", "date": "2018.03.29", "title": "\"Брекзит\" плаши британските рибари "}
{"url": "http://www.duma.bg/node/163769", "text": "\"Втората поправка никога няма да бъде отменена\". Това написа американският президент Доналд Тръмп в туитър във връзка с призиви в САЩ за отмяна на поправката. \nВтората поправка на Конституцията на САЩ защитава правото да се съхранява и носи оръжие. \nВ последните седмици в САЩ се провеждат масови демонстрации за по-голям контрол над оръжията след масовата стрелба в училище в щата Флорида, при която загинаха 17 души. \nВчера бившият съдия от Върховния съд Пол Стивънс заяви, че Втората поправка трябва да бъде отменена. Той смята, че демонстрациите трябва да поискат повече. \n\"Те трябва да поискат отмяна на Втората поправка\", написа Стивънс в материал за вестник \"Ню Йорк таймс\". \n\"Втората поправка никога няма да бъде отменена. На демократите, колкото и да им се иска да видят това да се случи и въпреки думите на бившия съдия от Върховния съд Стивънс вчера - няма начин. Нуждаем се от повече републиканци през 2018 г. и винаги трябва да контролираме Върховния съд\", отговори Тръмп на призива. \n    \n", "date": "2018.03.29", "title": "Тръмп защити оръжията в САЩ"}
