{"url": "http://duma.bg/node/150853", "text": "Заради започналия ремонт на настилката по част от бул. \"Цариградско шосе\" седмицата започна със задръствания около Орлов мост. \nДо 20 август е забранено влизането на коли по входното пътно платно на бул. \"Цариградско шосе\"(от страната на сграда \"Царевецъ\") до бул. \"Евлоги и Христо Георгиеви\". Движението ще се извършва двупосочно в срещуположното пътно платно. \nЗакрива се спирката на тролеи с номера 4, 5, 8, 11 и за автобусни линии 280 и 306. Разкрива се временна спирка след пл. \"Орлов мост\" в посока бул. \"Васил Левски\", която ще обслужва тролеите 4, 5, 8 и 11 и автобусите 213, 280 и 306. От тази нощ е променен и маршрутът на автобуси 9, 72, 75, 213, 280, 306.      \n", "date": "2017.08.14", "title": "Седмицата започва със задръствания на Орлов мост"}
{"url": "http://duma.bg/node/150854", "text": "До средата на тази седмица 4 работни групи - по земеделие, по енергетика, по лов и риболов и по строителство/туризъм ще търсят балансирано решение по казуса за плана за управление на защитената зона \"Комплекс Калиакра\" на местно ниво. Това стана ясно на срещата на министъра на околната среда и водите Нено Димов с местната общност и власти в Каварна. В сряда в МОСВ ще бъде проучено становището на групите.  \nС плакати с надписи \"Върнете ни парите за закупените земи\", \"Да\" на екологията, \"Не\" на рекета\", \"Добруджа ви храни, вие я предадохте\", \"Милиони от \"Натура\" за вас. Кредити и мизерия за нас\" граждани посрещнаха пред общината в Каварна участниците в срещата с екминистъра. Преди дискусията Димов отново се оплака, че проблемът е набъбвал през последните 12 години, още от 2005-2006 г., когато се очертават териториите на екомрежата \"Натура-2000\". Кметът на Каварна Нина Ставрева пък изрази надежда, че ще бъде намерено най-вярното решение за защитените зони в района на Калиакра. На самата среща не бяха допуснати представители на медиите. \nЕдно от желанията, заявено на работната среща, е за прекартиране на териториите.  \nКак са избрани тези изпълнители, кой ги е избрал, спазени ли са правилата по техния избор и дали те действително са изпълнили задачата, която им е възложена, коментира казуса дни по-рано и главният прокурор Сотир Цацаров, който също бе в Каварна. Той смята, че казусът засяга цялото северно Черноморие. \"Цялата тази територия, къде с флумастер, къде с точни линии, е очертана като Натура 2000\", заяви той и се възмути, че \"никой не постави въпроса как израснаха тези гори от ветрогенератори с маса лобистки поправки в законите, свързани с енергетиката. \"Как израснаха голфигрищата и изведнъж се оказа, че градините и риболовът, нормалното строителство, нормалният бизнес и нормалният живот на хората в Каварна се оказаха пречка за птиците\", продължи главният прокурор и оправда протеста на местните хора от по-миналата седмица. Цацаров направи паралел между защитата на природата и съдебната реформа. Според него и двете сфери се оказали \"достъпна и добра хранителна среда за хора, които под формата на благородни призиви и благородни намерения акумулират изключително големи средства\". По отношение на заповедта на екоминистъра Нено Димов главният прокурор заяви, че, ако бъдат установени несъответствия със закона, прокуратурата ще я протестира пред ВАС. Очаква се това да стане до края на седмицата.   \n    \n", "date": "2017.08.14", "title": "Работни групи умуват по плана за Калиакра "}
{"url": "http://duma.bg/node/150855", "text": "Корнелия Нинова обвини Бойко Борисов, че е излъгал за постигнатата договорка с президента по антикорупциония закон. Изявлението й дойде, ден след като държавният глава Румен Радев обяви от Варна, че не е водил разговори по темата с премиера. Президентът отново призова за създаването на нов, единен и независим орган, който да замести \"настоящия механичен сбор от нискоефективни структури\". Според Радев консенсус има само за извеждането на антикорупционната дирекция от изпълнителната власт. \nКорнелия Нинова припомни, че алтернативният проект на БСП за антикорупционен закон е на страницата на партията в интернет. Тя обяви, че БСП започва консултации с експерти.     \n", "date": "2017.08.14", "title": " Нинова:  Борисов излъга за договорка с Радев  "}
{"url": "http://duma.bg/node/150843", "text": "Очакваният от касата дефицит за лекарства към 31 декември 2017 г. е 134 млн. лв., става ясно от стенограмата от последното заседание на Надзорния съвет на касата. Това е в случай, че не бъдат взети пари от резерва.  \nОсвен това през първото тримесечие са събрани 29 млн. лв. отстъпки от фирмите, става ясно от думите на подуправителя на НЗОК д-р Димитър Петров по време на заседанието. Неговите прогнози са, че до края на годината касата ще събере поне 90 млн. лв. от отстъпки.  \nД-р Иван Кокалов, представител на КНСБ в надзора, предлага да се изготви концепция върху политиката за лекарствата и да се проведат консултации с МЗ, защото, по думите му, \"иначе след време ще кажем, че 50% от бюджета на касата отива за лекарства\".  \nСправка от публикуваните на сайта на НЗОК данни сочи, че за първото тримесечие са изразходвани над 198,3 млн. лв. за лекарства, докато за същия период на 2016 г. са били малко над 167,8 млн. лв.    \n    \n", "date": "2017.08.14", "title": " НЗОК очаква 134 млн. лв. недостиг за лекарства"}
{"url": "http://duma.bg/node/150844", "text": "В поредна пиар акция вицепремиерът Валери Симеонов се впусна в среднощен воаяж из дискотеките в Слънчев бряг. Още в петък вечер заедно с униформените той посети \"Оксижен\", след което се похвали в социалните мрежи, че е превърнал Слънчев бряг \"в синоним на нормален и тих европейски курорт\". При акцията от дискотеката са иззети апаратура и техника, а един диджей прекара часове в ареста, след като отказал да предаде лаптопа си. \"Установени са нарушения на финансовата дисциплина от НАП, нарушения на закона за храните и наличие на нерегламентирани храни от Агенцията по безопасност на храните, нарушени изисквания за пожарна безопасност, липса на здравни книжки и трудови договори от Инспекция по труда, и др. Заради отказ за съдействие и съпротива диджеят беше \"закопчан\" с белезници и прибран в районното за 24 часа, похвали се със среднощните си подвизи вицепремиерът. \nДен по-късно в социалните мрежи се появи видео от друга дискотека, в която Симеонов е посрещнат с викове \"Оставка\", \"Довиждане\" и \"Селянин\". Няколко часа по-късно вицепремиерът отново реагира във фейсбук и обяви, че държавата е влязла в ролята си и в \"Бедруум\" - \"открита дискотека, работеща в противоречие с редица разпоредби на закона и тероризираща целия залив от години\". Той се похвали, че отново е иззел озвучителна апаратура. Заедно с униформените е атакувал дискотеката на два пъти, става ясно от статуса му в мрежата. \n\"Рецидивистите от \"Оксижен\" отново тормозеха района с високи децибели, но и новият им комплект апаратура беше конфискуван и се възцари тишина. Що се отнася до обвиненията, че се фокусираме само върху шума, добре е всички да знаят, че две поредни вечери от касата на \"Оксижен\" се конфискува целият оборот по около 8000 лева на нощ, налагат се актове по трудовия кодекс, закона за акцизи, данъци и складове, и други. Все актове, които водят до сериозни санкции за собствениците. За пореден път се видя, че когато има политическа подкрепа, полицията може да си свърши работата безупречно - похвала заслужават специалните полицейски сили, командировани от Пловдив и колегите им от ОД на МВР Бургас\", продължи да се изтъква вицето на Борисов. Той дори призова последователите си да следят кои медии \"коя страна ще заемат в битката за налагане на закона\". \nНепристойно и ненормално поведение от страна на държавата - така определи поведението на Симеонов председателят на УС на Съюза на собствениците в Слънчев бряг Елена Иванова. Пред Флагман.бг тя реагира остро на скандалните нахлувания на вицепремиера в местни дискотеки. Според нея поведението му не е нормално и дори е възмутително. \"Чия е идеята този курорт да бъде смачкан и бизнесът да бъде унищожен? Започваме да смятаме, че някой има поставена цел да унищожи курорта. До този момент се борим с негативната реклама, която излиза по медиите\", оплака се Иванова. От Съюза на собствениците планират да поискат среща с представители на изпълнителната власт. \nСимеонов обаче се закани да продължи акциите, докато не бъде осигурено спокойствието през нощта на туристите.     \n", "date": "2017.08.14", "title": "Валери Симеонов тараши заведения в Слънчев бряг "}
{"url": "http://duma.bg/node/150845", "text": "С поредица от мероприятия националният политически институт \"Димитър Благоев\" и БСП в Казанлък ще отбележат 150-годишнината от рождението на Георги Кирков-Майстора. От 11 ч. утре пред паметника на Кирков в Казанлък ще се проведе тържество и ще бъдат поднесени венци и цветя. Час по-късно в ЛХМ \"Чудомир\" ще се проведе кръгла маса, посветена на Майстора и поуките му за днешното време. Участие в дебата ще вземат изследователи на творчеството и делото на Майстора   \n", "date": "2017.08.14", "title": "ПРЕДСТОЯЩО"}
{"url": "http://duma.bg/node/150846", "text": "Ваучери за култура получиха победителите във фотоконкурса \"Селфи с кауза\", организиран от пернишкото Младежко обединение на БСП. \"Чековете\" са предназначени за книги, за посещение на театрална пиеса или за кино. \nИнициативата \"Селфи с кауза\" започна преди две седмици, а целта бе перничани да се запознаят с европейските практики за популяризиране на културни мероприятия. Социалистите опитаха да провокират интереса към възможностите за култура и изкуство в Перник. Навръх Международния ден на младежта членовете на МО запознаха съгражданите си с Европейския младежки план, разработен и предложен в дневния ред на ЕС от Партията на европейските социалисти. Едно от предложенията в него е и идеята за ваучери за култура, които да отиват при всеки млад човек, завършващ средно образование.     \n", "date": "2017.08.14", "title": " Млади социалисти раздадоха ваучери за култура"}
{"url": "http://duma.bg/node/150847", "text": "Зам.-председателят на БСП Кирил Добрев обвини ГЕРБ, че с извънредната си пресконференция, посветена на \"Цанков камък\", само целят заглушаването на скандала \"Суджукгейт\". \"Главният свидетел на прокуратурата излиза и заявява, че откакто е станал такъв, животът му е в опасност, че всички държавни институции го мачкат и го сгъват за това да си оттегли показанията. БСП стартира кампанията \"Не на страха и рекета\" в защита на всички обикновени хора, на дребни и малки бизнесмени, които са поставени на ежедневния рекет на ГЕРБ. Хора, държавни служители, които са принудени да правят подобни ревизии. Основната причина за тези пресконференции е пак да се неглижира, смачка и захвърли \"Суджукгейт\", обяви Добрев. \nСоциалистът забеляза и нова \"мода\"  - управляващите дават пресконференции от станциите на властта в морските ни курорти, между 14 и 16 ч. - точно, когато слънцето е най-опасно и трябва да бъдат на сянка. \"Направих си труда да погледна сайта на Министерски съвет - има и други почивни бази. Те се намират във Велинград и Пампорово. Очаквам планинарите от утре да се включат с нови пресконференции. Тема за тях може да бъде Паметникът на съветската армия - за или против неговото демонтиране\", иронизира Добрев. Той увери, че депутатите и зам.-министрите са \"само слънчасали\". \"Няма пукнатини по стената. По договор за експлоатация техническото съоръжение след 6 г. трябва да бъде прегледано от дъното, където е разположено върху карстови скали, и ако има пукнатини, трябва да бъдат отстранени. Подчертавам, че това е планов ремонт на НЕК, за който са обяснили в прессъобщение юли месец\", уточни зам.-председателят на БСП. \n    \n", "date": "2017.08.14", "title": "Опитват се да заглушат \"Суджукгейт\""}
{"url": "http://duma.bg/node/150848", "text": "За пореден път ГЕРБ реши да обвини за несгодите си Тройната коалиция, а управляващите се заканиха отново да проверяват строителството на язовир \"Цанков камък\". Във Варна Бойко Борисов обяви язовира за \"плувен басейн\" за 1 млрд. лв. и далавера, която не можело да се сравни със \"Суджукгейт\". Премиерът пак се оплака, че не знае какво да прави с АЕЦ \"Белене\". По времето на Орешарски падна КТБ, а те викат страшна работа, направили някаква огромна далавера с НДК, продължи да се жали Борисов. Тирадата му бе ден след обявеното от Десислава Атанасова и Александър Ненков намерение на ПГ на ГЕРБ да дадат на прокуратурата изграждането на язовира \"Цанков камък\". \n\"Г-н Борисов, приветстваме желанието Ви да подадете сигнал до прокуратурата за \"Цанков камък\", но да не забравите да включите и себе си в него, защото проектът, който стартира при правителството на Сакскобурготски, приключва при Вашето първо правителство. Нещо повече: Вие прерязахте лентата на \"Цанков камък\" с думите: \"Днес се открива един грандиозен проект с най-модерната язовирна стена и съоръжения в Югоизточна Европа\", не му остана длъжна Корнелия Нинова. \n\"Г-н Борисов, нали не сте забравили, че в последните 8 г., без една, управлявате Вие? Защо всички виновни не са в затвора? За Вас за всичко са виновни предишните. Причините за провалите Ви са все някъде в миналото. Безсилие, г-н Борисов, безсилие да поемете отговорност за настоящето и да дадете перспектива на народа си за бъдещето\", обобщи Нинова. \nМеждувременно от НЕК обявиха, че няма спукване на стена или чашката на язовира, каквито бяха първоначалните внушения. Започналият оглед на съоръжението е планов и ще приключи до месец. \"Още по времето на строителството проектантът е предписал, че трябва да се направи оглед след петата година и ние в момента, точно след като са изтекли 5 години от пускането, правим този оглед\", коментира шефът на НЕК Петър Илиев.     \n", "date": "2017.08.14", "title": "ГЕРБ пак употребиха \"Цанков камък\" като оправдание"}
{"url": "http://duma.bg/node/150849", "text": "Лидерът на БСП Корнелия Нинова обвини Бойко Борисов, че е излъгал за постигнатата договорка с президента за антикорупционния закон. Изявлението й дойде, ден след като държавният глава Румен Радев обяви от Варна, че не е водил разговори по темата с премиера. В неделя на въпрос за структурата за бъдещия орган за борба с корупцията, Радев уточни, че към момента решения не са взимани. \"Не сме обсъждали с премиера и не сме решавали какъв да бъде този орган и как да се избира неговото ръководство, подчерта той. Президентът отново призова за създаването на нов, единен и независим орган, който \"да затвори цикъла - информация, сигнал, разследване и обвинение\". Държавният глава отново подчерта, че новото звено трябва да замести \"настоящия механичен сбор от нискоефективни структури\". Той заяви, че единственият консенсус по темата е само, че антикорупционната дирекция трябва да бъде извън изпълнителната власт. \n\"Поздравявам президента Радев за държавническата позиция по антикорупционния закон на правителството. Споделяме мнението му, че той няма да създаде възможност за борба с корупцията по високите етажи на властта. Борисов, сега къде си? Защо излъга, че с президента сте се договорили и само БСП не е разбрала за тази работа?\", възмути се в социалните мрежи Нинова. \nЛидерът на БСП припомни, че алтернативният проект на антикорупционен закон, изготвен от БСП, се намира на страницата на партията. \"Моля за мнения и предложения. Започваме консултации с академичната общност, съдии, прокурори, адвокати. Истинска борба с корупцията е възможна. Ще ви го покажем\", увери Нинова. \nВъв Варна Радев коментира и промените в Закона за съдебната власт. Всички очакваме и се надяваме да имаме независими магистрати, не недосегаеми такива, каза той. Президентът смята, че декларирането на членство от страна на магистратите в организации не е равностойно на забрана, а засилва прозрачността при практикуването на професията.     \n", "date": "2017.08.14", "title": " Нинова обвини Борисов, че лъже за договорки с президента  "}
{"url": "http://duma.bg/node/150850", "text": "Жители на столичния квартал \"Стрелбище\" се заканват да блокират кръстовището на бул. \"България\" и бул. \"Петко Ю. Тодовор\" заради планираното строителство на небостъргач в зелената площ в района. Те все още обмислят кога да стане протеста им, след като преди дни собственикът на терена затвори скандално улица и загради цялата си земя. Жителите на района вече излизаха на протести, когато бе обявено намерението за строеж. \nЖителите на района очакват позиция да заеме Столичната община, която през последните дни въпреки исканията им, не реагира по никакъв начин на ставащото в квартала. \nМеждувременно столичани сигнализираха, че след заграждането на улицата, на две съседни улици паркирането вече е забранено. Това са ул. ул. \"Майор Първан Тошев\" и ул. \"Дедеагач\", която между бул. \"Петко Тодоров\" и ул. \"Мила родина\" става двупосочна по нареждане на зам.-кмета по транспорта Евгени Крусев.      \n", "date": "2017.08.14", "title": "В \"Стрелбище\" се канят да блокират ключово кръстовище"}
