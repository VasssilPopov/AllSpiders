{"url": "http://www.duma.bg/node/174587", "text": "Програмата за саниране на жилищни сгради с пари от бюджета е можело и е трябвало да се планира по различен начин. Това призна вчера министърът на регионалното развитие в оставка Николай Нанков по време на парламентарния контрол. Той призна още, че с нея са направени много грешки като даде пример с това, че през цялото време се говори за брой сгради вместо за разгъната застроена площ или брой домакинства, което било много по-обективно според него. Според него представената неотдавна жилищна стратегия е добра рамка за по-сериозно редактиране на програмата за саниране, която не трябва да продължава в този вид. \nВъпросът към Нанков бе зададен от депутата от \"БСП за България\" Дора Янкова. Тя попита какво ще предприеме МРРБ, за да бъдат санирани жилищните блокове, за които има вече сключени договори между сдружението на собствениците, кметовете на общини и областните управители и са депозирани за финансиране в Българската банка за развитие (ББР) до 31 декември 2016 г. Депутатът попита колко са чакащите договори. \nОт отговора му се разбра, че с отпуснатите от бюджета общо 2 млрд. лв. ще бъдат санирани 2042 сгради. В същото време в ББР има още около 2500 договора на жилищни сдружения и общини, чакащи одобрение. Според Нанков е трудно да се каже дали ще има остатък от тези 2 млрд. лв., за да се финансират част от чакащите проекти. Прогнозата засега е, че парите ще стигнат за всички вече одобрени проекти.   \n \t\n", "date": "2018.09.06", "title": " Нанков призна за грешки при планиране на санирането"}
{"url": "http://www.duma.bg/node/174588", "text": "Ще има лек спад на цените на жилищата в София в последното тримесечие на 2018 г., а в началото на следващата година ще се усети по-сериозно. Към средата на 2019 г. може да очакваме между 5% и10% намаление на цените в определени райони. Това прогнозира пред \"Блумбърг тв България\" управителят на агенция ДОМИ Петър Сотиров. Прогнози за намаляване на цените на имотите се чуха през последните месеци. \nСлед проучване от \"Явлена\" съобщиха, че очакват цените на жилищните имоти в София плавно да се понижат. Освен това се очаква да се забави и темпът на броя сделки на пазара. За периода 2014-2018 г. средногодишният ръст на цените на жилищата в столицата е 7,5%. За сравнение - с годините преди финансовата криза той е значително по-малък. Между 2005 и 2008 г. жилищата са поскъпвали с около 24% на година. Отчита се и спад на броя реализирани сделки. От 2015 до 2018 г. средногодишен ръст е от близо 9% при 28% през 2014 г. \n\"Повишаването на цените спря още в началото на лятото. Тогава се запази една стабилност на пазара. Дори има райони в София, в които цените леко тръгнаха надолу\", посочи Сотиров. По думите му в момента водещ е вторичният пазар. \"Има изключително много ново строителство, което се продава бързо \"на зелено\", но в никакъв случай то не покрива нуждите на големите градове. Така че вторичният пазар е водещ. Малко са офертите на него, имотите се купуват бързо. Но от началото на лятото има отлив на купувачите, които изчакват по-изгодни цени\", посочи той. \nСотиров обясни, че през последните 3-4 години жилищата са поскъпнали до 30%, а най-сериозен ръст има през последната година - с над 10% в зависимост от района. Според него това се дължи на липсата на оферти и на проблемите на пазара за недвижими имоти след финансовата криза, които са се отразили сериозно на цените. \"След 2013-2014, когато започнахме да излизаме от сериозната световна финансова криза, по-скоро се наблюдаваше тенденция на стабилност на пазара до 2016 г. Тогава започнаха първите разговори за повишаване на цените и предстоящия бум. Много хора заеха изчаквателна позиция, доста имоти се запазиха извън пазара. Вторичният пазар също претърпя застой, което неминуемо доведе и до повишаване на цените\", коментира Сотиров. Управителят на ДОМИ смята, че не може да се говори за изкуствено създаден балон, а по-скоро за липса на оферти и за незнанието на хората какво да правят в момента и накъде ще тръгне пазарът.   \n \t\n", "date": "2018.09.06", "title": "С до 10% може да поевтинеят жилищата в София "}
{"url": "http://www.duma.bg/node/174585", "text": "Екипи на пазарджишката полиция и жандармерията започнаха да патрулират от вчера в зоните на лозовите масиви в региона. Целта е да се предотвратят опитите за кражби и умишлени палежи, които бяха практика в предишните години. Както е известно, жандармерия охранява и черешите в Кюстендил по време на брането. \nНай-засилено е полицейското присъствие в градовете Септември, Белово и Ветрен и селата Бошуля, Виноградец, Карабунар, Миненкьово и Аканджиево. Ще се извършват засилени проверки на местата за изкупуване на готовата продукция, както и на превозните средства и техните товари. Целта е да се създадат условия за нормално и безпроблемно прибиране на реколтата. Охраната на лозовите масиви ще продължи до края на гроздобера. \nИ тази година сортовете като памид, каберне, мавруд и шардоне запазват изкупна цена 80 ст. за килограм.   \n \t\n", "date": "2018.09.06", "title": " Жандармерия охранява и лозовите масиви"}
{"url": "http://www.duma.bg/node/174592", "text": "\"Какви количества горива и откъде се внесоха в България безконтролно?\". Този въпрос зададе вчера в парламента народният представител от \"БСП за България\" Жельо Бойчев към финансовия министър Владислав Горанов. Той припомни скандала с информационната система на Агенция \"Митници\", дългото обсъждане на Закона за горивата и поредицата журналистически разследвания за контрола на търговията с горива. \nПо думите му в края на 2017 г. Народното събрание приема промени в Закона за акцизите и данъчните складове, с които се въвежда едно ново изискване към всички лица, които приемат, разтоварват, съхраняват или извеждат горива и енергийни продукти от пристанища и митнически складове да използват средства за измерване. \"За изпълнението на тези цели бе необходимо да се измени наредбата, която да определи как и къде да се монтират измервателните уреди на входа и изхода в митническите складове и пристанища\", обясни народният представител. Бойчев каза, че вместо това министър Горанов на 29 декември 2017 г. е направил изменения в наредбата, с които дава гратисен период  до 1 юни 2018 г. на засегнатите лица за въвеждането на тези измервателни уреди . \"Считам, че суспендирате самия закон. Защо имаше необходимост от гратисен период за отлагане на прилагането на закона? Какви количества горива и от кои митнически складове и пристанища, без измервателни уреди, се  внасят за този период?\", попита Жельо Бойчев. \nНа въпроса си Бойчев не получи адекватен отговор, а беше залят от текуща информация и цифри от Владислав Горанов. \nКонтролът на вноса на течни горива на пристанищата в Русе, Варна и Бургас се определя от независима инспектираща организация в присъствието на митнически и полицейски служители, каза Горанов. По неговите думи контролът започва още преди пристигането на плавателния съд с проверка на корабните документи, за да се установи количеството и вида на горивото в товарните резервоари (танкове). Прави се и физическа проверка на всички товарни танкове в присъствието на митничари с измерване на плътността на горивата на място, като резултатите се сравняват с документите, вземат се и проби за лабораторен анализ от всеки резервоар. Проверяват се и останалите танкове на кораба - баластни, за отпадни води и други, като се осъществява физически контрол на всички резервоари. След разтоварване на кораба тези резервоари отново се проверяват. \nВладислав Горанов съобщи, че от 1 януари до 28 август тази година на територията на митници \"Варна\" на пристанище \"ПЧМВ\" са внесени 57 040 тона газьол, 10 200 базово масло; на пристанище Варна-Запад са разтоварени 26 858 моноалкилни естери на мастни киселини, на фериботен комплекс \"Варна\" са разтоварени 1877 тона базово масло; на територията на пристанище Бургас - 41 334 тона втечнен нефтен газ и 167 604 тона газьол, на пристанище Порт Булмаркет - Русе, са разтоварени 12 598 втечнен нефтен газ и 2009 тона газьол.   \n \t\n", "date": "2018.09.06", "title": "Жельо Бойчев към Горанов: Колко гориво се внесе в България безконтролно "}
{"url": "http://www.duma.bg/node/174589", "text": "Европейската комисия (ЕК) пристъпи към решаването на продължителния спор със САЩ за вноса на говеждо месо, което не съдържа хормони за стимулиране на растежа. ЕК поиска мандат от Съвета на ЕС да започне преговори със САЩ за уреждане на този въпрос, който стои открит в Световната търговска организация (СТО). \nВ момента ЕС прилага квотата от 45 000 тона говеждо месо без хормони за годишен внос от квалифицирани доставчици, сред които са и САЩ. Идеята на ЕК за новите преговори с Вашингтон е да се прегледа функционирането на съществуваща квота за внос на говеждо месо, като тя няма да бъде увеличавана или намалявана. Предложението изрично посочва, че новите решения ще се отнасят единствено за месо, което не съдържа растежни хормони и отговаря на високите изисквания за качество в ЕС. В своето предложение до Съвета на ЕС комисията предлага САЩ да получат и част от съществуващата квота, която сега е на разположение на износителите от други страни.   \n \t\n", "date": "2018.09.06", "title": " ЕС ще увеличи вноса на говеждо месо от САЩ"}
{"url": "http://www.duma.bg/node/174591", "text": "Русия е поканила България на официална среща за предоговаряне на цените на природния газ. Това стана ясно вчера от думите на председателя на Комисията за енергийно и водно регулиране (КЕВР) Иван Иванов пред БНТ. \nСлед като в официалния вестник на ЕС беше публикувано решението на ЕК по антимонополното дело срещу \"Газпром\", изтекоха десетте седмици, които бяха определени като срок, в който \"Газпром\" трябваше да покани страните, засегнати от решението, обясни Иванов. По информация, която официално ми беше подадена от ЕК, очаквам започване на преговори, които да доведат до по-добри условия за България в рамките на договора за доставка на природен газ от \"Газпром\", каза шефът на КЕВР. По неговите думи какви ще бъдат резултатите от тези преговори зависи вече от тяхното провеждане. \nТова става възможно, след като Брюксел започна атнимонополно дело заради цените на природния газ, по които руският енергиен гигант \"Газпром\" продава гориво на осем държави от ЕС, сред които е и България. За да избегне сериозни глоби и съдебни такси, руската държавна енергийна компания сключи споразумение с ЕК, според което се отказва от забраната за препродажба на руски газ към трети страни и се съгласява да преразгледа цените с потърпевшите държави. \n    \n \t\n", "date": "2018.09.06", "title": " Русия ни поканила да предоговаряме цената на газа"}
{"url": "http://www.duma.bg/node/174551", "text": "Самостоятелният концерт на бившия фронтмен на емблематичната група Chicago - Питър Сетера (Peter Cetera), няма да се състои. Събитието, обявено за 9 ноември в зала 1 на НДК, се отменя поради непредвидени обстоятелства. Нова дата засега не се предвижда. \nВсички закупени билети за концерта може да се върнат до 9 декември 2018 г. в партньорската мрежа на \"Ивентим\". Сумата ще бъде възстановена в конкретния обект, от който е взет пропускът. Пасовете, придобити онлайн и платени с карта, трябва да се изпратят или занесат лично в централния офис, намиращ се на ул. \"6 септември\" 58 в София, като в рамките на 7 работни дни на всеки клиент ще се възстанови пълната сума.   \n \t\n", "date": "2018.09.06", "title": " Отменят концерта на Питър Сетера"}
{"url": "http://www.duma.bg/node/174554", "text": "Високи едва 60 сантиметра, автономните образователни асистенти вече се използват в 600 детски градини в Китай. Роботите разказват приказки и дават на малчуганите логически задачи. \nБялото закръглено устройство, наречено Кико, няма ръце и се придвижва на малки колелца. Вградените в него камери му помагат да се ориентира в пространството, а децата могат да записват благодарение на тях видеа. \nВ Китай роботите вече доставят покупки, придружават възрастни хора или обясняват закони. Създателите на фирмата \"Кико\" се надяват да разпространят масово образователните си асистенти по класните стаи, пише Франс прес. \nВ детската градина в предградията на Пекин децата слушат в захлас как малкият възпитател андроид разказва с детски глас приказка за изгубен в пустинята принц. Задачата им е да помогнат на героя от историята да намери верния път, като подредят квадратни рогозки, представляващи маршрута, по който той се движи. На всеки верен отговор Кико реагира с ентусиазъм, а на екрана му се появяват мигащи очи във формата на червени сърца. \n\"Образованието в днешно време не върви в една единствена посока с учител, който преподава, и ученици, които учат\", заяви за АФП Канди Сюн, която обучава учители как да ползват Кико. \"С тези напълно кръгли глава и тяло роботът е истински сладур. Когато децата го видят, веднага го възприемат\", обяснява бившата възпитателка. \nОсвен в китайските детски градини производителят на роботите Кико се надява да пласира продуктите си и в други страни в Азия. Пекин вече инвестира масово в изкуствен интелект по програмата \"Произведено в Китай 2025\", целяща да развие сектора на високите технологии. Според Международната федерация по роботика Поднебесната империя е страната, която използва най-много индустриални роботи в света. В китайските фабрики има 340 000 такива. \nКитайският пазар за роботи в сферата на услугите (от медицинско оборудване до автоматични прахосмукачки) миналата година е бил с обем от 1,32 млрд. долара (910 млн. евро). Очаква се до 2022 г. тази сума да достигне 4,9 млрд., твърди консултантската агенция \"Рисърч ин Чайна\".   \n \t\n", "date": "2018.09.06", "title": " Роботи станаха възпитатели в 600 китайски детски градини"}
{"url": "http://www.duma.bg/node/174553", "text": "Компилацията с най-големите хитове на \"Игълс\" - \"The Eagles: Their Greatest Hits 1971-75\", надмина \"Thriller`s\" на Майкъл Джексън като най-продаван албум в САЩ в новата класация на Американската асоциация на звукозаписната индустрия (RIAA). Подредбата включва продажбите както на дискове, така и на стрийминг, които не са били изчислени за \"Орлите\" от 2006 г. насам, според сп. \"Ролинг стоун\". Компилацията от първите четири албума на кънтри-рок групата вече е с продажби от 38 млн. бройки, задминавайки тавата на Джако с 33 млн. Албумът на \"Игълс\" от дълго време заема първото място по продажби, но през 2009 г. бе изпреварена от \"Thriller\", тъй като интересът към него скочи след смъртта на Майкъл Джексън. \n\"Hotel California\" - диск на групата от 1976 г. с хит сингъла със същото име, се нарежда на трето място с 26 млн. продадени бройки. \n\"Ние сме благодарни на нашите семейства, на мениджърите ни, на хората от асоциацията и най-вече на верните фенове, които останаха с нас през 46-те години на върхове и спадове\", каза 71-годишният фронтмен и съосновател на групата Дон Хенли в изявление за \"Ролинг стоун\". \nСлед смъртта на съоснователя на \"Игъл\" Глен Фрей, който почина през 2016-а на 67-годишна възраст, бандата се преструктурира и поднови участията си. Предстоят й поредица от концерти в САЩ този месец.     \n \t\n", "date": "2018.09.06", "title": " Компилация на \"Игълс\" надви албум на Джако"}
{"url": "http://www.duma.bg/node/174555", "text": "Безкрайна стена за катерене, екстремни преживявания, уникални фотографии, кафе миксове и хубава българска музика ще завладеят града под тепетата на 7 септември. След Деня на Съединението празничната еуфория в Пловдив ще продължи на пл. \"Стефан Стамболов\" със забавни младежки активности и концерт на някои от най-популярните изпълнители. \nПодобаващият финал на презареждащите емоции ще настъпи точно в 19 ч., когато сцената ще се разтърси от звуците на хитовете на Павел и Венци Венц, Михаела Маринова, Ева Пармакова и др. актуални български звезди. \nТова е второто събитие от турнето на позитивната кампания, която се фокусира върху борбата с агресията и различни форми на зависимости сред младите. След успешния старт в Бургас, където изпълнителите подкрепиха социалната идея не само с музиката си, но и със специално създадени послания, инициативата се спира в Пловдив, преди да продължи към Благоевград и София. \n    \n \t\n", "date": "2018.09.06", "title": "Екстремни преживявания и хитове завладяват Пловдив"}
{"url": "http://www.duma.bg/node/174552", "text": "Чувате я, докато пазарувате в кварталното магазинче, на път за работа, във фризьорския салон, във фитнеса и къде ли още не. Дебютната песен на \"4Magic\" се превърна в тотален хит: след премиерата си цели 18 седмици тя заемаше първото място в музикалната класация на България и все още продължава да е най-излъчваното родно парче в ефира. Това е и най-силната мотивация на момичетата, докато работят по новия си проект, отново заедно с румънския автор и музикален продуцент Monoir. \nСлед страхотния успех на \"Together (Вечерай, Радо)\" четирите изпълнителки могат да се похвалят и с участия на някои от най-престижните музикални събития това лято - фестивала MTV Presents Varna Beach, турнето \"България обича младите\" и мн. др. \nМеждувременно \"Тogether (Вечерай, Радо)\" излиза в ремикс версия на известния български DJ Dian Solo, който споделя: \"Дебютното парче на \"4Magic\" се превърна за отрицателно време в тотален хит. Много ми харесва песента, затова и реших да направя неин ремикс. Беше истинско предизвикателство и се надявам, че тази версия също ще се слуша много.\"   \n \t\n", "date": "2018.09.06", "title": "  \"4Magic\" с ремикс на дебютния си хит"}
{"url": "http://www.duma.bg/node/174556", "text": "Шестото издание на Международния кино и тв фестивал \"Славянска приказка\" ще се проведе от 7 до 10 септември в Руския културно-информационен център (София, ул. \"Шипка\" 34). Събитието носи името на един от най-големите учени и изследователи на славянската култура - академик Д.С. Лихачов, и е посветено на 140-годишнината от освобождението на страната ни от турско робство. \nВ конкурсната програма участват над 120 филма от Белгия, България, Китай, Корея, Македония, Палестина, Русия, САЩ, Сърбия и Украйна. Председател на международното жури е  кинорежисьорът и продуцент от Китай - Ю Сяоган. Съпредседатели на експертната комисия са известният композитор, диригент и посланик на мира - маестро Йордан Камджалов (България-Германия), и продуцентът Иван Тонев (България). В състава на журито е и кинорежисьорът протоирей Александър Новопашин - настоятелят на храма \"Александър Невски\" в Новосибирск (Русия). Почетни гости на \"Славянска приказка\" ще са доайенът на българското кино Анжел Вагенщайн, трикратният световен шампион по борба Александър Томов и музикантът Милчо Левиев. \nОглавяван от неговия създател - проф. Димитър Димитров, фестивалът ще бъде официално открит в петък от 19 ч. с традиционен тържествен концерт. Присъстващите ще имат удоволствието да чуят химна на събитието в изпълнение на композитора и пианист маестро Валентин Стамов. В програмата е и изявата на представителния мъжки хор \"Гусла\" под диригентството на Валентин Бобевски. За първи път на фестивала ще участват формацията \"Музикална лаборатория за човека\" с диригент Мая Василева, ансамбълът \"Иксан\" от Южна Корея с художествен ръководител Сок Шин О, певицата Хи Дженг Ли и барабанистът Сонг Хун Ким, известното танцово дуо от Украйна - Наталия и Евгений Занкови, прекрасният цигулар Иван Кръстев с пианистката Александра Иванова, естрадната прима Раиса Полякова, бардът Николай Шевченко и най-младият лауреат на международни конкурси - Марио Кръстев.  Изненада за публиката ще бъде представянето на гости от Южна Африка. \nВ програмата са още художественият филм на българския кинорежисьор Ангел Бончев \"Светителят хирург\", както и кинотворбата на Ефемия Фард \"Мръсни сънища\" с участието на Йоана Буковска и Румен Угрински. Ценители на седмото изкуство ще имат възможност на 8 септември да гледат \"Сестри\" на телерадиокомпанията \"Русский мир\" и \"Мотор\" на режисьора Валентин Гошев и продуцента Иван Тонев. В конкурсната програма ще участва и китайският филм \"Антитероризъм\". \nТържественото връчване на наградите на фестивала ще се състои на 10 септември от 19 ч. в Мраморната зала на РКИЦ.     \n \t\n", "date": "2018.09.06", "title": "\"Славянска приказка\" за шести път в София "}
{"url": "http://www.duma.bg/node/174590", "text": "Вчера беше представен първият български електрически автомобил, произведен от \"Син карс\". Това е шосейна версия на иначе състезателен автомобил, който е планирано да се произвежда у нас и да се изнася в чужбина. Новият L City е изцяло насочен към бъдещето, затова от него ще се предлага единствено електрическа версия. \nДанните на Министерството на икономиката показват, че общият брой на регистрираните електрически и хибридни превозни средства в страната от всички категории е 6808. От тях леки автомобили изцяло електрически са 554 бр., което е ръст от над 600% за последните 5 години. \n    \n \t\n", "date": "2018.09.06", "title": "Показаха първия български електромобил"}
{"url": "http://www.duma.bg/node/174559", "text": "Квинтетът на известния музикант Кинг Аишоба ще свири на 9 септември в Плевен и на 10 септември в София - в Първо студио на БНР. Групата ще гостува в България малко повече от месец след турнето на барда-шаман Аюуне Суле у нас, организирано от радиофестивала \"Аларма пънк джаз\". \nНаричат музиканта \"поет и и революционер, извел на световната сцена традиционната знахарска и спиритуална музика на Горнозападния регион на Гана\". Алберт \"Кинг\" Аишоба пристига с Аюуне Суле, Франсис Аямга, Адонтанга Апорее и Абоба Азуре. Той е първият автор за нова музика за колого (традиционна двуструнна китара от Северна Гана), който покори цяла Европа преди няколко години и откри пътя и на други свои сънародници към големите фестивални сцени на нашия континент. Песните на Кинг Аишоба заклеймяват войните или се обръщат към всички изгубили се в Европа синове и дъщери на Африка, които са забравили откъде са тръгнали. \nБилети за концерта на квинтета в София на цени от 18 лв. се продават в системата на EpayGo и на касите на EasyPay в цялата страна. На входа на залата ще са по 20 лв.   \n \t\n", "date": "2018.09.06", "title": " Групата на Кинг Аишоба свири в Плевен и София"}
{"url": "http://www.duma.bg/node/174562", "text": "И тази година музикалната програма на фестивала за класическа музика на открито ще включва любими мелодии от български филми. На сцените в Разград и Враца ще звучат емблематичните песни от филмите \"Козият рог\", \"Любимец 13\", \"Неочаквана ваканция\", \"Васко да Гама от село Рупча\". \nНезабравимо преживяване ще бъде и концертът на \"Фортисимо фест\" пред Народния театър \"Иван Вазов\" на 16 септември, в навечерието на празника на столицата. Софийската филхармония под диригентската палка на Максим Ешкенази ще изпълни изцяло нова музикална програма. \nМихаела Маринова, Дони, Невена Пейкова, Михаела Филева, Славин Славчев ще представят специално оркестрирани песни под диригентската палка на Максим Ешкенази и в изпълнение на симфоничните оркестри на София, Разград и Враца. Със солови изпълнения ще се включат братя Зайранови и виртуозният цигулар Светлин Русев. Във фолклорната част на концертите в Разград и Враца композиторът Георги Андреев ще обедини класическата хорово-оркестрова музика с традиционните ритми на фолклора, а в София ще пее хорът с космически гласове на Ваня Монева. \nКонцертите (с начален час 20) ще започват с класическа музика на знаменитите български композитори от миналия век, ще преминават през колоритността на народния фолклор и ще завършват с любими български песни. Водещите - Ана Пападопулу и Юлиан Вергов, ще преплитат поезия в нотите. Входът е свободен. \nПрограмата: Разград - 12 септември, площад \"Ларго\", с участието на Михаела Маринова, Дони, Братя Зайранови - цигулка, Георги Андреев - гъдулка; Враца - 14 септември, пред спортен комплекс \"Христо Ботев\", с участието на Невена Пейкова, Дони, Братя Зайранови, Георги Андреев - гъдулка; София - 16 септември, пред Народния театър, с участието на М. Филева, Славин Славчев, Светлин Русев, хор \"Космически гласове\".   \n \t\n", "date": "2018.09.06", "title": " Турнето на \"Фортисимо фест\" с нова музикална програма "}
{"url": "http://www.duma.bg/node/174557", "text": "Поради огромния интерес, цели 6 нови сектора за концерта на Енрике Иглесиас в София на 6 ноември и то на едно селфи разстояние от поп звездата, пускат организаторите от Арт бг. Новите места не само предоставят страхотна видимост към сцената, а и от тях почитателите ще могат да го докосват, благодарение на двете платформи, т.нар \"езици\", излизащи от двете страни на сцената и допиращи се до редовете с публика.\n   \n \t\n", "date": "2018.09.06", "title": "Пускат още сектори за шоуто на Енрике Иглесиас  "}
{"url": "http://www.duma.bg/node/174561", "text": "Първият концерт от тематичния цикъл \"Руски приказки\" ще се състои на 21 септември в зала \"България\". Програмата включва две знакови произведения на руския романтизъм - Концерт за пиано 2 и \"Симфония 2\" от Сергей Рахманинов. Промяната се налага заради заболяване на големия грузински бас, който изказа искреното си съжаление, че няма да успее да се срещне с почитателите си през септември. Солист в Концерта за пиано 2 ще бъде един от най-възхваляваните  македонски пианисти Дино Имери, който в последните години се превърна в любимец и на българските меломани. \"Симфония 2\" ще звучи във втората част на вечерта. Диригентът Найден Тодоров ще води оркестъра в яркото произведение на руския класик. Билетите важат без презаверка. Софийската филхармония дава възможност и за презаверка на билетите за концерта на оперната дива Анджела Георгиу на 25 февруари в зала 1 на НДК. Всички, които желаят да върнат закупени билети, могат да го направят на касата на зала \"България\" и в партньорските мрежи. \n    \n \t\n", "date": "2018.09.06", "title": "Концертът на Паата Бурчуладзе в София се мести"}
{"url": "http://www.duma.bg/node/174560", "text": "Авторът на една от най-награждаваните чешки книги - \"Поетът. Роман за Иван Блатни\", пристига в София. Романът ще бъде сред акцентите в участието на издателство \"Изида\" в Алея на книгата (шатра 18), която ще се състои от 11 до 16 септември в пешеходната част на бул. \"Витоша\". Срещата с Мартин Райнер и представянето на книгата ще бъде на 13 септември от 18 ч. в залата на Чешкия център. Събитието ще бъде модерирано от Красимир Проданов, преводач на романа, научи ДУМА от издателство \"Изида\". \n\"Поетът\" е носител на най-престижната чешка литературна награда \"Магнезия Литера\" в категория \"Книга на годината\". Печели първо място и в популярната анкета на в. \"Лидове новини\" за книга на годината, както и литературната награда \"Йозеф Шкворецки\". \nМартин Райнер (р. 1964) започва да събира материалите за \"Поетът\" още през 1986 г. Книгата обаче излиза едва през 2014-а или 24 години след смъртта на поета. Литературната критика я приема с възторг, романът се радва на отличен прием и сред читателите. Но книгата е много повече от мащабен разказ за един живот. Тя се впуска в голямата история, в драмата на миналия век, за да опише как историческите събития могат да повлияят всекидневието, но трудно могат да попречат на онова, което е решила за нас съдбата. \nПрез 1948 г. млад мъж на име Иван Блатни взема решението на живота си - да избяга във Великобритания. А в родната си Чехия е повече от обичан - уважаван от литературната критика и обожаван от жените. Признат за едно от най-големите дарования на чешката литература, Блатни потъва сякаш в неизвестното. И е смятан в продължение на десетилетия за мъртъв...  \n   \n \t\n", "date": "2018.09.06", "title": "Чешкият писател Мартин Райнер пристига за Алея на книгата в столицата "}
{"url": "http://www.duma.bg/node/174586", "text": "Новата формула за изчисляване на годишния данък върху превозните средства под 3,5 тона, която предвижда той да се изчислява от два компонента - имуществен и екологичен, ще увеличи таксите за голяма част от гражданите. Това коментира бившият зам.-министър на финансите Людмила Елкова пред \"Блумбърг тв България\" във връзка с предложените промени в данъчните закони, публикувани за обществено обсъждане от Министерството на финансите. \n\"Има множество неясноти как ще се определя размерът на данъка, както и какъв ще бъде редът за деклариране. Новата формула е прекалено сложна и хаосът след въвеждането й е гарантиран. Целта на тази промяна не е толкова екологичен компонент, колкото определяне на размер на данъка, при който старите автомобили да плащат повече. Това обаче може да бъде постигнато много по-лесно\", смята експертът. За новите функции на нотариусите при покупко-продажба на автомобил и изискванията към тях да следят за неплатени данъци на превозното средство Людмила Елкова посочи, че това не е наложително, тъй като годишният технически преглед изисква платени данъци. \nЕлкова коментира и промените, свързани с данъка за жилищни имоти, които предвиждат 50% намаление на данъка само за едно основно жилище на гражданин. Според нея тази промяна няма да доведе до съществени резултати, а и има неясноти около нея. Тя поясни, че такава клауза има и към момента, но няма ограничение за броя основни жилища. \"Основното жилище би трябвало да е това, в което гражданинът и неговото семейство живеят приоритетно. То няма как да бъде доказано. Има постоянен и настоящ адрес, но нито един от тях няма отношение към него. Изпълнението на тази промяна е нереалистично\", каза тя. \nЕкспертът посочи, че промените за такса смет са отложени за 2020 г. заради предстоящите избори следващата година и определи към момента тази такса като \"несправедлива\". \"Таксата смет се определя на базата на балансовата стойност на имотите. Това няма никаква връзка между замърсяването, услугата, която се потребява и това, което се плаща за нея\", смята Елкова. \nТя потвърди, че в проектозакона за местните данъци и такси липсват промени, насочени към преустановяване на данъчни измами и заяви, че в последните години изобщо не се говори за тях, а и няма конкретно поставени цели за борбата с финансовите престъпления.   \n \t\n", "date": "2018.09.06", "title": " Очакват хаос с изчислението на данъка за колите"}
{"url": "http://www.duma.bg/node/174558", "text": "В Търговище започна XXIII Международен пленер за акварел \"Никола Маринов\". В него ще участват художници от четири държави. Това са Владимир Петков от Русия, Шемседдин Зия Даали от Турция, Илиес Белкайд от Алжир, Андрей Каменов, Пламен Проданов и Селма Тодорова от България. Те ще рисуват в Търговище и Балчик до средата на септември, а в художествената галерия ще бъде експонирана изложба от техните творби.   \n \t\n", "date": "2018.09.06", "title": "Международен пленер за акварел \"Никола Маринов\""}
{"url": "http://www.duma.bg/node/174576", "text": "Президентът на Република Сръбска (РС) Милорад Додик предупреди, че Баня Лука ще предприеме стъпки за създаването на своя разузнавателна агенция, след като по-рано се появи информация, че той и държавният глава на Сърбия Александър Вучич са подслушвани от службите на Сараево със съдействието на британската МИ6. Това съобщи белградският ежедневник \"Вечерне новости\". Додик бе категоричен, че Агенцията за разузнаване и сигурност на Босна и Херцеговина трябва да бъде премахната, защото не служи на никаква друга цел, освен да \"вреди на сръбския народ и неговото политическо ръководство\". \nИнтересът на британците към Вучич се засили във връзка с навлезлия в заключителна фаза дебат между Белград и Прищина за нормализиране на двустранните отношения. За контролирането на Вучич повторно са задействани два шпионски британски центъра в Белград. Лондон се надява да се \"върне в играта\" за Балканите, които имат стратегическо значение за него, защото регионът е \"врата към ЕС\", коментира изданието.     \n \t\n", "date": "2018.09.06", "title": "Република Сръбска създава своя шпионска агенция"}
{"url": "http://www.duma.bg/node/174597", "text": "Дълговете на МБАЛ \"Христо Ботев\" във Враца продължават да са над 14 млн. лв., което затруднява изплащането на възнагражденията на персонала от 294 души. Това стана ясно вчера по време на срещата на омбудсмана Мая Манолова, която посети лечебното заведение по молба на работещите там. Манолова пое ангажимента да изпрати препоръки до контролните органи да направят разследване на всеки сключен с болницата договор. По думите й обаче тя не може да се намеси в търсенето на наказателна отговорност от хората, докарали болницата до тежкото й състояние. Ще настоявам пред МЗ да гарантира финансовата стабилност на врачанската болница, но не само парите за заплати, а и за консумативи, за апаратура, защото кой ще дойде да се лекува в болница без медикаменти?\", заяви Манолова. Тя увери, че е говорила със здравния министър Кирил Ананиев, с когото предстои да се срещне, и щяла да настоява той да иде при медиците във Враца. Според Манолова е необходимо да се промени финансирането, да отпаднат лимитите, \"а контролът при харченето на пари да се възложи на пациентите, щом регионалните здравни инспекции, районните каси и медицинският одит не могат да свършат тази работа\". \nМанолова посети вчера Врачанската болница, след като получила от работещите молба за съдействие за излизане от кризата, в която е най-голямото лечебно заведение в Северозапада. \nДУМА припомня, че по последна информация между 20 и 25 август бяха изплатени заплатите за юни.  \nМеждувременно в средата на юни Районната прокуратура във Враца внесе обвинителен акт срещу бившия изпълнителен директор на болницата Орлин Цветков и лекарите Халил Мехмед и Румен Цветанов за длъжностно присвояване на 32 476 лв., собственост на лечебното заведение. В хода на разследването бе установено, че в МБАЛ \"Христо Ботев\" било разкрито отделение по \"Съдова хирургия\". За да отговаря на медицинския стандарт за съществуване на такова отделение в болницата били съставени документи, че работят и са назначени на основен трудов договор двама лекари, с призната специалност по съдова хирургия, сред които и началникът на отделението д-р Цветанов. В рамките на досъдебното производство стана ясно, че единият от лекарите в отделението по \"Съдова хирургия\" Халил Мехмед, никога не е осъществявал медицински дейности в болницата във Враца, а е работил в област Шумен.      \n \t\n", "date": "2018.09.06", "title": " Врачанската болница още дължи над 14 млн. лева "}
{"url": "http://www.duma.bg/node/174595", "text": "\"Предвиждат ли се промени в правилника за създаването, устройството и дейността на обществените съвети, които две години функционират в детските градини и училищата. Направен ли е анализ и каква е оценката на МОН за дейността и ефективността му\". Този въпрос отправиха вчера по време на парламентарния контрол депутатите от \"БСП за България\" Веска Ненчева, Ирена Анастасова, Донка Симеонова и Стоян Мирчев. \n\"Предстои обществените съвети да станат активно действащи органи във все повече училища. Трябва ли да има обществен съвет или не - да, имаме нужда от това взаимодействие, имаме нужда от участие на родителите във вземането на решения на училищно ниво, имаме нужда да изградим ефективни общности около училищата. Следващото е как да подобрим тази организация\", призна Вълчев. В правилника за дейността на обществения съвет има задължения всички процедури да бъдат публикувани и всички родители да бъдат уведомени за събранията, на които ще бъдат избрани техните представители. Разбира се, че няма как да гарантираме, че във всички образователни институции винаги това ще става по най-ефективния начин. Всеки процес в началото е труден, но с времето обществените съвети ще бъдат ефективно действащи органи във все повече училища“, коментира Вълчев. \nМинистърът обясни, че се старае да говори с максимално много представители на образователната общност, за да чуе повече мнения. „Но не трябва да се изкушаваме да използваме тази линия на противопоставяне на родителите и учителите, а да говорим за партньорство. И да създадем доверие към обществените съвети, че могат да дадат най-доброто мнение по чисто професионалните въпроси. Но участието на родителите е задължително, особено когато става въпрос за теми, свързани с организацията на учебния процес“, отбеляза Вълчев и посочи, че обществените съвети ще бъдат активно действащи органи във все повече училища.     \n \t\n", "date": "2018.09.06", "title": "Социалисти питат дали МОН ще променя регламента за обществените съвети"}
{"url": "http://www.duma.bg/node/174596", "text": "Петчленен състав на ВАС спря действието на наредба на МЗ, която задължаваше лечебните заведения да ползват само фабрично нова неизползвана апаратура за лъчелечение. Наредба 2 за условията и реда за осигуряване защита на лицата при медицинско облъчване изискваше да не се въвеждат в експлоатация нуклеарномедицински уредби за образна диагностика, компютър-томографи и ангиографи, които не са фабрично нови или фабрично обновени. Решението на съда е окончателно. Жалбата в съда е подадена от Центъра за защита на правата в здравеопазването и от МБАЛ - \"Медицински комплекс Св. Иван Рилски\" ЕООД. Ответник е министърът на здравеопазването, който в писмено становище оспорва частната жалба. Тричленен състав на съда отхвърли искането на ЦЗПЗ и на \"Медицински комплекс Св. Иван Рилски\". Основанието бе, че общественият интерес - здравето и живота на пациентите, е над икономическия.  \nОснованията на ВАС за спиране на действието на преходните и заключителни разпоредби е възможността от настъпването на значителна или трудно поправима вреда. Тя може да бъде както имуществена - загуба или пропусната полза, така и неимуществена. Според съда вреда ще има и за пациентите, чието лечение ще бъде възпрепятствано до въвеждане на нова или фабрично обновена апаратура за лъчелечение и за диагностика.  \nНаредбата на МЗ не допуска след влизането й в сила въвеждането в експлоатация на употребявани апарати за лъчелечение и за образна диагностика или да бъдат фабрично обновени, т.е. да бъдат ремонтирани и обновени до състояние, в което апаратурата е била нова.      \n \t\n", "date": "2018.09.06", "title": " ВАС разрешава да се ползват лъчеапарати втора употреба"}
{"url": "http://www.duma.bg/node/174598", "text": "33-годишна жена и двете й деца бяха застреляни вчера в къща в ромския квартал на Самоков. Сигналът е подаден около 13,45 часа. Пристигналите на адреса екипи на полицията и Спешна помощ установили, че вследствие на стрелбата жената е починала. На местопрестъплението е намерен мъртъв и 15-годишният й син. По-малкият син на жената - на 12 години, също е открит прострелян и по-късно е починал в болница в Самоков. \nТялото на убиеца бе открито по-късно вчера в местността Щъркелово гнездо. Според криминалисти той се е застрелял сам. По първоначална информация мъжът и жената са живеели заедно от няколко години, но във вторник са се скарали, а на следващия ден той отишъл с оръжие в дома им и застрелял и тримата.   \n \t\n", "date": "2018.09.06", "title": " Застреляха жена и двете й деца в Самоков"}
{"url": "http://www.duma.bg/node/174599", "text": "Близки и приятели на 16-годишното момче, убито на 30 август от колата на пиян надзирател, протестираха вчера пред съдебната палата в Пазарджик с искане шофьорът да остане за постоянно в ареста. Повод за протеста бе решението на Окръжния съд в Пазарджик да освободи шофьора срещу гаранция от 10 000 лв. с мотива, че няма опасност да се укрие и извърши ново престъпление. Окръжната прокуратура в Пазарджик обжалва решението на съда. Инцидентът стана в края на август на пътя между селата Сарая и Ивайло. Пияният шофьор се врязал в група деца с велосипеди. Кръвната му проба показа 1,58 промила алкохол. \nВ понеделник пък 15-годишно момиче от Горна Оряховица е починало на място, след като е било блъснато от кола на пешеходна пътека в индустриалната зона на града. Момичето е слизало от автобус на градския транспорт, минало е зад него и тръгнало да пресича зебрата, когато е ударено от патрулен автомобил на частна охранителна фирма. \nПри инцидент на 4 септември в Монтана пък е пострадало 6-годишно момиче, блъснато от лек автомобил. 47-годишният шофьор е карал с несъобразена скорост и не успял да спре колата, когато детето изскочило пред него. Момиченцето е в болница с фрактури на крайници, без опасност за живота. \n    \n \t\n", "date": "2018.09.06", "title": " Пазарджик протестира срещу пускането на пиян надзирател, прегазил дете"}
{"url": "http://www.duma.bg/node/174594", "text": "Общинският съвет в Перник даде съгласие в града да се разкрие филиал към Варненския медицинския университет \"Проф. д-р Параскев Стоянов\", съобщава БТА. Проектът предвижда във филиала да се провежда обучение по специалностите \"Акушерка\" и \"Медицинска сестра\" с придобиване на образователно-квалификационна степен \"бакалавър\". За нуждите на филиала ще бъдат предоставени учебни зали в МБАЛ \"Рахила Ангелова\". Практическото обучение на студентите ще се провежда в лечебните заведения за болнична и извънболнична помощ на територията на общината, като основна база ще бъдат специализираните отделения на МБАЛ \"Рахила Ангелова\", които са акредитирани за обучение на студенти и разполагат с квалифициран персонал и диагностично и лечебно оборудване. \nТова е втори опит на община Перник за създаване на висше специализирано училище за обществено здраве в града. В продължение на няколко години се водиха разговори с ръководството на Медицинския университет в София, които обаче не доведоха до положителен резултат.      \n \t\n", "date": "2018.09.06", "title": "В Перник гласят филиал на Варненския медицински университет"}
{"url": "http://www.duma.bg/node/174601", "text": "Има проблем с пътя край Своге, рецептата на асфалта не е изпълнена както трябва, призна най-накрая вчера шефът на Агенция \"Пътна инфраструктура\" Светослав Глосов. В телевизионно интервю той обясни, че едрата фракция по приетата рецептура на пътя не е изпълнена както трябва. Лошото изпълнение обаче било само в участък от 300 метра, на който стана тежката автобусна катастрофа край Своге, при която загинаха 17 души. \"Пътищата се строят с асфалтови смеси с одобрени рецептури и съответните проби. Това, което се влага в пътя, се контролира от лаборатория. И преди ремонта, и след това се взимат проби. Сигнали до АПИ ни накараха да вземем проби. В малък участък от пътя край Своге има проблем\", призна Глосов. След това обаче добави, че във въпросния участък масово се кара с по-висока скорост. \nШефът на АПИ опита да оправдае и скъпата поръчка за луксозни автомобили, които агенцията бе направила, а впоследствие регионалният министър Николай Нанков отмени. \"Централното ръководство на агенцията не стои само в София, напротив, реагира 24 часа в денонощието в зимни и планински условия - навсякъде, където е необходимо. Когато има проблеми през зимата заради снегонавявания, все пак трябва да се стигне до тези места, за да се направи съответната организация\", оправда поръчката за близо 1,3 млн. лв. Глосов. \nПрез следващата седмица започва одит по пътна безопасност на целия над 80-километров път II-16 Мездра - Своге - Нови Искър, обяви шефът на АПИ. Той ще бъде направен от лицензирани одитори по пътна безопасност. По разпореждане на регионалния министър в оставка Николай Нанков в момента се прави инспекция на всички пътища в страната. Както ДУМА вече писа, до 15 септември резултатите трябва да бъдат обобщени от областните пътни управления, а след това ще се направи анализ на пътната обстановка.  \nМеждувременно в парламента народният представител от \"БСП за България\" Любомир Бонев настоя за отговори от Нанков за поддръжката на пътищата. \"Вие сте в оставка, вие ли ще бъдете министър и другата седмица, или не? Трябва да знаем тежестта на вашия отговор, каква е политиката на МРРБ за осигуряване и поддържане на качеството на пътищата от републиканската пътна мрежа\", атакува той гербаджията. Бонев поиска повече информация за състоянието и поддръжката на пътищата от републиканската пътна мрежа. По думите му експлоатационното състояние определя възможността да бъде използван един път по предназначение в пълния обем на неговите функции. Според него лошото качество на пътя означава липса на такъв. \"В особена степен това важи за пътищата от републиканската пътна мрежа, които осигуряват транспортните връзки от национално значение. За съжаление, България винаги е на едно от последните места по качество на пътища, в която и да е класация, последната от които е на Световния икономически форум. Индексът на глобалната конкурентоспособност 2017-2018 г. ни поставя на 93 място от 147 страни\", обясни той и подчерта, че преди нас са класирани държави като Танзания, Хондурас, Ботсвана, Замбия, Мали, Ямайка, Кабо Верде, Гана и Шри Ланка. \nПътищата трябва да се строят така, че да не убиват, категоричен е Любомир Бонев. По думите му това означава промяна на нормативната база относно проектирането и изграждането на обезопасяващи съоръжения. Според него друг голям проблем е липсата на контрол по строителството - качество на използваните материали, гаранционни срокове, технологични процеси при изграждането. Не на последно място той посочи и правилната експлоатация и поддръжка на пътищата.   \n \t\n", "date": "2018.09.06", "title": "Откриха куп грешки в пътя край Своге"}
{"url": "http://www.duma.bg/node/174602", "text": "След поредните скандали между Волен Сидеров и Валери Симеонов в коалицията \"Обединени патриоти\" цари мир. Депутатите от \"Атака\", НФСБ и ВМРО вече или избягват медиите, или отговарят лаконично, с клишета. Запитани какво се случва в тресящата се от скандали коалиция, те вдигат рамене и отговарят с \"нищо\", \"всичко е наред\", \"продължаваме напред по приоритетите\". \nЗапознати обаче разкриха пред ДУМА, че поредното принудително мълчание и забрана за очерняне е наложена след срещата на тримата лидери в ОП с Бойко Борисов и зам.-председателя на ГЕРБ Цветан Цветанов на коалиционния съвет в понеделник. Борисов се ядосал на глупостите, които говорят партньорите пред медиите. Припомняме, че вицепремиерът Валери Симеонов постави условие към Борисов да промени едноличния стил на управление, иначе НФСБ може да напусне властта. Сега патриотите пазели добро поведение от страх лидерът на ГЕРБ пак да не разпусне кабинета, както преди две години наказал Реформаторите. \nСидеров пък бил ядосан от растящия рейтинг на Симеонов. След като изчезна от парламентарното заседание във вторник и не прочете декларацията на ОП, вчера атакистът даде миролюбиво телевизионно интервю, без никакви злостни изказвания срещу партньорите си от НФСБ и ВМРО. Той обаче призна, че \"няма как да не се задушиш в прегръдката на голяма партия\", визирайки ОП и ГЕРБ. \nВицепремиерът Красимир Каракачанов се опита да избегне медиите в парламента вчера, минавайки по другия кулоар. Хванат на излизане от стаята на ГЕРБ, лидерът на ВМРО неохотно повтори, че в коалициите всичко е наред, когато има диалог, а министерските оставки трябвало да почакат, докато излезе анализът за опасния път край Своге.     \n \t\n", "date": "2018.09.06", "title": " Патриотите дали обет за мълчание"}
{"url": "http://www.duma.bg/node/174605", "text": "Крумовградчани искат да се ремонтира сградата на културния дом, съобщи вчера Алексей Терзиев, общински съветник от БСП Крумовград. \"Повечето жители на Крумовград помнят времето, когато пълноценно се използваше сградата на културния дом. През 80-годишното си съществуване тази сграда е била и хотел, и ресторант, и пансион, и административна сграда, и какво ли не още. Но главното й предназначение беше в нея да се организират театрални представления от любителски и професионални групи, кинопрожекции, фестивали, концерти и всякакви други тържества. Домът също разполагаше и с библиотека\", припомня той. \n\"Това време свърши със злополучната приватизация преди двайсетина години. Появиха се трима съсобственици - юридически и физически лица - община Крумовград, Кърджали филм\" ЕООД и Сабри Осман Тютюнджи. Може замисълът да е бил да се подобри използването на сградата, но на практика се получава обратното - изобщо да не се поддържа и използва. А потребността от използването й е безспорна. Това показа и организираната от граждански комитет  подписка, която бе предоставена на общината\", подчерта Терзиев. \nГрупата общински съветници от БСП е отправяла многократни питания към кмета на общината. Отговаря се в определения от закона срок, но положението не се изменя. \nПредстои цялостна реконструкция и обновление на площада на града. Всеки може да си представи как ще изглежда тази сграда на фона на обновения площад. \nМоже би възможните решения са всеки съсобственик да отремонтира своя дял и да го използва по предназначение, общината да възстанови собствеността си върху цялата сграда, да я ремонтира по един или друг начин и да я използва за задоволяване на културните потребности на населението, да се остави сградата да рухне под въздействието на природните сили, което е и опасно за гражданите. \nНай-вероятно е да се осъществи третата възможност. Но гражданите на Крумовград настояват да се реализира втората възможност, т.е. сградата да се запази и да се направи използваема. Няколко стъпки от страна на Общинския съвет и общинската администрация са направени. Очакваме и другите съсобственици да извървят своя път към решаването на проблема. В това отношение помощ може да окаже най-големият инвеститор в общината \"Дънди Прешъс Металс\" на базата на подписания с общината Меморандум за разбирателство, обясни Терзиев. \n  \n   \n    \n \t\n", "date": "2018.09.06", "title": "  Крумовградчани искат да се ремонтира сградата на културния дом"}
{"url": "http://www.duma.bg/node/174603", "text": "В писмен отговор до депутата от \"БСП за България\" Кристина Сидорова земеделският министър Румен Порожанов признава за сеч в санитарно-охранителните зони на водоизточници в Габровска област. Социалистката попита министъра разрешено ли е да се секат гори в поясите около водоизточници и съоръжения за питейно-битово водоснабдяване, използвани за лечебни, профилактични, питейни и хигиенни нужди. Сидорова пита още необходимо ли е изготвянето на лесоустройствени планове за тази сеч, и ако да - спазват ли се те. Тя пита колко на брой са извършените сечища, с каква площ са и какво е основанието за извършването им. \nОт началото на годината до 24 юли т.г. в Габровско има 519 сечища във вододайната зона на горски територии с площ от 1 315,544 ха, гласи отговорът на Порожанов. Министърът се оправдава, че сечта била санитарна, но не отговаря има ли конкретни нарушения при извършването й и кой я контролира. \nНа вчерашния парламентарен контрол Сидорова зададе въпрос и на регионалния министър Николай Нанков - как ще бъде финансиран тунелът под Шипка. Поводът бе неяснотата около субсидирането на проекта, включващ две фази, едната от които е на път на бъде изпълнена до края на годината. От отговора стана ясно, че МРРБ все още не знае откъде ще бъдат покрити разходите за изграждането на тунела. Разглеждат се няколко варианта, но година и три месеца след началото на строителните работи ясен отговор няма, призна Нанков. \nСидорова имаше питания и за ситуацията с пътя от Велико Търново до Габрово. \"Много добре знаете, че трафикът минава през центъра на Дряново. Ще бъдат извършени още процедури, има ли обход около на града\", попита социалистката. По думите на Нанков цялата съпътстваща инфраструктура към проекта, т.нар. хинтерланд - връзките между бъдещата магистрала Русе - Велико Търново и съответно връзката му с автомагистрала \"Тракия\", са въпроси, които стоят на дневен ред от тази година и вече се работи по тях. \n    \n \t\n", "date": "2018.09.06", "title": "Порожанов призна за сеч във вододайната зона на Габровско"}
{"url": "http://www.duma.bg/node/174604", "text": "Грозен скандал се развихри днес в НС, провокиран от декларация на ГЕРБ, в която гербаджиите се опитаха да цензурират опозицията. В началото на пленарното заседание на трибуната изскочи Вежди Рашидов, който започна да сипе обвинения и да размахва пръст на опозицията. Бившият министър на културата се впусна да разказва биографията си и прочете дълъг списък със заслугите на ГЕРБ за културата. Той размаха и списание, в което са изброени успехите му като министър и склуптор. Гербаджията скочи на опозицията и я обвини, че разделя хората и не признава видимите успехи на правителството.   \n\"Декларацията на ГЕРБ беше най-силното доказателство защо този парламент е изчерпал своята същност. Каква политика имаше в тази декларация, какво решение на проблеми на българи имаше в нея? Имаше омраза, лични нападки и квалификации\", репликира Корнелия Нинова. \"За пореден път ви казвам, когато се изправихме не срещу вас, а срещу олигархично-политическата мафиотска система, от която сте част, си давахме сметка какво ни чака. Дадохме си сметка и за вашите лични нападки и реакцията на мафията, които ще се почувства затегната. Няма да ни уплашите, нито ще ни спрете с подобни декларации\", обърна си лидерът на БСП към управляващите. Нинова ги попита защо се обиждат, когато опозицията цитира оценки и определения на един от тях - Антон Тодоров, който доскоро, ги наричаше \"шайката Бойко, Росен и Цецо\". \"Спрете с разделението, омразата и противопоставяне на българи срещу българи. Всеки тук представлява наши сънародници\", настоя Нинова. Тя се възмути, че преди това Рашидов я нарече \"парламентарна манекенка\" заради снимките с животните от Странджанско. \"Извършихте престъпление спрямо собственици на животни и вашите нападки за снимките с тях няма да измият вината ви. До последния ден ще седим до тези хора\", категорична бе Нинова. Тя подчерта, че културата и образованието са в основата на всяка идентичност. Ако тях не опазим за българския народ, значи нищо не сме свършили, подчерта лидерът на БСП. \n\"Вчера трябваше да се гледа Законът за пътищата. Убихте 17 души, на които трябваше да им решим проблема. Вместо това да е мястото, на което се прави политика, чухме апогей на един творец за личния му принос към България. Тук не е мястото за това. Тук е мястото за политика. И днес трябваше да решим проблема със Закона за пътищата, за да няма още инциденти като Своге\", възмути се Нинова. Тя отново наблегна, че депутатите от БСП излизат от пленарна зала, именно защото искат да правят политика за хората. Докато тя говореше, депутатите от ГЕРБ се опитаха да я заглушат с тропане по банките и викове:\"Уууу\". Словото на Нинова беше посрещнато с ръкопляскания от депутатите от левицата. \nРашидов обаче продължи да заклеймява БСП. Той излезе на трибуната уж за лично обяснение, но продължи със самоизтъкването си и дори се опита да пробута на парламентарния шеф Цвета Караянчева изданието с успехите му, което размахваше, докато говореше. Гербаджията дори се опита да нарежда на опозицията какво да говори. \"Антон Тодоров е свободен гражданин и има право да казва каквото си иска. Вие като лидер на опозицията нямате право да говорите каквото ви хрумне, а само каквото трябва\", обърна се Рашидов към Нинова. Опитите на Караянчева да го усмири не успяха и тя с иронична усмивка се оправда, че не е знаела какво ще говори той. Това обаче не й попречи да направи устна забележка на лидера на БСП, която уж обидила цяла парламентарна група. \n\"Предизвикахте хаос. Позволихте на народния представител Вежди Рашидов да изтъква своите постижения, защото ГЕРБ няма какво друго да покаже\", обърна се зам.-председелят на ПГ \"БСП за България\" Драгомир Стойнев към Караянчева. \"Нека не забравяме, че всички негови проекти бяха свързани с много комисиони и не случайно вашата гордост - галерията \"Квадрат 500\" протече скоро след като я открихте\", разгневи се Стойнев. Той настоя Карянчева да не води повече вчерашното заседание. Тя обаче отказа да го послуша. \n    \n \t\n", "date": "2018.09.06", "title": "ГЕРБ започнаха да нареждат на опозицията  "}
{"url": "http://www.duma.bg/node/174606", "text": "Социалистите от Казанлък отбелязаха 74 години от деветосептемврийското въстание и победата над хитлерофашизма. Организатор на честванията, които ще продължат до 9 септември, когато ще бъдат поднесени цветя на паметника в парк \"Розариум\", е Общинският съвет на БСП. \nИ днес се преиначават фактите, заменя се историческата действителност и се изопачава ролята на една от най-ярките дати в съвременната българска история - 9.09.1944. Победата не идва сама, а с много подготовки, с много всеотдайност и жертвоготовност, каза председателят на социалистите Румяна Друмева по време на  срещата \"От първо лице за Девети\". Тя върна събитията, довели до светлата дата, които все още не са получили единодушната оценка на историците. Нека помним, нека предаваме на деца и внуци как беше развита съвременна България, подчерта Друмева и информира за инициативата, която стартира за събиране на снимки, разкази и спомени за Девети. Историята е една, да не допускаме да бъде пренаписана. Да върнем достойнството на българите, призова социалистът Иван Начев, който разказа за своя 9 септември в родното село. \nНе се забравят масовите арести, побоищата, мъченията, невъобразимият тормоз, който е обричал хората на гибел, сподели с вълнение  90-годишният социалист Стефан Арабаджийски, който разказа своите спомени. През 1944 г. той е бил на 17 години и не може да забрави скърбите, убийствата, раздорите в управлението на държавата, извършените масови погроми срещу партията. Не се забравят раните от позора на фашистката власт. Нека бъде мир, разбирателство и да си подаваме ръка един на друг с уважение и да се чувстваме щастливи, заключи Арабаджийски. Вълнуващата срещата завърши с прожекция на филм.     \n \t\n", "date": "2018.09.06", "title": " Социалистите в Казанлък отбелязаха 74 години от 9 септември"}
{"url": "http://www.duma.bg/node/174608", "text": "Министърът на транспорта Ивайло Московски призна за уволнения на летище София и за променени длъжностни характеристики на продавачи в търговските му обекти. Това стана ясно от негов писмен отговор на въпрос на депутатите от \"БСП за България\" Георги Гьоков и Георги Свиленски. \"На наши приемни граждани поставят въпроси за уволнение от работа на служители на летище София по политически причини. Това е опасна тенденция, която е пряко свързана с дискриминация, основана на политическо убеждение, което е недопустимо в една държава, наричаща себе си демократична\", пишат до Московски двамата депутати. Те отбелязват, че ръководството на държавна фирма, чийто принципал е министърът, сменя изискванията за заемане на определена длъжност, без обстоятелствата да налагат това. Целта е да бъде освободен служителят, а на негово място да се назначи партийно протежиран човек. Гьоков и Свиленски дават пример с длъжност \"продавач консултант\", за който е поставено изискване за висше образование. Има ли друго място в България, Европа и света, в което за подобна месторабота да се поставя такова изискване, задават въпрос социалистите. \nТе питат имало ли е промяна в длъжностната характеристика за длъжността продавач-консултант през последните 6 месеца, на какво основание и в съответствие с какво са формирани изискванията за заемане на длъжността, има ли освободени работници, заради промяна в изискванията за заемането й. Гьоков и Свиленски настояват да разберат честа практика ли са партийните назначения в транспортното министeрство и във фирмите, чийто принципал е то. \nВ отговора си Московски обяснява, че на двата терминала на летище София има 10 търговски обекта. Щатният персонал се състои от 21 служители. От тях 87 са с висше образование и 34 със средно, от които 12 души все още учат. От дружеството обаче се оплакали, че има случаи, в които служители със средно образование, които определят търговската политика на обекта и ръководят служители с висше образование. Това пречело да се реализират по-добри резултати и се създавали предпоставки за допускане на сериозни грешки и нередности, водещи до финансови загуби за дружеството. И затова от летище София решили да предприемат мерки за подобряване и оптимизиране на търговската му дейност. И в резултата на това от 1 юни т.г. утвърдили нови длъжностни характеристики. В тях променили името на длъжността и поставили нови изисквания за заемането й. Едно от тях е продавачите да имат висше образование. Московски признава само 5 служители, които не отговарят на изискванията за заемане на горепосочените длъжности с ръководни функции, но според източници на ДУМА те са много повече. Министърът отрича да има уволнени по политически причини, но хора, принудени да напуснат работа на аерогарата  споделят, че има такива и че на техните места са поставени хора от младежкото обединение на ГЕРБ.     \n \t\n", "date": "2018.09.06", "title": " Московски призна за уволнения на летище София  "}
{"url": "http://www.duma.bg/node/174563", "text": "ДЕН НА СЪЕДИНЕНИЕТО НА КНЯЖЕСТВО БЪЛГАРИЯ С ИЗТОЧНА РУМЕЛИЯ. На 6 септември 1885 г. в Пловдив навлизат отрядите на Чардафон Велики (Продан Тишков) и майор Данаил Николаев. Арестуван е областният управител на Източна Румелия Гаврил Кръстевич. Създадено е временно правителство начело с д-р Георги Странски, което обявява присъединяването на Източна Румелия към Княжество България. Два дни по-късно Батенберг с нарочен манифест утвърждава присъединяването на областта и приема да бъде титулуван занапред като княз на Северна и Южна България. След продължителна дипломатическа борба на Цариградската посланическа конференция (1885-1886) Съединението получава признание с подписването през 1886 г. на Българо-турска спогодба. За официален празник на страната е обявен с решение на Народното събрание от 18 февруари 1998 г. На този ден празнуват градовете Пловдив, Чирпан, Камено и Чипровци. 1929 - РАЖДА СЕ МОРТИМЪР ПЛАНО, КУБИНСКИ БАРАБАНИСТ (УМИРА 2006 Г.). Дълголетен растафари деец, един от идеологическите откриватели на движението. Той е раста учителят на Боб Марли - най-известния представител на религиозното учение. То възниква в началото на 30-те години на миналия век сред бедното чернокожо население на Ямайка. В основата му са тълкувания на пророчески текстове в Библията, както и обществените и политическите амбиции на чернокожите. 1968 - СВАЗИЛЕНД ПРОВЪЗГЛАСЯВА НЕЗАВИСИМОСТТА СИ ОТ ВЕЛИКОБРИТАНИЯ. Една от най-малките държави в Африка (по-малка от нея е само Гамбия) е разположена на границата между ЮАР на запад и Мозамбик на изток. Името й произлиза от племето свази от групата банту. Населението на страната е 1 128 814 души (2008), през 2005 г. е било 1 173 900 души. Отрицателният естествен прираст се дължи на СПИН епидемията. В страната има 40% безработица и почти 70% от населението живее с по-малко от 1 долар на ден. Столицата е Мбабане. 1998 - УМИРА АКИРА КУРОСАВА, ЯПОНСКИ РЕЖИСЬОР (Р. 1910 Г.). В половинвековната си кариера режисира около 30 филма. Смятан за един от най-значимите и влиятелни автори в историята на киното. През 1989 г. получава \"Оскар\" за цялостен принос за неговите \"кинематографични постижения, вдъхновявали, възхищавали, обогатявали и забавлявали световната публика и оказали влияние върху кинодейците в целия свят\". Сред най-популярните му творби са \"Рашомон\", \"Седемте самураи\", \"Августовска рапсодия\", \"Идиот\" и др. 2000 - СРЕЩА НА ХИЛЯДОЛЕТИЕТО. Провежда се в главната квартира на ООН в Ню Йорк с участието на 150 държавни глави, 47 председатели на правителства, 3 престолонаследници, 5 вицепрезиденти, 3 зам.-председатели на МС, 8000 други видни личности. България е представена от президента Петър Стоянов. Участниците подписват декларации за бъдещото развитие на човечеството: преодоляване на глада и бедността, на неграмотността, ограничаване на детската смъртност и пр.   \n \t\n", "date": "2018.09.06", "title": "Датата"}
{"url": "http://www.duma.bg/node/174607", "text": "Повече от 50 участници в антифашистката съпротива се събраха на \"Позитано\" 20 по повод предстоящия 9 септември. С почит и признание към партизаните и ятаците се обърнаха председателите на БАС и Движението на ветераните в БСП Симеон Игнатов и Динко Желев. В срещата се включи и членът на ИБ на БСП Валери Жаблянов. \nЗадачата ни днес е да продължим борбата за делото на българските антифашисти, категоричен бе Игнатов. Той подчерта, че присъстващите са пример за вярна служба към род и родина. Трябва да насочим нашите усилия към генерално преустройство на държавата, за да се пресекат всякакви условия за корупция и злоупотреба с властта и да създадем такава държава, за каквито мечтаеха и жертваха своя живот нашите предшественици в жестоката антифашистка съпротива, настоя той. Желев пък призова събралите се да продължат да бъдат активни в отстояването на социалистическите идеи и им пожела да бъдат истинска \"ветеранска гвардия\". \nВалери Жаблянов изрази възмущението си, че 9 септември не получава достойната и обективна оценка. Той отхвърли тезата, че датата е нееднозначна. 9 септември е датата на свалянето на монархофашизма у нас, той е ден на освобождаването от него, категоричен бе народният представител. Жаблянов изрази и опасенията си от възраждането на фашистката идеология, като припомни и маршируващите всяка година в памет на ген. Луков. Според него 9 септември трябва да бъде обявен за официален празник на БСП, заедно с датата на основаването на партията. Предложението му срещна бурно одобрение сред ветераните, оцелели в антифашистките битки. \nЖелев връчи на присъстващите почетни грамоти за участието им в съпротивата.   \n \t\n", "date": "2018.09.06", "title": " 50 антифашисти се събраха на \"Позитано\" 20"}
{"url": "http://www.duma.bg/node/174564", "text": "\nПреди 27 години инициираната от Михаил Горбачов акция за постепенното омаломощаване, а всъщност за де факто разрушаването на управляващата в Съюза на съветските социалистически републики (СССР) Комунистическа партия, а заедно с нея и на самата съюзна държава, имаше за свой финал \"най-голямата геополитическа катастрофа на ХХ в.\" Така Владимир Путин определи краха на Съветския съюз. Повечето от съветските граждани наблюдаваха тези процеси с празните очи на еснафи. Неоеснафите. Но никой и от останалите им съграждани не се хвърли да защитава СССР, понеже гражданите бяха масово възмутени от несправедливостите при разпределянето на обществените блага от страна на комунистите. \nЧленовете на партията получаваха специални привилегии, а обикновените граждани се редяха на опашки за дефицитни стоки. Членовете на номенклатурата ежегодно посещаваха специални почивни станции, а работниците влагаха парите си на спестовни влогове, понеже уж заплатите бяха високи, но нямаше какво всъщност да си напазаруват с парите от тях. \nКогато през 1917 г. Руската социалдемократическа работническа партия (болшевики), начело с Владимир Илич Улянов (Ленин), извършва Октомврийската революция, болшевиките спечелват симпатиите на мнозинството на тогавашното население на Руската империя, изтерзана жертва на трагичната реалност през продължаващата вече трета година Първа световна война, чрез своите ясни и прости \nлозунги за социална справедливост:  мир без контрибуции, земята - на селяните, фабриките и заводите - на работниците, цялата власт - на войнишките, работническите и селските съвети. Точно в тази платформа се корени преимуществото на болшевиките пред техните врагове в хода на разразилата се Гражданска война - \"бялото движение\". То не успява да спечели широка поддръжка сред масите, понеже му липсва ясна концепция за социален инженеринг, или с други думи не разполага с привлекателен проект, който да противопостави на \"червения светопорядък\". \nЕто защо \"бялото движение\" претърпява окончателно поражение в борбата за властта с \"червените\". \nКолкото се отнася до \"червения светопорядък\", то той беше наложен в Русия по достатъчно твърд метод. Болшевиките изобщо не се шегуваха, че ще установят диктатура. Но вместо прокламираната диктатура на пролетариата беше установена диктатура на партията. По този начин Ленин решава една много важна задача, стояща пред него - как да създаде нов управленски елит, който да замени стария, установен в дореволюционните времена. Същият проблем е имал за разрешаване и император Петър І, когато му се е наложило да замени властващото закостеняло болярство, враждебно настроено към планираните от младия монарх реформи, с дворянството - новия елит в Русия. При Владимир Ленин партийните членове са своего рода ново \"дворянство\" - новия кадрови състав на елита. Болшевишката партия се превръща в \nдържавен институт  за обновяване на управляващия елит. \nКакто заключава видният политолог Семьон Уралов: \"Партията - това е инструмент, с помощта на който върховният управник (Вл. Ленин - б. а.) обединява около себе си избрани елитарии. Партийният модел позволява на Ленин да събере около себе си такива талантливи личности като Троцки, Фрунзе, Сталин, Зиновиев, Каменев, Орджоникидзе и Киров\". \nНо болшевиките прекрасно разбират, че партията не може да създаде ефективно управление чрез тотално монополизиране на властта на всички нива, в условията на огромна по територия държава. В Русия, а още повече в целия Съветски съюз е невъзможно да бъде установена тотална диктатура, без да е налице поддръжка на централната власт отдолу. \nЕто как се появява идеята за Съветите - органи на властта, които да управляват отделните територии като административни единици. В известен смисъл партията би могла да бъде разглеждана като генератор на идеи, цели и задачи на общосъюзно ниво, а Съветите - на местно ниво. Но това не е пълно и изчерпателно сравнение, тъй като главната функция на Съветите е тяхната самоорганизация. Болшевиките били напълно наясно кое довежда до загниването на императорското управление в Русия - управляващите елити били напълно откъснати от реалността. Ето защо Ленин и неговите съратници съзнателно уравновесяват властта на партията с прерогативите на Съветите. Освен това върху тях е възложена още една изключително важна функция - подбор на кандидат-партийни елитарии. В хода на дейността на Съветите, както и по време на дискусиите и споровете, сред техните участници се откроявали най-активните индивиди, които партията могла да привлича в своите редове. \nТакъв бил първоначалният замисъл: основа на \"червения светопорядък\" да бъде диктатурата на партията и системата на Съветите. Персоните, минали през филтрите на тези две социални технологии, получавали входен билет за управленския елит. Появява се обаче \"черният лебед\"  Това е понятие, въведено неотдавна от ливано-американския философ Насим Никълъс Талеб. \"Черният лебед\" е явление, което преди неговото настъпване не може да бъде прогнозирано, с много важни последици е и едва след неговото настъпване е възможно да бъде изградена теория за неговото появяване. \n\"Черният лебед\" се обуславя от обстоятелството, че сложните и неотложни проблеми, които се появяват пред новосъздадената държава, пораждат разногласия сред ръководните болшевики относно пътищата за тяхното разрешаване. Вътрешнопартийната полемика нерядко прераства в личностни сблъсъци, макар и прикрити под фасадата на теоретични разногласия. Тези процеси се задълбочават след избирането на Йосиф Висарионович Джугашвили (Сталин) за генерален секретар на болшевишката партия на нейния единадесети конгрес (27 март - 2 април 1922 г., по предложение на Владимир Илич Ленин, поради неговото влошено здравословно състояние. Кончината му на 21 април 1924 г. лишава първата в света държава, поела по нечастнокапиталистически път на развитие, от нейния ръководител, издигнал се на този пост благодарение на своите лични качества, а не вследствие на апаратни игри и/или маньоври. \n\"Черният лебед\" се оказва фактът, че действителността при новите обществено-политически условия, се оказва далеч по-сложна и противоречива, отколкото изобщо са си представяли болшевиките, докато са обсъждали плановете си как да премахнат капиталистическия строй, а после да строят новото социалистическо общество. \nНито Съветът на народните комисари (тогавашен аналог на Министерски съвет - б. авт.), нито отделните комисариати (министерства) имат местни подразделения, които да следят за изпълнението на решенията. Ето защо тази задача е възложена на местните партийни организации. Като отражение на реалността, Ленин настоява, че управленските политики трябва да се определят от болшевишката партия, най-вече от нейното Политбюро, но до известна степен и от нейния Централен комитет. Ето как постепенно партийният апарат става всемогъщ. Политическата практика  на марксистко-ленинската идеология твърде бързо изпраща чрез реализацията си в музея на революционния ентусиазъм мобилизиращия лозунг \"Вся власть советам!\", които институции на властта останали само формално да функционират. Идеята за социалистическа демокрация мутира във високоустойчив екземпляр на партократичния бюрократизъм. Люлка и хранилка на управленския елит. \nТук е уместно да изясним термините и понятията. Когато говорим за властта в държавата, то винаги имаме предвид конкретна група лица - да ги наречем \"управленски елити\". Елити не в смисъл на \"най-добри представители\", а в социално-биологичен смисъл - индивиди, които са се оказали на върха на социалната и хранителната верига в своя колектив. \nНо не е ли аналогично повторение на описаната девиация от първоначалните теоретични разработки и настоящата ситуация по отношение на доктрината на либералната демокрация, чиято основна прокламирана ценност е плурализмът, а вследствие на това управлението трябва да гарантира равно третиране на всяка разумна концепция за добър живот, и работа на управлението е да формулира и поддържа правилата, които подпомагат гражданите да направят живота си такъв, какъвто те искат. \nПо пътя за реализацията на тази социална фантастика спрямо настоящата действителност в България, като Китайска стена се е организирал нашенският (псевдо)елит. \nВърху принципа \"Всеки срещу всеки, но всички заедно срещу българския народ!\". Затова и (псевдо)елитарджиите компактно се съпротивляват срещу какъвто и да е механизъм за упражняване на контрол върху тях от страна на гражданите. Единственото, което им се полага, е да ближат наркотичната залъгалка, наречена \"демократични избори\". \nНо в периодите между изборните дни българските гласоподаватели се намират в ситуация, описана още от Жан-Жак Русо (1712-1778 г.) в \"Общественият договор\", книга трета, глава петнадесета: \"Английският народ мисли, че е свободен; той дълбоко се лъже, защото е свободен само докато избира членовете на парламента; свършат ли изборите, той е роб, той е нищо\". \n    \n \t\n", "date": "2018.09.06", "title": "  Букварът на живота  "}
{"url": "http://www.duma.bg/node/174569", "text": "Новината ни попари, без да ни изненада. Правителството е стабилно. Продължаваме. Заяви го гордо Цецо. Този път в костюм, не в анцунг, без гуменки и не в народната носия от Жеравна. И всичко продължава. Бъдете спокойни! Мнозинството няма да приеме всички оставки. Ще има фиктивни рокади и камуфлажни промени. Някои министри ще се върнат на парламентарните банки. Ще дойдат и нови в училището за министри - в стабилното българско правителство. \nВсичко продължава в изпълнение на програмата. Ще ни вдигнат цените на тока, на парното, на водата, на хляба и на виното. Вече ни подготвиха. \nУправляващите ще си вдигнат с по стотина-двеста лева месечните възнаграждения... \nВолен ще поиска отново оставката на Валери. Валери отново ще обяви, че напуска коалицията и  отново ще остане да се бори шумно с... шума в политиката. \nПремиерът ще открива нови километри магистрали с асфалт и варовик. Язовирите и дъждовете ще ни наводняват. Пожарите ще ни опустошават. Застрахователи ще ни мамят. Ало измамниците ще поискат да вдигнат пенсиите на възрастните си потенциални жертви. А затворници ще продължат да си взимат храна от стола за вкъщи. \nЦарят и царицата в републиката ни ще продължат да се жалват, че им взимат двореца във Врана и да разчитат на подкрепата си от чужбина. \nЩе продължат да ни залъгват, че е най-евтино да се живее у нас, макар да сме на последно място по щастие, по доходи, по сигурност. Но пък сме първенци по престъпност и корупция, по смъртност. \nЧумата ще върлува по животни и по властимащи. \nЩе продължат мижавите протести и гладни стачки. На Кольо Босия ще му дадат нов чифт чорапи. \nОбществените поръчки отново ще отидат при шуробаджанаците и фирмите с партийна принадлежност ГЕРБ. \nПенсионерите ще получат по програмата на правителството още по 2-3 лв. към пенсиите си от 200 лв. \nДжакпотът ще нараства, а населението на територията България ще продължи да търка билетчета от лотарията. Телевизиите ще ни показват следващите замогнали се българи от малки градчета и села. \nНови наши сънародници ще влязат в Европа. Все пак изборите за Европарламент са най-скоро. \nПрезидентът ще се опита да ни успокои. Безуспешно. Тома Биков и Антон Тодоров ще заклеймят в познатия стил опозицията. \nЩе продължим да пеем новите кавъри. Герберистите родината израждат... Патриотите след тях вървят... Герберисти, патриоти, срамен път ви  чака. \nПравителството е стабилно... Ужас!     \n \t\n", "date": "2018.09.06", "title": "Правителството е стабилно. Ужас!"}
{"url": "http://www.duma.bg/node/174610", "text": "ГЕРБ започнаха да дават разпореждания на опозицията за посланията, които отправя. Вчера Вежди Рашидов размаха пръст на Корнелия Нинова, че няма право да говори каквото й хрумне, а само \"каквото трябва\". Скандалът се разгоря, след като Вежди Рашидов започна да сипе обвинения и да заклеймява опозицията. \n\"Това е най-силното доказателство защо това  . Когато се изправихме срещу олигархично-политическата-мафиотска система, от която вие сте част, си давахме сметка какво ни чака. Дадохме си сметка и за вашите лични нападки и реакцията на мафията, която ще се почувства засегната. Няма да ни уплашите, нито ще ни спрете, обърна се Нинова към ГЕРБ. Спрете с разделението, омразата и противопоставянето на българи срещу българи, призова лидерът на БСП.     \n \t\n", "date": "2018.09.06", "title": "ГЕРБ: Нинова, говори каквото трябва  "}
{"url": "http://www.duma.bg/node/174567", "text": "Лъч истина от реномираното англоезично издание \"Лансет\" проби мъглата на западното умопомрачение спрямо Русия. Откакто управлява врагът на човешките права Владимир Путин, средната продължителност на живота в Русия се е увеличила със 7 години, пишат в научното издание експерти както от Русия, така и от Световната здравна организация (СЗО). Освен това, при този тираничен мачо средната продължителност на живота при рускините се е вдигнала до респектиращите 76,6 г. При удушвача на свободата общата смъртност е паднала с 16%, а демографският прираст през 2013-2015 г. е положителен. Пред 2017-а той наистина е паднал, но само до минус 0,9 на сто. \nСега да видим показателите на свободна България, дето се бием в гърдите, че сме се  уредили в клуба на най-развитите и просветени държави. Далеч преди 2013 г. демографският ни прираст е все отрицателен, за да стигне до минус  6,5. Толкова умрелите българи са повече от родените. И само може да мечтаем за руския минусов прираст от 0,9. \nСамо през 2016 г. населението ни е намаляло със 7,3% към 1000 души. Според един от последните здравни доклади на Еврокомисията смъртността в либерална България е 50% по-висока от тази в страните с ниска смъртност и демократичната ни иначе нация вече е попаднала сред изчезващите в Европа (другите са естонците или латвийците по други данни). \nПри преследвача на свободната мисъл Путин смъртността от пиячката и тютюнопушенето е паднала съответно с 34% и 70%. Ако през либералната 1994-а 60% от мъжете и 33% от жените в Русия са губили живота си от алкохолизъм и последващите заболявания, при автократичния му режим тези показатели са паднали до 34% и 20% - това е близо двойно намаление. А последните 9 години пушачите в тази нетолерантна държава са намалели с 21 на сто. Не че в нея всичко е наред, но данните В \"Лансет\" не са измислица.  \nДокато България с нейните демократично избрани правителства вече стана шампион по пушене в ЕС, измествайки Гърция от челното място. У нас свободно се тровят и разболяват 42% от мъжете и 33% от жените - или общо 37% от възрастното население. Либералните ни пък управляващи са оставили над 30% от учениците да посягат към цигарката, което си е в реда на нещата - иначе ще ощетят правото им да се разболеят. А натъпканата ни с европроекти просвета е оставила на воля ученичките, дето утре ще раждат, да изпреварват момчетата по пафкане - тук показателите са 40% тютюнджийки срещу 35% тютюнджии. Така де, иначе ще се наруши равенството на половете. \nНакрая един въпрос: в условията на демокрацията утре тютюн ли ще раждат ученичките ни?   \n \t\n", "date": "2018.09.06", "title": " ЕДРОскептичност "}
{"url": "http://www.duma.bg/node/174570", "text": "Германският инвеститор г-н Ролман пред \"Дойче веле\" обяснява, че давал високи заплати във фабриката си за дрехи в Гоце Делчев - 900 лв. (това всъщност е най-високата, има и по 570 лв.) Не можело по-висока, Турция била голям конкурент. \nЯпонският инвеститор \"Ядзаки\", производител на авточасти, в заводите си край Димитроврад и Ямбол дава 600 лв. заплата и още 280 лв. бонуси. \nКакто и да го смяташ, това са заплати по 300-400 евро. С такава заплата в България се преживява. Но на практика това е бедност. \nЖилището, токът, колата, бензинът, дограмата или почивката в Гърция, или в бетонираното Черноморие струват над възможностите на европейския гражданин от България. Той потъва в кредити, за да си позволи елементарни неща Малцина се хващат на работа с такава заплата тук, защото предпочитат да си вдигнат шапката на сезонна работа в Испания, Гърция, Англия и за няколко месеца там изкарват годишната си заплата при тукашните чужди инвеститори. \nАми българските работодатели? Можеш да ги чуеш из страната да се оплакват, че давали по 600 лв. заплата (много, според тях) и нямало желаещи да работят. За такава заплата няма да намерят вече. И работодателските организации непрекъснато се оплакват, че правителствата вдигали минималната работна заплата. Ако трябваше да ги слушат, минималната още щеше да е 300 лева. \nВижда ли се оптимизъм за развитие в България? Как ще стане? Кога и как чуждите или наши работодатели ще дадат заплати, с които да задържат хората тук, да има някакво производство? \nБеднотията ни се дължи и на това, че приемаме за нормално ненормални неща. Работодателите, които плащат ниски заплати, веднага си намират защитници, които ще обясняват, че такава е конюнктурата у нас, производителността, толкова е нормално за нискоквалифициран труд на българския пазар, ще те обвинят, че си \"комунист\" и т. н. \nДа, ама... Българинът не го интересуват сметките на работодателя. Той пита - \"Каква заплата? 700 лв. ли? Мерси.\" И отива да работи в чужбина. За 2-3 месеца в Гърция ще изкара и ще се прибере с 2000 евро. За 2-3 месеца в Англия ще изкара и ще се прибере с 2000 паунда. Колкото тук модерните работодатели ще му платят за 6-7 месеца. Повечето остават в чужбина за постоянно и дори трайно емигрират, продават си тук жилищата. \nИстината е, че работодателите у нас плащат колкото е възможно най-ниски заплати. Дори онези, които могат да дадат по-високи заплати, плащат минимума. Това е пазар Работната сила има цена, както бензинът. Като можеш да я купиш за 700 лв. месечно, толкова плащаш. Като не можеш - повишаваш. Или местиш шивашката си фабрика в Бангладеш. Там не се знае дали производителността е по-висока, но заплащането със сигурност е по-ниско. Или продължаваш да се опитваш да плащаш в България като в Бангладеш. \nДокато се сетят модерните работодатели у нас да повишат заплащането, България се опразни. Сега вече и работници не могат да намерят. \nДруги ще почнат да ти обясняват, че трябвало профсъюзите и левите да им издействат по-големи заплати. Модерно е да си десен, а модерният десен винаги намира историческа и актуална вина у левите (\"комунистите\"). Работниците сами са си виновни, че не се организират и т.н. Впрочем, синдикатите бяха силни, като имаше големи държавни комбинати с по 10-15 хил. работници - \"Кремиковци\", \"Нефтохим\" Бургас, заводите в Девня... Тогава беше силен синдикалистът Тренчев, който разграждаше комунизма. Работниците от \"Кремиковци\" многократно затваряха центъра на София с шествия и митинги. Да, ама... дойде капитализмът и тия синдикати се изпариха. Няма вече \"Кремиковци\", в \"Нефтохим\"-а в Бургас синдикатите са послушни помощници на собствениците от \"Лукойл\", за Девня нищо не се чува. \nСамо шивачки работнички и камериерки пищят от време на време за мизерни заплати и нищо не могат да постигнат. Синдикатите дълго се мъчиха да сключат със същия този Ролман колективен трудов договор и не успяват. \nНо на този фон валят оптимистични новини. Средната заплата за страната към първото тримесечие на т.г. е 1077 лв. според националната статистика. Добре е, нали? 550 евро, направо се мерим с Европа... Борисов обещава средна заплата 1500 лв. до края на мандата... \nСамо трябва да се поясни \nкаква лъжа е това \"средна заплата\" Най-ясен е примерът с депутатите. 240 депутати с близо 3600 лв. основна заплата, плюс 1000 българи с 510 лв. минимална заплата, общо имат средна заплата 1100 лева. \nНа практика, пак според данни на НСИ, към 70% от заетите българи имат заплати под средното за страната, тоест под 1077 лв. \nРеално масовата заплата в България е 700-800 лв. - работници, продавачки, учители, медицински сестри и т.н. Само 3% от българите имат над 1500 лв. заплата според статистиката - това са предимно работещи в банки и застраховане, в енергетика, програмисти. \nНапример средна(!) заплата в хотелиерството и ресторантьорството е 655 лв. - данни на НСИ за първото тримесечие. Щом това е средна, значи по трудов договор 90% от заплатите са минимални - 510 лв. Плаща се и на ръка. Но е всеизвестно, че няма хора в този бранш, защото малко плащат. Търсят хора и от чужбина. Експлоатират камериерки като слугини - онези, които ги бият и ги ритат клиенти и работодатели. Чудно място е България. \nНо ако кажеш, че не може да са такива ниски заплатите, веднага започват обяснения. Всеки има някаква стройна теория, а страната продължава да се опразва. \n   \n \t\n", "date": "2018.09.06", "title": "Накъде с тия заплати по 700-800 лв.?  "}
{"url": "http://www.duma.bg/node/174565", "text": "На 31 август, в резултат на атентат, загина Александър Захарченко - героическият водач на донбаската въоръжена борба срещу режима на милиардера Петро Порошенко, установен в Киев след извършения антидържавен преврат през 2014 г. Режим, който под фирмата \"ултранационализъм\" направи от Украйна жалка марионетка в ръцете на Запада и преди всичко на САЩ, превърна я в аванпост на русофобията и неофашизма в света. През последните четири години Украйна стана плацдарм на гражданска война, репетиция на евентуална гореща война срещу Руската федерация. \nВсе още  няма окончателни данни кои са извършители на преврата  и кои - негови подбудители и организатори. Съобщава се единствено, че са арестувани \"заподозрени лица\" и че нишките на атентата водят към Киев. Че става въпрос за коварна операция на украинските тайни служби - чрез поредица от атентати да бъдат унищожени лидерите на донбаската съпротива. \nПредварително ще кажа, и това няма да е преувеличено: гибелта на Александър Захарченко представлява огромна загуба както за руснаци и украинци, така и за всички хора, които искат през новия ХХI в. да живеят в условията на мир, свобода, социална справедливост, на икономически и духовен просперитет! Не само в моите очи Александър Захарченко е забележителна личност, въплътила най-автентично битката на народа на Източна Украйна за свобода и социални правдини. От каквито и аспекти да го оценяваме днес, факт е, че у Захарченко поразяваха личната му храброст и достойнство, начинът, по който ръководеше донбаската революция, волята му твърдо да защитава своите сънародници, да диалогизира с тях естествено и убедително, поведението му бе на човек, посветил се докрай на светла кауза.  \nМиньор, минен техник, работил в каменовъглените шахти на Донбас, само за четири години Захарченко се превърна в любимец на своя народ, в закрилник на човешката му участ и стремежи, в  надежда, че войната все някога ще свърши  и животът на донбасци ще се нормализира. Парадоксът е в това, че Захарченко, поддръжник на спонтанните народни недоволства през 2014 г. срещу ширещата се корупция в тогавашна Украйна, първи, още през същата година, вдигна знамето на бунта в Донбас! Застана начело на протести срещу организаторите на антидържавния преврат в Киев, присвоили си насилствено и незаконно властта в страната. Конкретният повод за бунта му беше упражненият терор от новата власт срещу рускоезичните жители на Украйна, като и гледката с първите убити и ранени негови земляци, чиято вина се състоеше в това, че не искат да се откажат от руския език и култура. Така още преди да доизясни възгледа си за независимостта на Донбас и Луганск, преди да изготви социалния си проект с определена лява насоченост и \"просъветски\" профил, Захарченко встъпи в редиците на съпротивата в Източна Украйна като антагонист на културното мракобесие и внедряваната чрез терор \"украинизация\" на обществото.  \nЗа кратък срок от обикновен деец на движението, от редови боец той спечели доверието на донбасци, получи необикновена популярност сред тях,  наложи харизмата и авторитета си  без демагогски похвати. На донбасци им хареса, че Захарченко, когото нарекоха с уважителното име \"батя\", е прям и искрен, говори открито за нерешените въпроси, не се поддава на паника, че е работник с трезва и перспективна мисъл. Намериха в негово лице мъжага, който държи на дадената дума и който няма вземане и даване с криминалния бизнес, \"недолюбва\" новата олигархия. В подобен смисъл не Захарченко избра политиката, а политиката избра Захарченко. Ситуацията го издигна до върховете на управлението, а не някакви си индивидуални кариеристични набези. Нерядко съм си мислил какви тайнствени сили побира в себе си енигмата \"народен водач\", как и защо народът решава, че на еди-кой си субект (довчера напълно неизвестен) е готов да предостави своето настояще и бъдеще, да му повярва?! Вероятно в това повярване са заровени и зърна на народния опит и разум, провиденчески способности на общността. \nНаистина Захарченко малко по-късно бе избран и на най-върховния държавен пост в Донецката народна република, но това се случи, след като вече беше признат и обикнат в качеството му на \"народен водач\"! Ерго, в началото обществото предопредели борческия път на Захарченко, след туй с тази задача се зае държавата, каквато е тя по дефиниция. Какво се оказа? Оказа се, че категорията \"народен водач\", поне в случая със Захарченко, означава  \nдълбока, сакрална свързаност с народа вътрешна освободеност, разкрепостени форми на идеализъм, повече варианти на социално инженерство, но и на самопожертване, типично за т.нар. епически герои. \"Народният водач\", така да се каже, създава, изобретява проектите, които съвестният и професионално подготвен държавник допълнително моделира и изпълнява. \nАлександър Захарченко, в ролята си на \"народен водач\", даде живот на два проекта, които възнамеряваше да реализира, но не можа - дори и от високата си държавническа позиция - поради причини главно от международен характер. Попречи сега, разбираемо е, и преждевременната му смърт. \nПървият проект на Захарченко се строи върху гледището за Украйна като постсъветска държава, лоно на древната руска култура и държавност, в която хората с украинско и руско самосъзнание принадлежат на един и същи етнос - руския. Оттук строежът на съвременната украинска държава върху антируска основа би бил пагубен за съществуването на Украйна. Но тъй като властта в Украйна след антидържавния преврат се посвети изцяло на русофобията, пък и няма изгледи тази политика да претърпи промени в положителна посока (Киев бламира даже предоставянето на автономия на Донбас), Захарченско започна да развива идеята за създаване на  независимата държава - Новорусия състояща се от Донецка народна република, Луганска народна република, с възможно присъединяване на други райони от Източна и Южна Украйна, в които доминират руският етнос и рускоговорящите украински жители. \nСпоред замисъла на Захарченко тази новосформирана държава е призвана да обяви незабавно независимостта си, провеждайки суверенна политика. Като най-близък съюзник на Донбас авторът на проекта възприе Руската федерация, очаквайки Кремъл да признае Новорусия, както постъпи с Южна Осетия и Абхазия. Захарченко предполагаше, че на един следващ етап Новорусия би могла да влезе в общодържавен съюз, подобен на Съветския съюз. Съзнаваше още, че Новорусия ще се превърне  в предмостие на Русия и руския народ срещу агресията на Запада и НАТО.     \nВторият проект предвиждаше строителството на социална държава, която ревизира съществено грабителската приватизация и възвръща водещото място на държавата в големите капиталистически предприятия и корпорации. Впрочем Захарченко направи опит важните частни обекти да бъдат временно ръководени от представители на държавната администрация. Намерението му беше да намали разликите между богати и бедни, да снеме от гърба на народа ярема на плутокрацията. Тази държава, определена като \"народна република (!)\", по планировка се различава от устройството на съседните държави, в това число от Руската федерация. Захарченко се стремеше чрез проекта да възвърне и редица социални постижения на съветската епоха. Не трябва да се съмняваме: такава обществена уредба би била \"лош пример\" за страните от бившия социалистически лагер. \nДелото на Александър Захарченко тепърва ще получава достоверни оценки. Тепърва ще се проумява продуктивността на неговите идеи и проекти, значението им при намиране на  изход от всестранната криза обзела Украйна и съвременния свят. Не е случайно, че на погребението на Захарченко на 2 септември в Донецк взеха участие над двеста хиляди души. Те участваха в погребалното прощаване не под диктовка, а по заповед на собствения си разум и сърце. Защото за тях държавникът Захарченко е преди всичко безкористен народен водач, герой на възжеланата Новорусия!    \n \t\n", "date": "2018.09.06", "title": " \"Батя\", който вдигна знамето на бунта"}
{"url": "http://www.duma.bg/node/174568", "text": "Генерал Петър Илиев (1910-1998) е завършил военно училище и военна академия, офицер, дълбоко законспириран, както десетки други, член на Централната военна комисия при ЦК на БРП (к). Участва в подготовката и извършването на въстанието на 9 септември 1944 г., което в годините на днешната пишман демокрация стана преврат. Тогава младият капитан Илиев ръководи превземането на Военното министерство от различни родове военни части - нещо, което някой от управляващите и техните спецслужби тогава едва ли е допускал, че е възможно да се случи. Военният преврат винаги е бил тяхна привилегия. Исторически факт е, че жандармерийските части водят битката с \"комунистическата напаст\" докрай, независимо от идването на земеделеца Муравиев на власт. Десетки антифашисти загиват в навечерието на деветия ден на септември, а няколко от тях - и в първите дни след него. \nСпомените на ген. Илиев разкриват драматичните събития в съвсем друга светлина, но те явно не са угодни на днешните наследници на фашизма и тъй послушните им медии дори не си спомнят за тях. Те си знаят една песен - превратът е дошъл на съветските щикове и танкове, а шумкарите и комунягите, докато са ги чакали, излегнати в шумата, са се гощавали с откраднатия от мандрите кашкавал... Но както ще стане от ясно по-ясно, не съветски, а български са щиковете, които слагат края на кървавия режим, тъй додеял тогава на прегладнелия, оголял и обосял български народ. Както и да наричат Девети септември, той е съдбовна дата в нашата история и нека в навечерието й сведем глави пред подвига на десетината капитани, сътрудници на БКП, които с военни части и партизански отряди превземат с щурм в нощта срещу 9 септември Военното министерство, полицията, пощата и другите жизненоважни звена на властта. \nБлагодарение на добрата предварителна подготовка полицията е неутрализирана и щурмът е безкръвен. Монархофашизмът се сгромолясва. След няколко дни започват да пристигат и съветските щикове. \nТази публикация на \"Черно на бяло\" е последна. Засега. Вярвам, че в по-добро време тя ще възкръсне, защото нейните читатели я заобичаха и тя е част от живота им. Партийното ръководство и главният щаб на НОВА решиха началото на действията да бъде през нощта... Едни предложиха да ударим точно в дванадесет часа. Други сметнаха, че 12 часа е още рано: по-разумно е да нанесем главния удар в четири часа. \nСлед дълго обмисляне в щаба решихме - два часа след полунощ. Политбюро одобри нашето предложение. \nДругата изненада се състоеше в това, че ударът ще бъде нанесен в центъра на столицата, в сърцето на властта. Правителството винаги е живяло с убеждението, че ако възникнат събития, първи ще се надигнат крайните пролетарски райони. Изненада беше и участието на войската. Доста усилия бяха хвърлени за това. За първи път у нас части от армията застават на страната на народа - това ще изненада най-много врага! \nИзненада бе и фактът, че главният удар се насочва към самата глава на фашисткия звяр, върху неговата най-силно охранявана и защитавана бърлога - Военното министерство. \nЗа да се предотврати контраударът на фашизираните управници, трябваше да се пази пълна тайна около подготовката на въоръженото въстание. \nНо и врагът не спеше. Подготовката на въстанието не остана незабелязана. Военните разузнавачи се оказаха наблюдателни. На 28 август 1944 година полковник Тумбин - началник на РО, и капитан Йолов - началник на РО-2, отговарящо за борбата против комунистическите прояви, се явяват при регентите и докладват \"за намеренията на комунистическата партия да завземе властта, като влезе в коалиционен кабинет или подготви чисто комунистически кабинет, или пък да вземе властта по нелегален път чрез въстание...\" \nОт провинцията също долетели строго поверителни и тревожни телеграми: местните фашистки власти предавали на висшите си началници сведения, че в страната се подготвя въстание. \nРегентите и министрите обаче бяха безсилни да променят нещата. И само се задоволили да препоръчат: \"По-голяма бдителност!\" По-късно правителството подушило за подготовката на въстанието, но датата и часа не узнало. \nТайната беше запазена и така изненадата беше осигурена. Именно тя подпомогна в голяма степен бързия успех. \nРядко има примери на такава пълна изненада и така умело проведена подготовка на решителен удар. През тия дни Главният щаб издаде един документ, който сам по себе си представлява зов към армията за вдигане на въоръжено въстание. \nОбявяването на война от Съветския съюз на немскофашистките агенти в България създаде още по-голяма обърканост в управляващата клика и произведе огромно впечатление сред армията. Тая обстановка рязко засили революционизирането на армията и колебанията сред офицерските кадри. Отчитайки тая обстановка, Главният щаб издаде цитираното обръщение, за да насочи армията към съвместни действия с партизаните заедно с Червената армия - за извоюване свободата на родината! \nОбръщението беше съставено на 6 септември преди обед. Подработеният от мен материал бе разгледан в Главния щаб, а после и в Централния комитет. Другарите са включили добавки в началото на обръщението и са изменили лозунгите в края на обръщението. След това, както и другите наши документи, обръщението бе отпечатано чрез техниката при Централния комитет и разпространено чрез партийния апарат. \nЩе го цитирам: \"Български войници, подофицери и офицери, \n.... \nДнес българският народ и армията са заставени да участвуват във война срещу братския руски народ, срещу нашата освободителка. Нашият народ и нашата армия ще търпят ли тоя позор? Не, българският народ и армия ще намерят сили в себе си да се разправят с ония, които го доведоха до война с Червената армия. Време за колебание вече няма. Сега и само сега ние ще трябва да вземем съдбата си в собствените си ръце. Пътят за свободата е само един: присъединяване към Червената армия и заедно с нея унищожаване на германските войски и техните поддръжници в нашата страна. \nНезабавно преминавайте и се присъединявайте към народоосвободителната въстаническа войска, към славните партизански отряди в България! Престанете да изпълнявате по-нататък каквито и да било противонародни престъпни заповеди! Покажете се достойни синове на българския народ и неговите великани - Левски, Ботев и Димитров! \nЕдна власт ще спаси нашата родина: създаване на истинско народнодемократично правителство на Отечествения фронт. Преминете с оръжието си в роти, дружини и полкове заедно с вашите щабове под командуването на Главния щаб на въстаническите войски в България! Повече нито куршум против българските въстанически войски и братските народоосвободителни войски в Югославия! \nЗаедно с българските партизани и народоосвободителните войски в Югославия, в братски съюз с Червената армия да унищожим немските войски и техните агенти в България и да освободим нашето отечество! \nСмърт на германските окупатори и техните агенти! \nДа живее всеобщото народно и войнишко въстание в България! \nДа живее народнодемократичното правителство на Отечествения фронт! \nДа живее братският съюз на славянските народи! 6 септември 1944 г. Мисия в полицията  Едновременно с огромната работа по организиране на всички революционни сили за часа на въстанието Централният комитет даде указание \"да понадникнем\" в столичната полиция, с оглед да проверим настроенията там и евентуално да я неутрализираме: иначе тя можеше да предизвика кървави усложнения и изненади. Предложих на другарите от Главния щаб да се възползвам от познанството си с полковник Чавдаров, началник на униформената полиция в България, за да направим първия \"сондаж\". \n...Предложението бе прието. Оставаше да действувам. \nСетих се, че и тук може да ми помогне майор Георги Комсиев, мой съслужещ и добър познат от т пехотен полк от 1933-1934 година. Потърсих го. \n- Позвъни на полковник Чавдаров - помолих го аз настоятелно. - Кажи му, че трябва да водя важен разговор с него. На теб няма да ти откаже, нали? \n- Разбира се - увери ме Комсиев и тутакси вдигна слушалката. \nНе случайно се обърнах към Комсиев с тази молба - вуйчо му беше генерал Стойчев, командир на тт армия. \nБеше 6 септември. \nПросторният, с меки кожени кресла и дебели килими кабинет на началника на униформената полиция полковник Чавдаров се намираше на втория етаж в сградата на бившата \"Учителска каса\" на площад \"Славейков\". Щом влязох, Чавдаров, среден на ръст, възпълен, стана от бюрото си и с делови жест ми посочи един фотьойл. Седнах, като потисках вълнението си. Чавдаров се настани срещу мен в друг фотьойл и се приготви да слуша. \nС тази личност се познавахме от години и от Комсиев знаех, че ме смята за \"сериозен, дисциплиниран офицер\". \n\"Инициативата трябва да поддържам аз!\" - реших в себе си и не го оставих да чака. \n- Чавдаров, ние се познаваме отдавна... - започнах аз. \n- Естествено... - кимна той с глава. \n- Познаваме се отдавна, но ти не знаеш, че съм комунист - отсякох кратко и ясно. \nГледах полицейския началник изпитателно и се стараех да смекча изопнатите черти на лицето си, да си придам спокоен, дори нехаен израз. \nЧавдаров трепна, притисна ръце в облегалката на креслото. Изразът на увереност и спокойствие, който дотогава се четеше по лицето му, мигновено се смени с израз на безкрайна почуда, като че не бе разбрал добре онова, което току-що бе чул. Но това беше само за миг... \n- Но защо ми казваш всичко това!? - промърмори той с усилие. \nНе отговорих пряко. \n- Чавдаров, трябва да ти кажа също така, че съм и член на Главния щаб на Народоосвободителната въстаническа армия... \n- Какво точно искате? - запита ме той с делови тон. \nУстните му бяха поизсъхнали, но изразът му подсказваше, че цени служебното си достойнство. \nНе отговорих веднага. \nТогава Чавдаров тихо и с изправена глава отново поиска да му поясня каква ще бъде ролята и участието на военните в готвената акция. \n...Още същия следобед докладвах пред Главния щаб, че полковник Чавдаров се е съгласил да преговаря... \nПоставихме му нашите условия: първо да не се алармира правителството за движението но военните части през нощта на решителния удар; в 0,00 часа същата нощ полицейските постове и патрули да се приберат в участъците си. Второ, полицията да не се съпротивява на революционните сили при провеждане на акцията и овладяването на полицейските участъци. Чавдаров помисли малко и прие поставените условия. \nИнтересуваше ни също така какво ще бъде поведението и на столичния полицейски комендант, полковник Богданов, на когото пряко беше подчинена и софийската униформена полиция... \nПо-късно узнахме, че полковник Богданов отначало отхвърлил, но след това приел нашите условия... \nНощта течеше бавно, пълна с напрежение. Сега най-сетне ще удари 2 часа след полунощ! ...Всичко подсказваше, че тайната на удара е напълно запазена. \nВ разпореждане на ЦК на партията и Главния щаб на НОВА бяхме осигурили следните сили: \n1. Бойните групи в София, Шопския партизански отряд, а в хода на самото въстание - бригади и отряди от Софийската оперативна зона. \n2. Прожекторната група на столичната противовъздушна отбрана. \n3. Пионерно-щурмовата дружина на първи инженерен полк, съвместно с автомобилната дружина, която я охраняваше. \n4. Учебната рота на Военното училище. \n5. Пионерно-щурмовата дружина към Главното командване. \n6. Противовъздушната батарея към Главното командване в Говедарци. \n7. Част от бронираната бригада, в която служеха патриотични офицери и прогресивни войници... \nКъм двадесет часа на 8 септември група от 9 офицери, сътрудници на партията, се събрахме във Военното министерство. Тук бяха капитаните: Димитър Томов, Борис Гергов, Марко Иванов, Асен Сурдулов, Георги Стоименов, Иван Янчев, Д. Николов, Георги Кацарски и аз... Така както бе определено, към 21 часа се събрахме в стаята на капитан Георги Стоименов - също наш сътрудник, посветен в предстоящата акция, който беше дежурен по щаба на войската... Аз и капитан Томов точно в 2 часа след полунощ трябваше да бъдем на източния вход, за да отворим вратата, през която да влязат поделенията от революционните сили. След влизането им аз трябваше да поема един взвод от прожекторната група и да овладея с него южната и западната половина на първия етаж, където се намираха кабинетите на министъра на войната, началника на Генералния щаб. Капитан Томов с друга група (след като бъде обезоръжен караулът) трябваше да заеме караулното помещение, да блокира охранителната рота в партера на северната страна на сградата, като не й позволи да противодейства. Капитан Гергов получи задача да овладее положението в южната част на партера и да блокира западния вход на министерството с друга група войници. Капитан Марко Иванов трябваше да заеме северния коридор на първия етаж и да задържи помощник-началника на Генералния щаб и другите \"важни птици\". Капитан Стоименов като дежурен по Генералния щаб се нагърбваше със задължението да осуети съпротивата на подчинените му в случая лица. Капитан Сурдолов получи нареждане да бди за задържането на вътрешните часови и да предотврати евентуалната им намеса, а след това да овладее северната част на партера. Към 11 часа, когато почти се уточнихме кой какво ще върши по допълнителния план, беше установено, че освен министърът на войната, тая нощ в министерството нощуват министър-председателят К. Муравиев, министърът на вътрешните работи Вергил Димов и министърът на земеделието Димитър Гичев... В същото време насам-натам из своя кабинет се мяташе и полковник Куцаров, директорът на полицията. Сержантът със заредения автомат беше пред входа. Безизходно търсеше връзка с външния свят и началникът на Генералния щаб генерал Янчулев. Началникът на военното разузнаване Тумбин - също. Те всички бяха вярвали, че зад дебелите си стени военното министерство им предлага най-надеждна броня против народния гняв... Още не можеха да проумеят сън ли е всичко това, кошмар ли, или действителност? Така трима министри от правителство и началникът на Генералния щаб се оказаха арестувани. Те вече бяха генерали без армия. Те нямаха вече връзка с опората си. Телефонът и телеграфът бяха в ръцете на революцията. А дейците на революцията бързаха да се свържат с всички градове и села, с всички пунктове на въоръжената борба.     \n \t\n", "date": "2018.09.06", "title": " 9 септември пристига на български, а не на съветски щикове"}
{"url": "http://www.duma.bg/node/174577", "text": "200 години ще се необходими, за да бъде разминирана границата между двете Кореи. Това съобщи представител на сухопътните войски на Южна Корея. \nДори в премахването на мините се включат всички инженерни поделения, при сегашното ниво на технически прогрес този процесът няма да приключи по-рано от 200 години. \nЗа целта се предлага създаването на специален център с представители на Севера и Юга. \nДемилитаризираната зона между двете страни е дълга 241 км и широка 4 км. От 1953 г. до днес там са поставени над 2 млн. противопехотни и противотанкови мини. Заради дъждовете и наводненията в района тяхното точно разположение не е известно. По тази причина при ликвидацията на мините на сапьорите ще им се наложи да изследват буквално всеки сантиметър от тази територия.   \n \t\n", "date": "2018.09.06", "title": " Два века за разминиране на граница"}
{"url": "http://www.duma.bg/node/174593", "text": "Само за месец заболелите от хепатит А в кв. \"Факултета\" рязко се увеличават. Това става ясно от съобщение на Столичната регионална здравна инспекция. През юли са регистрирани шестима заболели от вирусен хепатит А, а към 30 август са вече 51. Още през юли директорът на СРЗИ д-р Данчо Пенчев със свое писмо сигнализира Столичната община и кмета на \"Красна поляна\" за необходимостта от предприемане на противоепидемични мерки. Според информацията на СРЗИ от Столична община са отпуснати средства за дезинфекция, хигиенизиране на района, ликвидиране на незаконните сметища и дератизация. Засилен е контролът на откритите водни площи, които са забранени за къпане. Уведомени са личните лекари на всички контактни на заразените, както и общопрактикуващите лекари в съседните на  \"Факултета\" райони - \"Люлин\" и \"Овча купел\".   \n \t\n", "date": "2018.09.06", "title": " 51 души с хепатит А във \"Факултета\""}
{"url": "http://www.duma.bg/node/174579", "text": "Европейският проект е в \"смъртна опасност\" от противниците във и извън ЕС, каза еврокомисарят по бюджета Гюнтер Йотингер на събитие в Брюксел, организирано от обществена асоциация. \"Според мен проектът е в смъртна опасност. Някои в Европа искат да я отслабят или дори да я унищожат - Полша, Унгария, Румъния, правителството на Италия\", посочи той. По думите му ЕС е изложен на риск от автократи, използващи търговски войни и агресия, като спомена руския президент Владимир Путин, турския президент Реджеп Ердоган и \"умните китайци\". \nЕврокомисарят също заяви, че правителството на собствената му страна Германия не показва достатъчно ентусиазъм за ЕС, особено когато става въпрос за бюджета. Финансовият министър Олаф Шорц, който е социалдемократ, е \"по-строг ковчежник в това отношение\", отколкото неговият консервативен предшественик Волфганг Шойбле. \nЙотингер заяви, че бързото одобряване на следващия дългосрочен бюджет на ЕС от страна на националните лидери и Европейския парламент ще покаже, че Европа остава способна да предприеме действия в отговор на такива предизвикателства.     \n \t\n", "date": "2018.09.06", "title": " ЕС е в опасност отвътре и отвън"}
{"url": "http://www.duma.bg/node/174578", "text": "Европа трябва изцяло да промени отношението си към Русия, настоява австрийската външна министърка Карин Кнайсел в статията, публикувана в германския в. \"Велт\". \nПо думите й всички в Европа осъзнават необходимостта да се преразгледат отношенията. Тя припомня заявлението наскоро на френския президент Еманюел Макрон, че Москва трябва да участва в обсъждането на въпросите на европейската отбрана и сигурност.  \nНо според Карин Кнайсел досега не са били предприети конкретни стъпки за подобряване на отношенията с Русия. Опити е имало в началото на миналото десетилетие, но диалогът между страните бе помрачаван от различни събития, включително провъзгласяването на косовската независимост, агресията на Грузия срещу Южна Осетия, а също присъединяването на Крим към Русия.  \nВъпреки това време е Европа да спре атмосферата на недоверие в отношенията с Москва, настоява тя. Като един от начините за установяване на взаимно разбирателство тя предлага Русия да стане партньор на Европа в Сирия или Йемен.      \n \t\n", "date": "2018.09.06", "title": " Кнайсел: Да се промени подходът към Русия"}
{"url": "http://www.duma.bg/node/174573", "text": "\"На всеки аргумент на опозицията ГЕРБ отговарят с обвинение за саботаж или клатене на някаква ефимерна стабилност\" - Г-н Зарков, БСП настоя за оставка на кабинета, за напускане на парламента и за предсрочни избори. Ще има ли вот на недоверие и какви са аргументите на левицата да постави толкова категорично исканията си? \n- Убедени сме, че това правителство и подкрепящото го мнозинство са неспособни да решат основните проблеми на страната. Те го доказаха в последните месеци - скандал след скандал и нито една качествена и дълбока реформа в нито един сектор. Изхождайки от тази констатация, БСП няма право да им дава допълнително време и нямаме нито една причина да мислим, че те утре ще се събудят и просто ще се променят. Затова посочваме единственото вярно решение, а то е нови избори, които да излъчат качествено нов парламент, в който хората да милеят много повече за националните приоритети, а не да защитават частните интереси на няколко човека. \nДали ще има вот на недоверие? Вече два пъти поискахме оставката на правителството в Народното събрание. Единият вот на недоверие беше срещу корупцията, вторият - по отношение на сигурността. Само август доказа, че сме били прави да ги поискаме, а министрите, срещу които бяха насочени, сами вече са си подали оставките. Ако ни бяха чули преди година, днес ситуацията можеше да е друга. Уви, в това мнозинство няма елементарна чуваемост към аргументите на опозицията, а на всеки наш аргумент се отговаря с обвинение за саботаж или клатене на някаква ефимерна стабилност. \n- Във вторник лидерът на БСП Корнелия Нинова обяви, че в пленарната зала ще останат да защитават тезите на левицата 20 народни представители, а останалите ще тръгнат сред хората. Обяснете каква е идеята за това? \n- Да, решихме да оставим необходимия екзистенц минимум от депутати в парламента, за да могат да се чуят нашите позиции, нашите предупреждения и да опитаме да се борим за нашите законопроекти. В същото време, констатирайки абсолютното безсмислие на случващото се тук, смятам, че е много по-ценно да се опитаме да ангажираме националната енергия в посока търсене на решения, а не само на констатации. Толкова огромни са проблемите на страната, че е необходимо мобилизиране на целия национален потенциал. \nЗа съжаление, този потенциал не е концентриран в парламента в момента и затова повечето от народните ни представители ще го търсят навън, представяйки нашата визия, нашата идея, събирайки допълнително идеи, критики и препоръки, така че в края на годината да можем да излезем пред целия народ с нещо, което остро липсва в България, а именно - посока, цел и начини, по които да ги постигнем. \nТова не значи, че 20 души ще бъдат закрепени за постоянно в парламента, а другите ще обикалят из страната и ще се срещат с хората. В началото на другата седмица имаме важен семинар на парламентарната група, където ще се организираме така, че в пленарната зала да са винаги колегите, които са подготвени и компетентни по въпросите, които се разглеждат. Това са приоритетните за нас законопроекти. Когато се дебатират промени в Закона за здравето, както беше във вторник, в парламента ще са депутатите от здравната комисия и други колеги, заинтересовани конкретно от въпроса. Те ще правят така, че позициите на БСП да се чуват отчетливо, а останалите народни представители ще работят за по-генералната цел. \n- Започнаха обществените обсъждания на \"Визия за България\". Как хората приемат предложенията и идеите, залегнали в проекта? \n- С експертните групи, с които направихме срещи с браншови организации, със съюзи и с други организации на гражданското общество, прави впечатление, че хората приветстват нашето усилие. Естествено, не с всичко са съгласни. Нормално е да намират празноти, но приветстват като крайно необходимо и дори закъсняло усилието ни да се начертае обща посока. \nНие се вслушваме във всяко мнение и мисля, че като цяло на \"Визия за България\" се гледа с одобрение. Основното, което би било добре да се направи и което ще направим, е, че след всяка политическа среща ще продължаваме работата със съответните организации на строго експертно ниво. Чуват се и критични мнения, това е нормално. Но като цяло мисля, че сме на верен път и БСП като партия притежава без съмнение най-сериозния потенциал да визионерства и това се вижда сред нашите членове. С такова впечатление останах и от разговорите с партийната ни организация в Монтана. Такива срещи ще има във всяка област в България. \n- БСП заяви, че ще подкрепи оставките на тримата министри. Очаквате ли премиерът Бойко Борисов да даде заден за тях, както го е правил нееднократно? \n- Естествено, ще подкрепим напускането на хора, чиито оставки ние самите сме искали. Обратното би било най-малкото странно. Но този водевил с оставките просто доказва безсмислието на сегашната парламентарна конфигурация. Няма да се учудя, ако премиерът промени мнението си и това няма да е прецедент. Помните, че двама министри - енергийният Теменужка Петкова и социалният Бисер Петков, подаваха оставките си и в крайна сметка оставаха на пост. Сега трима нови министри подадоха оставките си и започва някакво договаряне кого да спасят и кого да не спасят. Въпросът е за политическата отговорност. Ако оставката е израз на такова нещо, има еднозначен отговор. Да - подавате оставка. Не - не подавате. Няма средно положение, в което тя се подава и по-късно се оттегля. \nВсъщност, зад целия този цирк, с извинение за израза, се крие абсолютна неспособност да се вземе решение - било то по чисто кадрови въпроси, камо ли по сериозен политически проблем, който би ангажирал ресурсите и политиката на държавата за години напред. Това е най-ясната диагноза. И още нещо по отношение на оставките. Много повече ме интересува от това кой точно ще е ресорен министър на регионалното развитие, например дали новият, като дойде, ще освети порочните практики при възлагането на обществените поръчки. Ще каже ли кои фирми монополизират целия обществен ресурс, ще каже ли кой краде от асфалта? Ако го каже, както и да се казва, това би било добре. Ако не го каже, както и да се казва, от него няма никакъв смисъл. А новият министър на транспорта, ако въобще има нов, ще гарантира ли честността при задаващата се огромна обществена поръчка за 650 млн. лв. за нови вагони? Честно казано, не вярвам, и за това намирам спекулациите около имената на новите министри за доста излишни. \n- Как ще коментирате декларацията на ГЕРБ при откриване на новата парламентарна сесия във вторник? Какво показва тя? \n- Декларацията на ГЕРБ е нагледен пример за продължаващото от началото на това НС тяхно поведение - да четат записки, в които те самите не вярват. Няма значение какво реално се случва. Пишат напудрени доклади и си ги четат от трибуната. Това, че последната година е имало над 70 и няколко протеста, или водевила с оставките не им пречи да кажат, че правителството е стабилно. Фактът, че непроверявани хора влизат и излизат на летището в София, не им пречи да кажат, че сме готови за Шенген. Че гръмва застрахователно дружество, не им пречи да кажат, че ще влизаме в еврозоната. Срива се Търговският регистър, но това не им пречи да говорят за електронно управление. Това е пагубна политика, но тя говори за липса не само на сетивност за обществените очаквания, по-лошо - за липса на решения на обществените проблеми. \n- Вчера в НС се върна отново езикът на омразата. Този път негов изразител стана гарбаджията Вежди Рашидов, който размаха пръст на опозицията да си затваря устата... \n- Напускал ли ни е този език на омразата? Аз съм първи мандат народен представител. Вярвам в парламентаризма като идея. Сигурен съм, че това е най-демократичният и най-правилен начин на държавно управление. Уверен съм, че дебатите в Народното събрание могат да изглеждат по друг начин. Това, което се случва в момента в 44-то НС, е непродуктивно и съвсем не е на нивото на предизвикателствата, пред които страната и народът ни са изправени.     \n \t\n", "date": "2018.09.06", "title": "БСП иска избори за качествено нов парламент"}
{"url": "http://www.duma.bg/node/174581", "text": "Румъния разследва чумата по свинете \nРумънската Главна прокуратура е започнала разследване във връзка с епидемията от африканска чума по свинете в страната. Прокуратурата разследва начина, по който властите се намесили и какви действия са предприели срещу разпространението на вируса. Президентът Клаус Йоханис призова компетентните институции да проверят до каква степен са спазени процедурите в тази ситуация, посочвайки примери за безотговорност и некомпетентност на правителството и подчинените му институции. Германски консерватор се кандидатира за председател на Еврокомисията  \nПредседателят на групата на Европейската народна партия (ЕНП) в Европейския парламент Манфред Вебер обяви официално готовността си да се състезава за поста на председател на Еврокомисията. Германецът написа в туитър, че иска да бъде водещ кандидат на ЕНП и да стане следващият председател на ЕК. Европа има нужда от ново начало и повече демокрация, добави той. Вебер обещава „да върне Европа на хората“ и да възстанови връзката между гражданите и ЕС.  \nКитай разби банда фалшиви луксозни стоки \nКитайската полиция задържа 15 заподозрени за продажба по интернет на фалшиви стоки на световноизвестни марки. Тя е пласирала \"луксозни\" предмети за 150 млн долара в 800 града на 47 страни по света. Бандата е фалшифицирала успешно обувки, дрехи, чанти. Те са били продавани чрез 35 интернет сайта на английски и испански език. Основният офис на \"компанията\" е бил регистриран в Шанхай, а стоките са били произвеждани в две провинции, откъдето директно са отивали до клиентите. \nБившият белгийски крал не бе пуснат в бар Бившият белгийски крал Алберт II не бе пуснат в бар на елитен яхт клуб в Южна Италия заради неподходящо облекло - той бил по бермуди, съобщи радио Contact. През 2013 г. той се отрече от престола в полза на по-големия си син. Оказва се, че барманът просто не е разпознал 84-годишния Алберт II, който бе съпроводен от кралицата майка Паола. Той трябваше да се върне на яхтата си и да си обуе панталони.  \n \n  \n    \n \t\n", "date": "2018.09.06", "title": "Кратки новини"}
{"url": "http://www.duma.bg/node/174600", "text": "Собственикът на \"Винпром Карнобат\" Миню Стайков и още 9 души са арестувани при спецакция на прокуратурата, съобщи вчера зам. главният прокурор Иван Гешев. Обиските започнаха едновременно вчера в офисите на \"Винпром Карнобат\", Индустрийс\" и \"Топаз Мел\" в София, Карнобат и селата Венец и Церковски, където са производствените бази и лозята на винпрома. Всички компании са собственост на Стайков. Акцията е срещу престъпна група за данъчни престъпления, пране на пари и държане на акцизни стоки без бандерол. Днес ще стане ясно на кои от задържаните ще бъдат повдигнати обвинения.  \nСтайков е сват на издирвания за пране на пари крупен хотелиер Ветко Арабаджиев, в чиито хотели \"Маринела\" в София и \"Марица\" в Пловдив при акция преди седмица бяха открити и иззети над 10 млн. лв. Гешев обаче отрече двете разследвания да са свързани. \nСъбират се доказателства как са изпирани парите от незаконната фабрика на цигари, която службите разкриха преди два месеца в Карнобат. Седмичната й печалба била по 1,5 млн. лв., уточни Гешев. Според него това е ставало чрез десетки фирми и в момента се изземват документи от управителите. Парите вероятно са изпирани и чрез винпрома. \nДелото срещу Стайков е образувано преди два месеца, когато ГДБОП и спецпрокуратуата откриха фабриката за незаконни цигари. Собственик на сградата се оказал Иван Димитров, който е син на кмета на Карнобат, а наемател на зданието е портиерът. Двамата са сред арестуваните. Сред десетте задържани са пълномощник на фирмата наемател на фабриката, шофьор на камион, отговорници за пласмента. Претърсват се над 60 адреса, каза зам. главният прокурор.  \nСпоред Гешев данъчните престъпления са извършвани в периода 2009-2018 г. Подозира се, че фирми са подправяли счетоводните си регистри, като са включвали в тях фактури от дружества - \"липсващи търговци\". \nЩетата, която е нанесла на държавния бюджет откритата край Карнобат нелегална фабрика за цигари, възлиза над 70 млн. лв., обяви по-късно директорът на НСлС Борислав Сарафов.   \n \t\n", "date": "2018.09.06", "title": "Арестуваха собственика на \"Винпром Карнобат\" Миню Стайков"}
{"url": "http://www.duma.bg/node/174582", "text": "САЩ се интересуват от по-широкото използване на военни бази и пристанища на територията на Гърция. Това стана ясно след срещата между председателя на Съвета на началник-щабовете на Въоръжените сили на САЩ ген. Джоузеф Дънфорд и гръцкия му колега адмирал Евангелос Апостолакис, съобщиха гръцки медии. \nДънфорд заяви, че Апостолакис му предложил да се разшири достъпът на САЩ до военните бази в Гърция, гласи съобщение на Пентагона. Според американския военачалник Гърция е отворена за разширяване на военното сътрудничество със САЩ, което предоставя значителни възможности за операции в Либия и Сирия, а също за потенциални операции в Източното Средиземноморие, предаде на свой ред РИА \"Новости\". \n\"Ако погледнете текущите операции в Либия, Сирия, потенциалните операции в Средиземно море и географското положение на Гърция, възможностите тук са много значими\", заяви генерал Дънфорд.     \n \t\n", "date": "2018.09.06", "title": " САЩ искат бази в Гърция"}
{"url": "http://www.duma.bg/node/174584", "text": "Книгата на ветерана на американската журналистика и член на редакторската колегия на вестник \"Вашингтон пост\" Боб Удуърд \"Страх. Тръмп в Белия дом\" е сборник от изфабрикувани истории, преразказани от бивши служители, за да омаскарят президента. Това се казва в изявление, разпространено от пресслужбата на Белия дом. \n\"Демократите и техните съюзници в медиите разбират, че с неговата успешна работа никой не може да го победи през 2020 г.\", заявяват от пресслужбата, изразявайки недоволство, че съдържанието на книгата е получило широк отзвук в медиите. \nПо-рано днес стана известно, че в книгата, която ще излезе на пазара на 11 септември, се разказва за работата на администрацията на Тръмп. В нея се казва, че президентът издал емоционална заповед на министъра на отбраната Джеймс Матис да ликвидира сирийския президент Башар Асад, но главата на Пентагона не е направил това. Ръководителят на администрацията на Белия дом Джон Кели в разговор с колеги нарекъл президента Тръмп идиот, а също така заявил, че той е \"загубил ума си\" и др. \nБоб Удуърд стана световноизвестен през 70-те години на 20 век с разследването си на аферата \"Уотъргейт\", която доведе до свалянето на президента Ричард Никсън. \nАмериканският министър на отбраната Джеймс Матис опроверга информацията, че е наричал президента на САЩ Доналд Тръмп петокласник заради отношението на държавния глава към ситуацията в Северна Корея. Това се казва в изявление, разпространено от пресслужбата на министерството на отбраната на САЩ. \nПо време на заседание на Съвета за национална сигурност на САЩ от 19 януари Тръмп не е оценил значението на американското военно присъствие на Корейския полуостров, включително специалните операции на разузнаването, които позволяват да се регистрира ракетно изстрелване за 7 секунди, докато от Аляска това би отнело 15 минути. Според автора на това заседание президентът се е поинтересувал защо трябва да се харчат пари за американското военно присъствие в Южна Корея. \nСлед приключването на Съвета Матис е бил много раздразнен и разтревожен. Той е заявил в своя най-близък кръг от колеги, че Тръмп се държи и мисли като \"петокласник или шестокласник\". \nМатис определи тази информация като \"измислица\" и \"продукт на нечие много богато въображение\". \nАмериканският президент Доналд Тръмп определи книгата като лоша. Стопанинът на Белия дом заяви, че неговият бивш главен икономически съветник Гери Кон не е взимал без негово знание от президентското бюро документ, за да предотврати излизането на страната от договора за зона за свободна търговия с Южна Корея, както се твърди в нея. \n\"Никой нищо не е взимал от мен\", каза той и предположи, че описаното в книгата е или клевета от уволнени служители, или измислена история. Тръмп отрече също така да е говорил някога с Удуърд.   \n \t\n", "date": "2018.09.06", "title": " Белият дом: Новата книга за Тръмп е лъжа  "}
{"url": "http://www.duma.bg/node/174583", "text": "Британската полиция назова имената на двама руснаци, заподозрени за отравянето на бившия руски шпионин Сергей Скрипал и дъщеря му Юлия с помощта на нервнопаралитичния агент „Новичок“. Става дума за Александър Петров и Руслан Боширов, които са „обвинени за заговор за убийство в Солсбъри с помощта на отровен газ“. \nОт Скотланд Ярд отбелязаха, че имената на обвиняемите вероятно не са истински. Издадена е общоевропейска заповед за издирването на обвиняемите, но искане за тяхното екстрадиране няма да има. “Няма да се обръщаме към Русия с молба за екстрадирането на тези граждани, доколкото руската конституция не позволява екстрадирането на граждани на страната“, обясни Сю Хеминг, представляваща прокуратурата. \nИздирваните от Великобритания двама руснаци са били от \"руското военно разузнаване, известно като ГРУ\", заяви на свой ред премиерът г-жа Тереза Мей. \"Така че това не е измамна операция. Почти сигурно е, че тя е била одобрена и извън ГРУ, на висше ниво в руската държава\", каза още тя. \n„Публикуваните в медиите имена, техните снимки, не ни говорят нищо“, отвърна Мария Захарова, говорителка на руското външно министерство. \"Отново призоваваме британската страна да премине от обвинения и манипулиране на информация към практическо сътрудничество чрез правоприлагащите органи\", добави тя.    \n \t\n", "date": "2018.09.06", "title": "Лондон посочи имена по случая \"Скрипал\""}
{"url": "http://www.duma.bg/node/174580", "text": "САЩ споделят тревогата на Русия, предизвикана от присъствието на терористи в сирийската провинция Идлиб, и са готови да работят за решаването на този проблем. Това заяви държавният секретар Майк Помпео. \nПомпео е съгласен със забележките на руската страна, че в Идлиб има терористи. \"Това е истина. Споделяме тяхната загриженост по повод терористичната заплаха, идваща от Северна и Северозападна Сирия. Абсолютно сме съгласни с тях, че по тези места има терористи и трябва да се погрижим за това те повече да не изнасят тероризъм по света\", подчерта Помпео. \n\"Бихме се радвали да работим за разрешаването на проблема с тероризма в този регион\", добави той. \nНяколко десетки хиляди терористи остават в провинция Идлиб в Северна Сирия. Това заяви по-рано руският външен министър Сергей Лавров. \"Сега остана само една зона на деескалация в Идлиб, където са концентрирани няколко десетки хиляди екстремисти начело с \"Джебхат ан-Нусра\". Неотменима част от всички споразумения за зоните за деескалация е да се изтеглят въоръжените формирования на умерената опозиция от тези територии, които се контролират от терористите, за да могат последните да понесат заслужено възмездие\", подчерта Лавров. \nТой посочи, че трите останали зони на деескалация - в Източна Гута, в районите на провинции Дераа и Ел-Кунейтра, а също така в провинция Хомс - са освободени от бойци и местното население се връща към нормалния живот. \"Там отива хуманитарна помощ, там се създава необходимата инфраструктура за нормален живот\", подчерта Лавров. \nВ същото време Помпео и турският външен министър Мевлют Чавушоглу са единодушни, че военна операция на сирийската армия в провинция Идлиб е неуместна. Двамата са изразили тази позиция по време на телефонен разговор, съобщиха от Държавния департамент. \nПомпео проведе телефонен разговор с министъра на външните работи на Турция Мевлют Чавушоглу. Двамата се съгласиха, че всяко военно настъпление на режима на Асад в Идлиб би било \"неприемлива, безразсъдна ескалация на конфликта в Сирия\". \nТурският президент Ердоган на свой ред е заявил, че се надява да предотврати \"диспропорционалните\" мерки на сирийското правителство по време на преговорите с Русия и Иран на срещата на върха в Техеран.  Според него ситуацията в Идлиб е важна, колкото е и партньорството с Русия. Разговорите за Сирия в иранската столица ще бъдат проведени на 7 септември с участието на Иран, Русия и Турция. \nПо този повод министърът на външните работи на Русия Сергей Лавров заяви, че крайните цели на Русия, Турция и Иран в Сирия може да се различават в някои аспекти, но страните желаят най-накрая сирийският конфликт да приключи. \nЛавров поясни, че Москва, заедно с партньорите си в така наречената Астанска група на гаранти за сирийския мир (Русия, Турция и Иран), в основата си искат да сложат край на войната в Сирия и да гарантират, че сирийският народ ще може сам да реши съдбата си, без външна намеса. Външният министър добави и че САЩ са уверили Русия, че ще подсигурят отделянето на въоръжената опозиция от терористите в Сирия. \n Специалният пратеник на ООН за Сирия Стафан де Мистура призова президентите на Русия и Турция, Владимир Путин и Реджеп Тайип Ердоган, да разговарят, за да намерят решение за сирийската провинция Идлиб, предава Anadolu Agency. Приоритетът в Идлиб е да бъдат предпазени цивилните като жени, мъже, учители, медицински служители, инженери, според специалния пратеник на ООН. \nВъв връзка с това министърът на външните работи на Швеция Маргот Валстрьом заяви в съобщение до медиите, че Швеция и Кувейт като непостоянни членки на Съвета за сигурност на ООН са готови да поемат отговорност за решението на хуманитарните въпроси и защитата на мирното население в Идлиб.     \n \t\n", "date": "2018.09.06", "title": " САЩ признаха за терористи в Идлиб  "}
{"url": "http://www.duma.bg/node/174575", "text": "В такова положение светът още не бе изпадал: нивото на стратегическа отговорност повсеместно е паднало, а вътрешните предизвикателства на всички ключови играчи са остри както никога досега. С какво в новия политически сезон, какъвто обикновено е началото на есента, влизат водещите играчи на международното поле.   Буйстващата Америка Политическата общност на САЩ се намира в състояние на ажитация (от лат. agitatio - двигателно безпокойство със силна емоционална възбуда, чувства на тревога и страх). Кулминацията му се очаква през ноември, когато в САЩ ще се състоят междинните избори за Конгрес. В условията на остра политическа борба това гласуване се превръща едва ли не в решаващия дуел. От това коя партия ще вземе връх ще зависи дали ще бъде задействана процедурата за импийчмънт. Ако демократите отвоюват поне една от камарите (двете е изключено), решаващата атака срещу Доналд Тръмп е почти гарантирана. Още повече, че той е под обсада от всички страни и ловът продължава - в някакъв момент, навярно до края на годината, на авансцената ще излезе Робърт Мълър с резултатите от своето разследване за сговора с руснаците.  \nМеждупартийната схватка в Америка, чийто мощен катализатор е личността на президента, би останал факт от вътрешния живот, ако не са две обстоятелства. Първо, това е все така уникалната роля на САЩ, единствената свръхдържава, от която зависи толкова много, че всякакви нейни движения или конвулсии стигат до всички. Второ, това е присъщият днес на много големи държави феномен, когато външната политика става не просто производна от вътрешните процеси, а техен инструмент. Русия чувства това с пълна сила, превръщайки се в лайтмотив на целия вътрешен американски сюжет. Но и други държави се превръщат в заложнички на сложния процес от обществено-политическата трансформация на САЩ, която води и до промяна на системата от приоритети.  \nТакива трансформации Америка преживява редовно. Както отбелязват изследователите, \"срокът на годност\" на една партийно-политическа конфигурация трае приблизително три десетилетия, след това се случва сериозно изместване на баланса. Разликата от предишните преломни епохи е именно в това, че тогава САЩ не са се намирали на такова централно място в международната система, а взаимозависимостите от всякакъв вид не са имали такъв глобален характер. Сега фактически всички са обречени да бъдат неволни участници в мъчителното обновяване на САЩ.  \nНяма къде да се денеш от сегашното положение. Тези най-преломни отрязъци от американската история по правило са се съпровождали със засилването на външнополитическата напористост (примерите са от Теодор Рузвелт до Роналд Рейгън). Сега обаче, когато степента на стратегическа отговорност е понижена повсеместно, а вътрешните предизвикателства са остри както никога, може да се очаква всичко. Особено като се отчете колко рязко администрацията на Тръмп дръпна юздите на противоборство с почти всички. Настръхналият Китай Не без въздействието на Тръмпова Америка страната се изправи пред следния избор - да се впусне в състезание за световно лидерство или да се опита отново да изманеврира, за да отложи това впускане за по-късно. САЩ изглежда са стигнали до заключението, че шансовете им за успех ще бъдат толкова по-големи, колкото по-рано вкарат Китай на тепиха (това не е приумица на Тръмп, а почти консенсус). Пекин вече се подготвя за това, (концентрацията на власт е едно от свидетелствата), но още не е решил кога да влезе в играта. Така при наличието на много активно предизвикателство от Вашингтон, китайската страна установи не без горчивина, че се намира в положението на водена и въвличана в конфронтация не по нейните правила. Но готовността й да налага своите правила е ограничена както и преди.   \nКакво означава това за външнополитическото поведение на Китай в предстоящия период? Вероятно повишена бдителност и опасения да не стане участник в нечия стратегия в ущърб на собствената си свобода на действия. Това е от значение за Русия от гледна точка на намеренията (и възможностите) да привлече Китай за съвместно противодействие срещу САЩ. А такова противодействие може да потрябва в зависимост от неизбежното нарастване на натиска върху Москва.  Обърканата Европа Европейският съюз навлиза в период на максимална неопределеност или по-скоро на неувереност в себе. Главният процес, който започна и ще се задълбочава, са измененията в политическия и идейния ландшафт на Европа. Традиционните конфигурации, върху които се градеше партийно-управленския баланс, не се рушат, но се топят както восъкът на свещта. Миграционният въпрос се оказа пламъкът, под чието въздействие започна да се деформира тялото на европейската политика. И вече не леви и десни, не либерали и консерватори съперничат един срещу друг, а споровете за отвореността и затвореността, за гостоприемството и самобитността пронизват всички партийни структури на Европа, страстите кипят вътре във всяка от тях. \nКъм това трябва да се добави безпрецедентната бъркотия в западното съобщество, която въздейства крайно депресивно на Европа. Твърдият натиск на САЩ, за да принудят европейците към промяна на правила на игра в полза на Вашингтон, предизвиква отблъскване у много европейци, но и чувство на безизходност и безсилие - Европа не се решава, а и не може нещо да противопостави. Степента на готовност (или неготовност) на Европа, преди всичко на носещата й конструкция Германия, да отстоява своите интереси ще мине проверка идните месеци. Съдбата на газопровода \"Северен поток 2\" ще се превърне в най-важния индикатор за реалната способност на Стария свят сериозно да се противопостави на Новия, а на Русия ще позволи да разбере дали си струва да залага на отношенията с Европа.  \nУморената Русия  \nПри такъв маниакално-депресивен контекст Русия се сблъсква с неприятен парадокс. Засилва се разривът между мотивацията и действията на руското ръководство, от една страна, и тяхното възприемане от външните (най-вече западните) играчи. С американски внушения на Запад бушува вълна от емоции (от страх до гняв и възмущение) заради Русия и Путин, които правели света по-опасно място, както прозвуча наскоро на заседание  в Сената на САЩ.  Дързост, авантюризъм, коварство, прибягване до всякакви средства, пренебрежение към общоприетите норми - всички тези качества трайно се приписват на Москва в западната дискусия, което съответно влияе не толкова върху стратегическите постановки на Запада, колкото върху способността му да се договоря. \nПри това, ако се отклоним от риториката и пропагандните упражнения и се вгледаме в реалната руска политика от последната година и половина, ще ни учуди контрастът с нарисувания образ. Тя се придържа към предпазлива консервативна по целите си линия, чиято основа е стремежът да се намерят точки на съприкосновение и в никакъв случай да не се провокира по-нататъшна ескалация. Това особено личи на американското направление. Колкото повече е разюздан натискът (а съревнованието между Белия дом и Капитолия поражда ефекта саморазгръщаща се спирала), толкова по-смирен изглежда стремежът да се намери начин за взаимодействие като вариант за отговор. \nТази нелогична фраза не е трудна за разбиране. Русия премина през десетилетен етап на самоутвърждаване. Когато се разсеяха надеждите за любовно съгласие относно \"правилата на играта\" със Запада, бе взет курс на принуждаване към договорености: да се спре западната политическа експанзия и да се очертаят \"червените линии\". \nКато цяло това бе постигнато, макар и на твърде висока цена и с голямо морално-психологическо напрежение. Казано по-просто, през втората половина на това десетилетие Русия постигна максимално възможното за възстановяване на своите позиции, рухнали след разпада на СССР. Украйна и Сирия, независимо от отношението към тези две кризи, фиксираха ново качество на позиционирането на Русия в света. Нищо, че последвалото вдигане на залозите се сблъска с вътрешните икономически ограничители.    \nНо външните събеседници не бяха готови да се примирят с новия статут на Русия и съответно с понижаване на своето влияние. Още повече, че техните външни усложнения се оказаха тясно свързани със засилващите се вътрешни трудности. И с Русия като \"жертвения агнец\" на собствените проблеми и като странично плашило се оказа твърде полезна. Международната борба само се засилва, никой не смята да търси компромиси.  \nМеждувременно в момента руският държавен апарат не създава впечатлението на машина, която е настроена за нов кръг на решително противоборство. И работата не е във външнополитическите постановки, а най-вече в способността бързо и адекватно да се реагира на вътрешните предизвикателства. Които, естествено, се задълбочават от външния натиск. В основата на успеха на руската политика от предишния период лежеше твърде хитроумно действащото \"частно-държавно партньорство\", работата на полутонове и способността да се мобилизират ресурси за решаването на текущите задачи. По принцип това е напълно реална тактика за целия свят, в който се разпадат всички обичайни форми, норми и модели. Но тя изисква висока гъвкавост и непрекъснато ръчно управление. Дори и най-оправните ръце се уморяват, а опитът да се включи дори за кратко автопилотът веднага оголва проблеми в работата на всички системи.  \nНалага се тези проблеми да се решават в най-малко благоприятните външни условия. Натискът на опонентите ще се засилва, а на партньорите може да се разчита ограничено. Светът сега повече от обичайното започва да живее по правилото \"моето ми е по-скъпо\". Създадената в Русия система предстои да мине през истинска проверка за устойчивост. \n \n   \n \t\n", "date": "2018.09.06", "title": "Светът стана заложник на САЩ  "}
