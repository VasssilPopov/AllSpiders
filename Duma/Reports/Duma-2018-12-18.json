{"url": "https://duma.bg/nyamalo-bilo-fashizam-faktite-vi-oprovergavat-n181580", "text": "Нашите управляващи официално твърдят, че не е имало фашизъм. Проводници на това твърдение са: неофашисти, реваншисти, екстремисти, скинари, държавни, управленски, партийни, обществени дейци и други... Наемам се да опровергая клеветниците. Посочвам само един пример. В малките часове на Гергьовден (6 май) е извършено страшно престъпление. В черна камионетка са натоварeни шестима ятаци. Товарачите знаят къде ще ги закарат и какво ще ги правят. Натоварените не знаят. Оказва се, че живи не се завръщат. А ето и истината, която води до тази трагична развръзка. В края на април 1944 г. е разкрит в с. Бараково, Дупнишко, ятак, който в къщата си укрива партизани. При внезапното нападение за залавянето им ятакът е убит, а намиращият се там партизанин е пленен. Той прави признание. Информира ги, че в Саморанската гора има тайна землянка, в която се съхраняват хранителни продукти. На партизанина и наум не му идва, че прави фатална грешка, като подлага шестима саморански ятаци на злодейска смърт. За да бъдат разкрити, таен полицейски агент от Дупница устройва клопка, която не може да се проумее от ятака Ненко Пиперков, а след това и от останалите ятаци, а и от цялото село Самораново. Същият се преоблича като просяк в разкъсани дрехи. В последните дни на месец април в полите на Саморанския Рилски балкан се явява и се застоява един ден Н. Пиперков, крои лозето си, което се намира на няколко разкрача от мястото, където се появява дрипавият човек. Вижда го и се прави, че не го вижда. Дрипавият прави обратното, вижда го и направо отива при него и му споделя своята орисия. Партизанин е от отряда на В. Демиревски. Ненков му вярва, жал му е за него. Съжалява за орисията му. Споделя с него сухата си храна и му казва, че е ятак и че има и още други пет: Борислав Стоилов, Александър Стоименов - мой втори чичо, Стаменко Прадевски, Йордан Дотин и Йордан Анин. Още на следващия ден ятаците ги арестуват един по един. Напълно разбираемо е, че след първия арест останалите се канят да избягат в отряда. Но не би! Ятаците са закарани в сградата на вечерното занаятчийско училище до река Джерман. От другата страна на реката започва нискостеблена гора с име Чаршията. Тя е място за потайни явки. Там се срещат и партизани с ятаци. Ятаците са подложени на всекидневен разпит. Искат да издадат къде се укриват партизаните, кой ги храни и т.н. Отговор няма. Жандармеристите се озлобяват и си отмъщават - бият ги до смърт. С изпотрошени ръце и крака са закарани в местността Талкиандък, която се намира на шосето за Горна Джумая, на 4-5 км от с. Браково, Дупнишко. Ятаците са разтоварени и отведени до ръба на канарата. Разстрелват ги един по един. На другия ден са изложени на централния площад в Благоевград за назидание. Нека хората видят какво ги чака активните антифашисти. Къде са погребани никой не знае. Само се знае, че това място е скрито далеч от погледите на хората. И имат право - такова чудовищно престъпление трябва да се укрие.  Идва 9 септември, българският монархофашизъм е разгромен. Установява се нова демократична, свободна, антифашистка власт. От затворите и концлагерите се завръщат по родните си места партизани и ятаци. Завръщат се дупничани, завръщат се и други от околните села. Само ятаците ги няма и все ги няма. Цялото село започва да се безпокои. Тревогата все повече се нагнетява в душите на хората. Какво става? Защо не си идват? Но няма отговор. Въпреки протакането, ятаците се връщат... само че в ковчези! А къде се намира тайният дупнишки агент, действал като \"партизанин\"? На 9 септември е в родното си село, което е съседно на с. Кремиковци. Укрива се и не се показва навън. Семейството му го храни, но след няколко години е издаден. Саморанци научават с голямо закъснение, че е жив и че се е укривал. Искат да го докарат. На събрание се събира цялото село. Предполагам, че е станал по-нисък от тревата и горчиво е плакал. След това не знаят нищо за него. Вероятно е осъден законно на смърт. Известно е, че историята не забравя нито престъпленията, нито престъпниците. Това се отнася и за днешните властници - те трябва да се разобличават и съдят, ако се извършили злодеяния. Глас народен, глас Божи!", "date": "2018.12.18", "title": "Нямало било фашизъм? Фактите ви опровергават"}
{"url": "https://duma.bg/don-karlos-30-godini-na-stsenata-na-parviya-ni-operen-teatar-n181574", "text": "Юбилейният спектакъл се посвещава на 90-годишнината от рождението на именития композитор и диригент Иван Маринов, който дирижира тази опера пръв. В \"Дон Карлос\" на 23 декември ще участват изявени творци, чиито имена са известни не само у нас, но и на големите оперни сцени. Това са Александрина Пендачанска в ролята на Елизабет Валоа и Камен Чанев като Дон Карлос. За първи път в ролята на Родриго, маркиз Поза, на сцената ще излезе младият баритон Атанас Младенов, а принцеса Еболи ще бъде Александрина Стоянова Андреева. Филип II ще изпълни Светозар Рангелов, а Великият инквизитор е Петър Бучков. Гостуващ диригент на представлението е Михаел Балке от Германия.", "date": "2018.12.18", "title": "\"Дон Карлос\" 30 години на сцената на първия ни оперен театър"}
{"url": "https://duma.bg/klasat-na-prof-stefan-danailov-gotvi-premiera-n181571", "text": "Класът на проф. Стефан Данаилов в НАТФИЗ ще направи първия си сценичен дебют на 20 декември. Спектакълът \"Кръв и власт\" е създаден по произведения на Уилям Шекспир, Кристофър Марлоу и Джон Уебстър, в превод на проф. Александър Шурбанов и Валери Петров. Постановката е дело на гл. ас. д-р Росица Обрешкова, сценографията и костюмите са на Диана Тотева и Радосвета Гъбова (III курс сценичен и екранен дизайн, клас на доц. Марина Райчинова), а композитор е Живко Сираков. Автор на сценичния бой е гл. ас. д-р Емил Видев, сценичната фехтовка е на гл. ас. д-р Камен Иванов, а пластиката на доц. д-р Велимир Велев и Цветан Апостолов. Вокални педагози на спектакъла са проф. д-р Анастасия (Сияна) Търколева и ас. Павлета Семова. ", "date": "2018.12.18", "title": "Класът на проф. Стефан Данаилов готви премиера"}
{"url": "https://duma.bg/koleden-podarak-ot-pisateli-za-rayon-novi-iskar-n181569", "text": "Във връзка с връчването на Годишните награди на Столичната библиотека и по случай наближаващите Рождественски и новогодишни празници награждаваните през годините писатели и активните участници в кампаниите на библиотеката на София ще подарят свои книги с автограф на училищните и читалищните библиотеки в район \"Нови Искър\".", "date": "2018.12.18", "title": "Коледен подарък от писатели за район \"Нови Искър\""}
{"url": "https://duma.bg/vecher-na-georgi-gospodinov-v-polskiya-institut-n181570", "text": "\"Стихове и минотаври. Вечер с Георги Господинов и неговата поезия (и проза) на полски език\" организира Полският институт в София на 20 декември от 18 ч. в салона на ул. \"Веслец\" 12. Ще бъдат представени полските издания на книгите \"Физика на тъгата\", превод Магдалена Питлак, и \"Край на минотаврите. Избрани стихотворения\", подбор и превод Северина Плачкова, Крум Крумов (които ще участват в срещата). Модератор е доц. д-р Диляна Денчева.", "date": "2018.12.18", "title": " Вечер на Георги Господинов в Полския институт"}
{"url": "https://duma.bg/simfonieta-sofiya-s-kontsert-v-tsentralniya-voenen-klub-n181573", "text": "Оркестър \"Симфониета \"София\" с диригент Свилен Симеонов за поредна година ще изнесе традиционния Коледно-Новогодишен концерт \"С музиката на фамилия Щраус\". Събитието е днес, 18 декември, от 19 ч. в Централния военен клуб. В програмата очаквайте любими валсове и полки от прочутата музикална фамилия. Входът е свободен.", "date": "2018.12.18", "title": "\"Симфониета \"София\" с концерт в Централния военен клуб"}
{"url": "https://duma.bg/tsska-sf-prebori-snega-i-botev-pd-n181561", "text": "ЦСКА-Сф пребори снега над София и победи с 2:1 Ботев Пд в последния мач за 2018 г. в Първа лига. Срещата на \"Българска армия\" беше под въпрос заради снежните преспи и бе отлагана 2 пъти, но накрая реферът Драгомир Драганов се съгласи мачът да се играе, опасявайки се че след 24 часа снегът ще натрупа още повече. В почистването му се включи дори синът на собственика на клуба Даниел Ганчев. Домакините изковаха успеха с 2 гола на Али Соу (14 и 28), който после напусна ледения терен заради контузия. Кирил Десподов проби отдясно и центрира по земята, но топката  отскочи от буца сняг и се вдигна, а на 3 м от голлинията гамбиецът я заби с глава и откри. Пак Десподов му асистира и за втория гол, като преодоля Кристиан Димитров и намери Соу, който от 10 м препарира вратаря Даниел Кайзер за 2:0. Серкан Юсеин (69) намали с глава след двойно с Филип Филипов и под носа на Божидар Чорбаджийски. Изравнителен гол на Стивън Петков (89) пък бе отменен заради засада на асистиралия му с глава Лъчезар Балтанов.  Така ЦСКА-Сф събра 45 т., с което запази дистанцията от лидера Лудогорец на 6 т. Освен четвъртфинала за купата в Разград, напролет \"червените\" и \"орлите\" ще имат още 2 сблъсъка в първата шестица и поне на теория в Борисовата градина още се броят за конкурент за титлата.  \"Трудно е да говорим за нормален футболен двубой, физическото и психическото трябваше да вземе връх. Али Соу и Рубен Пинто напуснаха заради мускулни проблеми, не е нищо сериозно. Бе важно да останем живи в битката за титлата. Не искахме да бъдем в ситуацията на Левски, защото за тях всичко е приключило и им предстои много скучна втора половина от шампионата. За ЦСКА не е така, все още сме с шансове и за купата. 6 т. е много от Лудогорец, но ние спечелихме днес и поне имаме надежда, ако резултатът бе различен, щеше да е невъзможно. Сега е трудно, но не невъзможно“, коментира Нестор Ел Маестро.  \"Ненормални условия за двубой от елитен шампионат. Беше важно кой ще се възползва от грешка. Топката скочи неестествено при първия им гол. Няма как да се реагира в такава ситуация. Да стоим час и половина и да чакаме, за да играем пак на ненормални условия, не е добре. Още в самото начало казах, че не трябва да се играе, защото може да има контузени като Йордан Минев, чието състояние не е добро. Продължаваме за купата и търсим попълнения, които ще вдигнат нивото\", заяви пък наставникът на \"жълто-черните\" Николай Киров - Белия.", "date": "2018.12.18", "title": " ЦСКА-Сф пребори снега и Ботев Пд"}
{"url": "https://duma.bg/moskva-kiev-gotvi-nova-provokatsiya-n181601", "text": "Руският външен министър Сергей Лавров увери, че Русия няма да започва война с Украйна, информира РТ. \"Ние няма да започнем война с Украйна, обещавам\", отбеляза той пред радио \"Комсомолска правда\". Той поясни, че за да се запази Украйна като нормална, разумна и неутрална страна, трябва да се гарантира, че всеки, който живее в Украйна, е в комфортно състояние. Лавров предупреди, че украинският президент Петро Порошенко подготвя нова въоръжена провокация на границата с Крим през втората половина на декември.  През миналата седмица руското външно министерство предупреди, че правителството на Украйна планира офанзива в Донбас. Москва смята, че Киев подготвя въоръжена провокация като претекст за използване на наложеното военно положение. Лавров уточни, че провокацията няма да бъде достатъчно силна, че да предизвика мащабен отговор от Русия. По думите на руския външен министър това се обсъжда и със западните партньори на Украйна, като целта е да се поддържа пропагандата, че Русия настъпва към Украйна и това да послужи за оправдание на още повече санкции.  Лавров също така заяви, че Русия не признава двете отцепили се от властта на Киев народни републики в Донбас, тъй като по този начин ще загуби останалата част от Украйна. \"А после? Да изгубим цялата останала Украйна, да я оставим в ръцете на нацистите?\", попита Лавров в отговор на журналистически въпрос. Според него сегашното управление в страната \"има всички черти на нацистки режим\". В същото време военното министерство на Русия обяви, че са разположили повече от 10 изтребителя Су-27 и Су-30 в Крим. Руското военно ведомство уточнява, че разполагането на изтребителите е станало на ремонтираната военновъздушна база \"Белбек\" в Крим, където изтребителите ще бъдат постоянно разположени. В неделя на пресконференция украинският президент Петро Порошенко обяви, че \"ако няма открита агресия\" от страна на Русия, той не възнамерява да удължава военното положение, въведено на 26 ноември. По негови думи след края му ще започне предизборната кампания. В Украйна трябва да се проведат президентски избори на 31 март следващата година. Предвижда се кампанията да започне на 31 декември.", "date": "2018.12.18", "title": " Москва: Киев готви нова провокация"}
{"url": "https://duma.bg/ventsi-stefanov-pisa-6-na-slaviya-i-osvobodi-3-ma-n181557", "text": "Президентът на Славия Венцислав Стефанов постави отличен на отбора си, който спечели след драма Купата на България, и прескочи един кръг в пресявките за Лига Европа, но изрази недоволство от представянето на \"белите\" през есента. \"Можехме да сме в шестицата, но изгубихме точки от по-слабите отбори. Славия е млад състав и се надявам да се представим по-силно през пролетта, а защо не и да влезем в първата шестица\", заяви босът на столетния столичен клуб. Славия ще зимува на 9-ото място, и на 7 т. от първата шестица. Босът обяви, че е освободил трима българи. \"Милчо Ангелов иска да ходи в чужбина. Сашо Александров има по-добра оферта от ЦСКА 1948, а Момчил Цветанов явно не е оправдал доверието на треньора. Ще вземем нови състезатели, но няма да са гръмки имена, тъй като трябва да развиваме нашите таланти”, декларира Стефанов. Той се изказа положително за въвеждането на системата ВАР, но \"Всичко е втасало в България, та ВАР ни трябва. Системата струва един милион. Вие знаете ли как се изкарва един милион, за да се вкара в системата ВАР? Това не е работа на БФС, защото БФС не е финансова институция. Ако ФИФА и УЕФА помогнат, добре. Ако мачовете ни са във време по-прилично за присъствие, със сигурност 50% ще се вдигне посещаемостта. 20 домакински мача по 1000 човека са 20 000. По 10 лева са 200 000 лева. Говоря за Славия, а ние взимаме 300 000-400 000 лева от телевизията. А я сметнете за Левски, за ЦСКА. Никой не се е хванал да сметне. Пълна загуба! Когато подписвахме договора, никъде не пишеше, че ще играем в 20,00 часа, в 21,00 часа. Чудно ми е как другите отбори не говорят по този проблем. Извиват ни ръцете, а телевизията печели доста повече, отколкото дава на клубовете. Направили са си сметката, но и клубовете да си направят сметката. Без телевизия ще взимат повече, ако мачовете са по нормално време\", завърши колоритният бос на \"белите\".", "date": "2018.12.18", "title": "Венци Стефанов писа 6 на Славия и освободи 3-ма"}
{"url": "https://duma.bg/za-blizo-50-ot-biznesa-2018-g-e-bila-losha-n181606", "text": "Бизнес климатът у нас се е влошил през изминаващата година, съобщи вчера председателят на Българската стопанска камара (БСК) Радосвет Радев, позовавайки се на резултати от годишната анкета на камарата \"2018 г. през погледа на бизнеса\". От анализа става ясно, че 49% от анкетираните фирми отчитат застой в развитието си, а 26% влошаване през тази година в сравнение с 2017-а. Едва 24% определят 2018 г. като успешна за развитието на бизнеса им. Над 75 на сто от участниците в проучването очакват догодина да има повишаване на енергийните цени, цените на суровините, фискалната и регулаторната тежест. Намаляват и оптимистичните очаквания за развитие на икономиката догодина. Силно одобрение сред бизнеса има на предложението за въвеждане на диференцирани ставки по ДДС - 72 на сто. 76% не одобряват новите изисквания за касовите апарати, а всеки трети има притеснения, че няма да успее да ги покрие в срок. Две трети, или 66% от анкетираните декларират, че през 2018 г. не са участвали в конкурси за обществени поръчки. От останалите 34% посочват, че са ставали свидетели на некоректни и незаконни практики при провеждане на процедурите. Това са: тенденциозни условия в конкурсната документация в полза на конкретен изпълнител - 90%,необективно оценяване на офертите - 81%, забавено разплащане от страна на възложителя - 55%, подмяна на подизпълнители - 45%. Според 58% от участниците, корупцията е нараснала, а според 49% се увеличава престъпността. Спрямо предходната година има ръст на регулаторната тежест и на сивата икономика - съответно 58 и 46%, при средно 42% през 2017 г. Продължава да е твърде нисък процентът на отговорилите, че се подобрява достъпът до правосъдие - 18%. От проучването става ясно, че общият размер на фирмената задлъжнялост се повишава от 79,7% на 82,4% като просрочията за период над една година намаляват от 41% през 2017 г. на 23% през 2018 г.   По отношение на работните места тенденцията е негативна - през годината 25% са намалили броя на работниците си. Успоредно с това 39% от анкетираните декларират, че през 2018 г. са увеличили работните заплати в своите предприятия. 68% от фирмите имат намерение да повишат заплатите на служителите през 2019 г.  Задълбочава се тенденцията на сериозен дефицит на тесни специалисти и изпълнителски състав.", "date": "2018.12.18", "title": " За близо 50% от бизнеса 2018 г. е била лоша"}
{"url": "https://duma.bg/chernite-kucheta-sa-kafyavi-n181593", "text": "Лисабон, 7-8 декември 2018 г. Студентското градче. Хт конгрес на ПЕС. Делегати - 339, журналисти - над 250, премиери, министри, депутати, експерти, гости, общо - над хиляда участници от 56 страни. Няма скенери, лимузини, кортежи, охраната е дискретна.  В университетския стол чакат на опашка за сандвич и кафе студенти, професори, делегати, министри. Конгресът заседава, лекциите си продължават. В кампуса няма кръчми, дискотеки, барове, нощни клубове, казина, секс-шопове, няма разгул, нито чалга, не се лее алкохол, даже бира няма. Тук се учи, това не е място за забавления.        Аудиториумът прелива в червени протуберанси, атмосферата е приповдигната и приятелска, цари въодушевление, непознато и неприсъщо на българска територия. От ляво на сцената - рок-група. Звучи песента на италианските партизани \"О, белла, чао!\". Всички пеят. Речта на Сергей Станишев е кратка, емоционална и самокритична. Няма и помен от познатия речитатив, монотонен и безизразен, способен да приспи и летящ огнедишащ дракон. Това е друг Сергей - един човек, който си е у дома. Не само заради доброжелателната енергия, така чужда на българския политически и обществен живот, отровен от омраза, отмъстителност, злоба, ревност и цинизъм.  \"Трябва да създадем социална Европа, която работи за всички, Европа на гражданите и народите, да скъсаме всякакви връзки с политиките, подчинени на пазарите, няма решения, предложени от крайнодесните, които да помогнат на хората\", казва Джеръми Корбин. Залата го посреща и изпраща с аплодисменти. Фернандо, момче от Гвинея Бисау, казва гордо \"Аз съм социалист\" и записва прилежно всичко в тетрадката. Китайската делегация е дисциплинирана и се движи в пакет. Латвиецът Нилс Ушаковс говори перфектен руски. \"Моля ви, спечелете тези европейски избори!\", казва Джефри Сакс. Във фоайето се появява Хоакин, възрастен мъж с големи мустаци и червено знаме, на което е изобразен юмрук и пише \"Partido socialista\". Хоакин е участвал в \"Революцията на карамфилите\" на 25 април 1974 г. Научавам това благодарение на оскъдния си испански и на първия куплет на \"Grаndola, Vila Morena\", който успявам да изрецитирам горе-долу прилично. Хоакин грейва, запява дрезгаво, за велико мое изумление притичват няколко студенти и нестройното хорче подема химна на португалската революция на Жозе Афонсу  - \"Грандола, смуглият град, земя на братството, тук народът се разпорежда и на всеки ъгъл срещаш приятел\"...    На конгреса човек може да чуе думи, чужди и направо враждебни на брюкселския жаргон, думи, отдавна забравени и забранени в България: работническа класа, работници, солидарност, равноправие, експлоатация, капитализъм, социализъм, фашизъм, антифашизъм, памет, идеология, съпротива срещу подмяната на историята...  Европейската левица постепенно се пробужда от своя неолиберален сън.  30 години, в които тя, европейската левица, крачеше бодро, безразсъдно и безотговорно в някакъв противоестествен, самоубийствен десен марш. Нагаждаше се към диплите на дясната конюнктура и политкоректност; внимаваше да не изпадне от каруцата на неолибералното разбиране за света, \"сакрализирано\" от наши ляво-десни експертни доморасляци - \"Така ще бъде! Свиквайте! Ние ще бъдем богати и образовани, вие бедни и прости!\"; поддакваше и припяваше на истеричната русофобия и това не е свършило.  Подтичваше при първо подсвиркване на американския хегемон и бързаше да се запише в глутницата на желаещите пудели - да припомням ли Тони Блеър и войната в Ирак (за която се извини, подведен бил), и войната в Югославия (за която не се извини, ама к`во от т`ва).  Обслужваше бруталния интерес на глобалния капитал - да припомням ли онзи еврокомисар от ГСДП, онзи еврорекетьор, който изнудваше България с фалшивата дилема \"Или АЕЦ, или ЕС!\" - за Ферхойген говоря, този-който-прилича-на-човек-целунал-нагорещен-котлон.  Не се противопостави на чудовищния натиск върху бившите социалистически държави, на тяхното разграбване, деиндустриализация, деинтелектуализация и разпарчетосване, докато колективната алчност, егоизъм и надменност на Запада превърна тези държави в колонии, в икономически парии, в енергийни просяци, в безправни васали, в подчовеци, в сенки на самите себе си, лишени от история, памет, достойнство и суверенитет.  И тъй - носеше се европейската левица по фарватера на мейнстрийма, валсуваше лежерно върху неолибералния паркет като част от естаблишмента, докато един хубав ден се подхлъзна и пльосна на пода - някой беше изпуснал купичката с хайвера...  За да дойде в Лисабон Джефри Сакс, бащата на \"шоковата терапия\" и да каже  Покъртително, наистина! И още нещо каза Джефри Сакс: \"Бежанците, откъдето и да са, бягат от конфликти, породени от престъпната политика на САЩ.\" Спят българските десни! Още не са обесили Джефри! Най-сетне европейската левица протегна краченце изпод пухения летаргичен юрган, стресната от лявата фразеология на крайната десница; от фашизирането на популисти и националисти, тези изчадия на презрението и унижението на националните държави; от Орбан-изацията на дясното и на лявото; от неонацистките дефилета из европейските столици; от залеза на могъщи някога леви партии (\"Все за партии говорим, а трябва да говорим за хората, защото те плащат цената!\", каза едно момиче от Испания); от превръщането на един великан - партията на френските социалисти, в треперещо мишле за чест и слава на неолибералния Карабас Барабас; и главно - от факта, че ЕС отдавна не е нито европейски, нито съюз, а сборище от самодоволни псевдоевропейски, проамерикански брюкселски бюрократи.  Най-сетне европейските социалисти започнаха да разумяват, че ЕС трябва да бъде не просто преформулиран, а преоснован; че демокрацията е в опасност, но не тази \"демокрация\", която дели държавите и хората в ЕС на господари и слуги; че \"Демокрацията е крехко цвете, което трябва да опазим от черните кучета\". Станишев измисли метафората с черните кучета и ги назова - крайният национализъм и арогантността на ЕНП, която не се гнуси от фашизоидите. Напротив. Храни ги, обгрижва ги и управлява с тях. Черните кучета са кафяви. Неонацизмът, неофашизмът, расизмът, ксенофобията, антисемитизмът и всеобемащата омраза - те блъскат по вратата на Европарламента. Утре ще нахлуят в него. И те ще преформулират ЕС по свой образ и подобие. Ако им позволим. Лоботомирана Европа ослепя за неонацизма и неофашизма. В София, с факли и барабани, бумти и трещи Луков марш. В Рига живите нацисти от латвийския батальон \"Вафен-СС\" жънат аплодисменти. В Блайбург ултрадесни от цял свят славят хърватските нацисти, усташите и техния фюрер Анте Павелич, \"Касапина на Балканите\". В Естония, край река Нарва честват нацистите от 20-а Естонска СС дивизия. В Украйна бандеровците веят знамена със знака на СС \"вълча кука\"; тачат живите нацисти от СС батальоните \"Роланд\" и \"Нахтигал\" и от СС дивизия \"Галичина\"; в Одеса изгориха живи 50 души и квичаха щастливо по своите фейсбуци \"Красота! Да горят руските свине!\"; и за награда бяха обявени за \"пазители на демокрацията\" и \"гаранти на евроатлантическите ценности\"; американски и европейски политици позираха с фюрерите от \"Десен сектор\" и \"Свобода\", а мадам Нуланд разнасяше курабийки с благопристойния девиз \"Fuck EU!\"... През това време Европа мълчеше дружно и солидарно. Солидарно с кого? Неонацизмът и неофашизмът не са само факли, барабани, татуирани свастики и \"Sieg Heil!\" по стадионите. Това не е природно явление, цунами някакво. Не. Това е мироглед, идеология, целенасочена политика, която развращава общественото съзнание, руши устоите на Европа, нейната идентичност, нейната история, историята на всяка една европейска държава, за да покори и унищожи Европа.  И когато на 25 октомври 2018 г. ЕП прие  Сорая Пост от групата на S&D възкликна \"Най-накрая!\". Това \"Най-накрая!\" казва всичко. И в този контекст, когато европейската левица започна много бавно да се пробужда, отсъствието на Корнелия Нинова е необяснимо. (Приятел шегобиец моментално ми изпрати sms - \"Един с Корбин, друг с Корни!\") Това е политическа грешка, пред която даже медийните бодигардове изгубиха звук и образ.  Преизбирането на Сергей (за трети път) за президент на ПЕС (с 84%!) е успех и признание за него лично, за БСП и за България. Колкото и троловете да тролят и хейтърите да хейтърстват. Всяка партия би се гордяла с този успех и с това признание. Няма партия, която да не използва такъв потенциал и такова влияние. А българската делегация изпадна в конфуз - да показва на журналистите своите бюлетини като доказателство, че гласува \"за\" Сергей. Интересно какви бюлетини ще показват, когато БСП захване да реди листата за евроизборите. Какъв й е проблемът на Корнелия? Истанбулската конвенция? Има ли позиция на БСП, на Св. Синод, на основните вероизповедания, на КС, на българското общество против ИК? Има. Можеше ли някой да спре председателя на БСП да изрази тази позиция? Не. Марош Шевчович (който инак хич не ми е симпатичен) докладваше резолюциите (известни още от месец юли!) и най-спокойно каза, че словашките социалисти не приемат ИК. И - о, чудо! - таванът на Аудиториума не се сгромоляса! Същото важи и за мигрантския пакт.  На конгреса имаше панели по различни проблеми, имаше дискусии, имаше лидерски срещи (leaders meetings), на които Корнелия можеше да разговаря с купища премиери, министри и депутати и за няколко часа да свърши толкова работа, колкото за 1-2 години.  Вярно, в Лисабон не забелязаха липсата на Нинова. По-точно - направиха се, че не забелязват. От едното възпитание и дипломатичност. Но всичко се пише. На гърба на БСП.  Друго е главното - не може да те няма, когато Партията на европейските социалисти тръгва на битка с неонацизма и неофашизма. С черните кучета, които са кафяви.", "date": "2018.12.18", "title": "Черните кучета са кафяви"}
{"url": "https://duma.bg/priznaha-shamanizma-za-nay-drevnata-profesiya-n181566", "text": "Шаманизмът е признат за най-древната професия, отбелязват американски учени. Според изследователя от Харвардското училище за изкуства и наука Мануир Сингх древните племена са били убедени, че шаманите могат да управляват времето, да осигуряват успех по време на лов, да лекуват различни болести. Магьосниците са представлявали особена класа, която се е ползвала с власт и уважение. Преди да стане пълноправен шаман, човек е трябвало да премине през специален обред на посвещение, включващ редица сложни процедури. Този етап е начертавал своеобразна разделителна линия между посветения и останалите представители на племето, а също така е утвърждавал правото на шамана да прави магии. Сингх смята, че именно инициацията отличава шаманизма от другите видове дейност, достъпни за всички.", "date": "2018.12.18", "title": "Признаха шаманизма за най-древната професия"}
{"url": "https://duma.bg/datata-n181577", "text": "1737 - УМИРА АНТОНИО СТРАДИВАРИУС, ИТАЛИАНСКИ МАЙСТОР НА СТРУННИ ИНСТРУМЕНТИ (Р. 1644 г.). Известен като Страдивари. Създал е много цигулки, чела, арфи и др. Запазени са около 650 инструмента негова изработка. Латинизираната форма на неговата фамилия - Страдивариус, както и кратката \"Страд\", често се използва, за да се обозначат неговите инструменти. Смята се, че не е предал своя богат опит на никого. 1940 - АДОЛФ ХИТЛЕР ОДОБРЯВА ПЛАНОВЕТЕ ЗА ОПЕРАЦИЯ \"БАРБАРОСА\". Предложено е приготовленията за нападението над СССР да бъдат завършени до 15 май 1941 г., а до есента немците трябва да напреднат до линията, минаваща от Архангелск до Волга. Операцията се проваля по две основни причини: руските ресурси и издръжливост са по-големи от очакваните; самият Хитлер се намесва, давайки заповед за концентриране на войските срещу Москва, след като Ленинград вече е обкръжен, а в същото време придвижва танковите войски от центъра в южна посока и по този начин облекчава защитата на столицата. До настъпването на зимата само южната армейска група успява да изпълни първоначалните заповеди. 1998 - ЗАПОЧВАТ ДЕБАТИТЕ ЗА ИМПИЙЧМЪНТ НА АМЕРИКАНСКИЯ ПРЕЗИДЕНТ БИЛ КЛИНТЪН, признат за виновен по две от четирите точки - за лъжесвидетелстване и възпрепятстване на правосъдието във връзка с разследването на скандала около връзката му със стажантката в Белия дом Моника Люински. Това е втори случай в историята на САЩ, когато законодателните власти задействат тази процедура за разследване срещу държавния им глава. Първата процедура по импийчмънт е срещу 17-ия президент Ендрю Джонсън (1808-1875). И Джонсън, и Клинтън са оправдани след поименно гласуване в Сената. 2011 - УМИРА ВАЦЛАВ ХАВЕЛ, ЧЕШКИ ПОЛИТИК (Р. 1936 Г.). През 1989 г. Нежната революция изстрелва Хавел към върха. Той е последен президент на Чехословакия (1989-1992) и първи президент на Чехия (1993-2003). По време на 13-годишното му управление страната преживява бурни промени, включително отделянето на Словакия, което той не одобрява, приемането в НАТО и започването на преговорите за членство в ЕС, които приключват през 2004 г. 2012 - УМИРА ГЕОРГИ КАЛОЯНЧЕВ (КАЛАТА), АКТЬОР (Р. 1925 Г.). Започва кариерата си в Народния театър, но скоро преминава в трупата на Сатиричния театър. Дебютира в киното с филма \"Утро над родината\" (1951) - в ролята на циганчето Сали е душата на компанията. Има над 50 години във филмовата индустрия, а сред най-популярните творби с негово участие са \"Специалист по всичко\", \"Бай Ганьо заминава за Европа\", \"Бон шанс, инспекторе!\" и др. Носител на десетки награди, но най-голямата за него е званието Народен артист - в най-истинския му смисъл на актьор, всенароден любимец.", "date": "2018.12.18", "title": "Датата"}
{"url": "https://duma.bg/10-cherveni-linii-n181578", "text": "Подновяването на дежурния въпрос на корпоративните телевизии към БСП \"С кого ще управлявате?\" потвърждава близостта на предсрочните парламентарни избори. Около Градската конференция на БСП в София казионните медии започнаха да разнасят хипотетични имена на кандидати за кметове, евродепутати и предполагаеми партии, с които левицата щяла да се коалира. Би Ти Ви направо излъгаха, като сложиха в намеренията на БСП клишето \"ДПС\". После излъгаха и за Мая Манолова като кандидат-кметица на София. Като делегат от конференцията ще споделя: Нито официално обсъждане на имена за червен кмет на София, нито предложения за коалиционни партньори. В изказването си лидерът на БСП Корнелия Нинова даже загатна за практически невъзможно управление заедно с ДПС. Причините - тотални разминавания в най-важните позиции като плоския данък, търговския тип здравеопазване и други положения, от които формацията на Ахмед Доган няма да отстъпи. Ще припомня, че управленията ни с ултралибералното, феодално и подгизнало от корупция ДПС за малко не ни унищожиха като партия. Голата парламентарна аритметика, компромисите и търговията с депутатска плът заради обръчите и порциите, отвратиха огромна част от гласоподавателите. Предлага се и либералната геометрия по линия на \"ляво-дясно-център\". Като коалиция с АБВ и други избягали от БСП политически бежанци. Политически център в България отдавна няма. При обединение с АБВ според мнозина БСП ще се обедини сама със себе си, а според други - и против себе си. Съюзът с коалиционни партньори на кабинета \"Борисов-2\", каквито бяха АБВ, за голяма част от социалистите представлява изваждане, а не прибавяне на гласове. Да цитираме и възгласа на радикалния френски социалист Беноа Амон по повод въстанието на \"жълтите жилетки\" в Париж: Ура! Да живее популизмът! Вече  Забележете, във Франция! Не в робовладелската територия на Бойко и олигарсите Му. Тук отдавна няма нищо. Даже и ГЕРБ, които нямат друга идеология освен кражбата, не са припознавани като десни.  Съюзите се правят за политика, а не за аритметика, геометрия или география. Още повече, че повечето партии, и особено политическите проекти като ГЕРБ, не представляват никого, освен номенклатурата и бизнеса си. Няма определени групи и класи на българското общество, които да гласуват поголовно за определена партия. Ето защо прекият контакт с народа, не само с партийния актив, е действително ефикасната коалиционна политика. Разясняването на \"Визия за България\" в цялата страна е само първа точка в тази посока. Особено представянето й сред браншови организации, профсъюзи, производители от реалния сектор, новите професии и задължително - сред българите в чужбина. БСП ще се докаже като партия в истинския смисъл на думата, ако около Визията сключи предизборен Със социалните групи, с работещите бедни и новите професии на днешния ден. Директно и без посредници. За тази цел ще предложим и еретичната идея - квотите в ръководните органи на БСП да бъдат по професии и съсловия, а не по пол и възраст. Така, между другото, в БСП ще има много повече жени и особено младежи. Важна подробност - по данни на социолозите одобрението към нашата Визия е много по-голямо от доверието към БСП. Съответно и от доверието към част от политиците, които я олицетворяват. Ето защо при представяне на Визията e хубаво да питаме избирателите и КАКВИ хора, направо КОИ хора искат, и кои не искат за народни представители. Не депутати, а народни представители! И поставена невъзможна цел - 121 места в 45-ия парламент. След изборите, независимо с кого ще управляваме, по никакъв начин не трябва да правим компромиси по основни позиции. Без значение дали и с коя от сегашните политически сили, или с бъдеща протестна партия, ще правим коалиция. Основните обвинения към нас са за подмяна на политиката, за неизпълнени обещания и разминаване между думи и дела. Иначе казано - ляв мигач в опозиция и десен завой на власт. А извоюваните на конгресите на БСП червени линии, които не трябва да се дискутират, са следните: ПЪРВО. Никакво отстъпление от решението за И за решителното й завръщане в икономиката, сигурността, образованието, здравеопазването и др. В момента държавата се използва единствено и само като охранителна фирма на Шайката. Която охранителна фирма е в съюз с огромната битова и етническа престъпност. ВТОРО. Безкомпромисна позиция за промяна на данъчната система и за смяна на плоския данък с по-справедлив. И задължително премахване на феодалния десятък за най-ниските доходи. ТРЕТО. Задължителна смяна на търговското и антибългарско образование с общодостъпна, съвременна и народна просвета.  ЧЕТВЪРТО. Същата позиция - за изгонване на търговците от здравеопазването, както и за одържавяване на фактически приватизираната медицина. Полага ни се по Конституция. ПЕТО. Изобщо не трябва да подлежи на преговори позицията ни за изграждане на АЕЦ \"Белене\" и газовия поток, ако други не решат потокът да мине през Гърция и Македония. ШЕСТО. Решителна защита от концесии и приватизация на публичната, държавна и общинска собственост, върху всички стратегически обекти, дейности и ресурси. СЕДМО. Да докажем и на власт, че за нас България е по-важна от Брюксел. И че няма да клекнем на призиви и заплахи за настаняване на квотни мигранти. Или издигане на джендър идеологията като държавна политика. Както и да се научим да налагаме вето в Европейския съвет върху решения срещу българската енергетика и транспорт например. ОСМО. Няма да отстъпим и от основната си външнополитическа цел - България да бъде връзката между ЕС и Русия. Да не забравим: обещали сме, че ако спечелим изборите, ще налагаме вето и на всяко подновяване на санкциите срещу Москва. ДЕВЕТО. Няма да се отклоним и от позициите за излизане от демографската катастрофа. С всички мерки за насърчаване на трудовата заетост, семейно подоходно облагане, 6-те хиляди лева за всяко трето българче на отговорни родители и др. ДЕСЕТО. Най-важното и най-трудното - война с хидрата на корупцията и нейните десетки милиарди, които са срещу нас и срещу България. При това борба с причините, с корупционната и лобистката узаконена основа на ограбването. Като се започне с масовите регулации против малкия и среден бизнес и се стигне до закона за обществените поръчки. Особено трудно ще бъде да се отреже  която е масовият убиец на хората по пътищата. И която, според мнозина, вкара и кметицата на \"Младост\" Десислава Иванчева в ареста, за да бъдат сплашени останалите. Трябва решително да се сменят правилата, при които партиите си назначават капиталисти, а капиталистите си назначават политици. Според половината народ трябва тотално да се смени и прочисти съдебната система. Не квотите във ВСС и други тути кванти, каквито предлагаха умно-красивите в предишния кабинет на Борисов. А делата за два метра ограда да се водят два месеца, а не 20 години. И не адвокатски хонорар и съдебни такси общо за 1000 и повече лева на първо четене, които са непосилни за 90% от населението. Нова съдебна власт, при която за \"Ало, Ваньо!\" или Мишо Бирата да се влиза в затвора, а не да се става трижди премиер. Но, както казва кварталният популист Пешо, с когото беседваме в кръчмата в извънработно време:  Търсене и предлагане, купи-продай, ти на мене - аз на тебе.\" Няма какво да се отговори на такъв политически анализатор.  След 30 години търкаляне в пропастта е необходим радикален, остър и безкомпромисен завой за оттласкване нагоре. Ето защо БСП е по-добре да запази непоколебим курс, дори с цената на повторни избори. България няма време за нови компромиси. Навремето с \"избори до дупка\" ни докараха дотук. Следователно, трябват \"яко избори\" до излизане от дупката.", "date": "2018.12.18", "title": "10 червени линии"}
{"url": "https://duma.bg/finansovata-2018-zapochna-tezhkiyat-pohod-kam-evroto-n181579", "text": "След повече от десетилетие безуспешни опити да открие правилния път към еврото, през отиващата си година България постигна частичен напредък в тази област. Сондажите дали левът може да се присъедини към валутния механизъм бяха започнати още при втория кабинет \"Борисов\". След оставката му темата беше повдигната и от служебния премиер Огнян Герджиков. При третия кабинет на Борисов финансовият министър Владислав Горанов изненадващо в началото на годината заяви, че страната ще кандидатства до средата на 2018 г. за ERM II. Този ход изнесе темата на ново ниво и създаде очаквания, че правителството този път има по-сериозни намерения да завърши процеса докрай. Още повече, че България беше официално подкрепена и от председателя на ЕК Юнкер, макар Брюксел да няма решаващ глас дали дадена страна да бъде пусната в ERM II - \"чакалнята\" на еврозоната.  Стената, която Европа изгради преди години, когато за последно прие страна в \"чакалнята\", се пропука. За това вероятно допринесе и 6-месечното ни европредседателство. Непосредствено след края му през юли България се сдоби с пътна карта за реформи във финансовия сектор, придружена от обещанието, че ако си напишем домашното, след около година ще може едновременно да влезем в \"чакалнята\" и в Банковия съюз. Подобно двойно \"влизане\" ще бъде прецедент в историята на единната валута. Макар и крайният резултат да не е това, което правителството си представяше в началото на годината, показаният заобиколен път е израз и на недоверието към България за качеството на институциите й. Страната ни се ангажира да направи реформи за укрепване на финансовия сектор, да го прекара през нова тежка проверка, този път от ЕЦБ, и да й предаде надзора над най-големите банки. Така в средата на 2019 г. кабинетът или ще успее да се поздрави с най-големия си успех, или ще обвини европейските си партньори, че и за еврото ни третират като с Шенген.   Банковият съюз е нова институция, чието изграждане започна през 2014 г., но още не е завършило. Той включва два основни елемента. Първият е единният надзорен механизъм, чрез който ЕЦБ контролира директно трите най-големи банки в съответната страна, но може да прави проверки и на по-малките. Вторият елемент е единният механизъм за преструктуриране на банки. Целта е фалитите да бъдат съпровождани от минимални щети. В този случай ЕЦБ взима крайното решение да определи и обяви, ако дадена банка е във фалит. Този механизъм разполага със специален фонд за преструктуриране. За да се присъедини към него, България трябва да прехвърли част от създадения преди три години национален спасителен фонд, който разполага с 400 млн. лв. С тези пари ще могат да се преструктурират при фалит и чужди банки. При фалит български банки също ще могат да получават пари от фонда. Това, за което в еврозоната не могат да се разберат обаче, е общата схема за гарантиране на влоговете.  На 12 юли Еврогрупата, ЕЦБ и ЕК излязоха със специално заявление, чрез което поемат ангажимент приемането на България в чакалнята на еврозоната и в Банковия съюз да стане в един и същи ден, независимо кога ще бъде той. Изявлението дойде след изпратено писмо от България на 29 юни, с което нашата страна обявява, че поема задължението да изпълни група от условия. За България еврочиновниците явно си имат едно наум, защото от влизането в ЕС досега тя е под мониторинга на Брюксел заради корупцията, организираната престъпност и състоянието на съдебната система. На специална пресконференция  зам.-председателят на ЕК Валдис Домбровскис заяви, че прекратяването на Механизма за сътрудничество и проверка за България по отношение на борбата с корупцията и организираната престъпност не е условие за влизането в банковия съюз и ERM-II, макар че ще се следят изкъсо и тези въпроси. За да бъде одобрено членството, към страната има три условия - промени в законодателството, промяна в извършването на банковия надзор и нов цялостен преглед на банковата система чрез проверка на активите и стрес тестове по подобие на този, извършен през 2016 г. Въпреки че ЕК и България твърдят, че до 1 година страната ще изпълни мерките за влизане в Банковия съюз, от ЕЦБ са на мнение, че процесът може да се проточи и повече, тъй като всичко зависи от това какво ще бъде установено в хода на преговорите. Какво всъщност сме обещали на Брюксел и на ЕЦБ. На първо място, това е засилването на надзора над търговските банки и небанковите финансови институции, като застрахователни дружества и пенсионни фондове по стандарти на еврозоната. Друго обещание пред Брюксел и Франкфурт е българският парламент бързо да ратифицира междуправителственото споразумение за Единния механизъм за преструктуриране, предназначен за подпомагане на закъсали банки, за който вече стана дума.  Третото обещание е за бързи промени в законодателството, свързани с фирмените фалити. Парламентът и съдебната власт трябва да осигурят условия за ускоряване гледането на делата за несъстоятелност. Най-вероятно ще се работи по нов закон, който да урежда фирмената и личната несъстоятелност. Освен това, нашата страна се е ангажирала за бързи промени в законодателството и в него да намерят място всички европейски разпоредби, свързани с разкриване и преследване прането на пари. Според петия ангажимент България трябва да промени регламентите за управление на държавните предприятия, защото Брюксел е притеснен от неефективното управление на държавни фирми. Министерството на финансите и БНБ все още не са обяснили на обществото какво ще означава за България членството в Банковия съюз, срещу което досега Централната ни банка се съпротивляваше. Преди време нейният подуправител Калин Христов заяви, че подобно решение е рисково, защото то води до асиметрия при вземането на решенията за държавите извън еврото. Вероятно по подобни причини до момента няма държава извън еврозоната, която да е влязла в тясно сътрудничество с ЕЦБ. България ще е първата. Ясно е обаче, че при дългия път към еврозоната целият финансов сектор ще бъде подложен на ново напрежение. Ние се хвърляме в една мъглява авантюра. Не е ясно по каква процедура ЕЦБ ще прави оценка на качеството на активите на банките, при положение че през 2016-а вече беше направена подобна оценка. Сега сме в преддверието на еврозоната и ще продължим да чакаме. На много страни, които бяха там, им отне десетилетие, за да се подготвят за приемане на еврото. И при нас ще е така. Няма да стане от днес за утре.  Активите на българската банкова система прескочиха за пръв път границата от 100 млрд. лв., а печалбата за полугодието надхвърли 800 млн. лв. Кредитирането продължава да расте и дори темповете леко се покачват, а депозитите на гражданите също се увеличават и за пръв път надхвърлят 70 млрд. Освен с фалита на застрахователната компания \"Олимпик\", който остави 200 хиляди шофьори без \"Гражданска отговорност\", в застраховането отиващата си година ще се запомни и със скандалите около системата \"Бонус-малус\". Застрахователите останаха недоволни от тълкувателното решение на ВАС. То разшири кръга от роднини, имащи право на обезщетение. Дружествата обясниха, че за да изпълнят това решение, цената на \"Гражданска отговорност\" трябва да се вдигне драстично. КФН извади за обсъждане наредбата за \"бонус-малус\", писана повече от десет години. Според различните варианти застраховката за шофьорите с нарушения може да се оскъпи със 180 до 400%. Това стана един от поводите за националните протести. В крайна сметка парламентът ограничи размера на обезщетенията.", "date": "2018.12.18", "title": " Финансовата 2018 - започна тежкият поход към еврото "}
{"url": "https://duma.bg/shte-ima-li-balgarski-piper-n181584", "text": "Реколтата от пипер в България стремглаво намалява, като основните причини са в климатичните условия, липсата на подготвени кадри в бранша и на организации на производителите. Тази година апокалипсис в производството на пипер имаше на целия Балкански полуостров и в Централна Европа, казва Георги Василев, организационен секретар на Асоциация „Български пипер“. По думите му реколтата от червена капия е била с 80% по-малко от миналата година, когато пък е била редуцирана с 40 на сто спрямо 2016 г. Доходите на нашите производители паднаха много, 30 на сто от тях фалираха, казва Василев. на вносния пипер от Турция и Македония, наред със спецификата на агротехниката и неправилното отношение на МЗХГ към пиперопроизводството у нас са сред водещите фактори, задържащи развитието на традиционното производство на пипер у нас, изтъкват от асоциацията. По-ниски средни добиви са отчетени при отглеждания на открито пипер поради масови градушки, наводнения, температури до 42 градуса и ниски температури през август. При оранжерийното производство за втора поредна година има намаление, като количеството на произведената продукция – 2,2 хил. тона, представлява 4,4% от общото производство на пипер в страната, посочват анализаторите от Центъра за икономически изследвания в селското стопанство – САРА към Института по аграрна икономика при Селскостопанската академия. Една част от проблемите с конкурентоспособността на родното производство са в неговата ефективност, смятат учените и допълват, че „сериозните и все още неразрешени проблеми в сектора, свързани със силна фрагментираност на производството, ресурсната ограниченост за навлизане на нови технологии и неработещата система за предаване на знание и опит по оста наука-практика, не вещаят постигане на по-съществено развитие на продуктивността в средносрочен аспект“. В България все още мнозина мислят, че пиперопроизводствотото е семейна работа и се върши между другото. А според Василев то е бизнес като всеки бизнес и „Сам човек не може да прави необходимите инвестиции. Прогнозите са много песимистични на фона на недостатъчното субсидиране, липсата на подготовка, текучеството на 20-30% от пиперопроизводителите, които фалират или се ориентират към друг бизнес“, смята Георги Василев. През периода 2014-2017 г. вносът на пипер в страната ни се повишава, като ежегодно внасяните количества варират между 23,3 до 28,5 хил. тона. Анализаторите от САРА посочват, че натискът на евтина продукция от Турция е един от факторите, задържащи растежа на производството в страната. Поради значителната обезценка на турската лира през 2018 г., цените в Турция, основната страна доставчик на червена капия у нас,  бяха с около 30-40% по-ниски, отколкото обичайно. По време на прибиране на реколтата цената на едро падна до около 0,30 евро/кг, докато у нас тази есен се колебаеха в диапазона 1-1,20 лв./кг. Преработвателният сектор също е силно зависим от пипера,  посочва Георги Василев. Ако ги имаше, преработвателните фабрики щяха да са на нула, а ако имаше още 200 000 тона, тогава те биха били натоварени на 80%, коментира той.  Прогнозите от бранша никак не са позитивни. Хибридите все повече ще изместват чистите сортове, защото се стремим да отговаряме на изискванията на ЕС да продаваме много и евтино, а това означава безвкусно, коментират от Асоциация „Български пипер“.  Не са оптимисти и учените – според доц. д-р Величка Тодорова,  селекционер на пипер в Института по зеленчуковите култури „Марица“ в Пловдив,  чуждите сортове вече надхвърлят по площи българските. „И продължаваме да губим  позиции. Хора, отговорни за пиперопроизводството, все по-често рекламират чуждите сортове“, посочва доц. Тодорова. А наблюденията й сред производителите показват, че опитните в бранша хора остаряват, а младите не се заемат с отглеждане на пипер, защото “виждат, че е трудоемко и рисковано“. Георги Василев е роден през 1960 г. в с. Войника, Ямболско. Израства в интернати за деца в неравностойно положение. Завършва „Начална педагогика“ В ПУ „Паисий Хилендарски“. От 18-годишен е член на БКП. Бил е първи секретар на Общинския комитет на ДКМС в с. Войника. Член е на Общинската ревизионна комисия на ОбС на БСП – Ямбол. С експорт на пипер се занимава от 28 г. Организационен секретар е на Асоциация „Български пипер“ от създаването й през 2000 г. Членовете й са 240 – производители на полето и в оранжерии, научни работници, вносители на семена и семепроизводители, търговци и преработватели.  - До 1989 г. засаждахме между 270 000 и 300 000 дка с пипер, а продукцията бе около 600 000 тона. Реализацията беше по първо направление – за бившите социалистически страни и СССР, и по второ направление - за Западна Европа, САЩ, Канада, Израел. Говорим за износ в 37 държави на 4 континента.  Това, което стана с пипера след 1989 г., има пряка връзка с демокрацията – западните държави заеха нашия пазар, основно в бившия СССР и държавите от Централна Европа, в африканските и азиатските страни с леви правителства. Това бе първият удар за пиперопроизводителите. Вторият беше, когато влязохме в ЕС, отворихме границите и мислехме, че ще залеем с пипер цяла Европа. Но това е все едно да се сблъскаш с танк – там имаше един високосубсидиран отрасъл, в който са налети милиарди евро. Нарочно ти слагат изисквания, които да не можеш да покриеш, и съответно те смачкват. Западните вериги навлязоха в България със собствените си доставчици от чужбина и ни накараха да ядем техните продукти. Българинът обича капия, а му предлагат „Калифорнийско чудо“. 85% от тези зеленчуци се продават във веригите и нямат общо с българския вкус.  - Развитите страни в ЕС ни взеха работната ръка. Не обвинявам тях, а правителствата, които не създадоха условия за задържането на тези хора тук. Брюксел поставя изисквания, които не можем да покрием. На Запад берат пипера с компютър и робот, а ние го берем с хора от малцинствата, които са по-скъпи от немски работници. Удар беше и ембаргото за Русия, която добре познава нашия пипер. Неслучайно там е известен „Болгарский перец” – огромен наш капитал, който се използва от Холандия, Испания, донякъде Унгария, но не и от нас. - Ареалите, засадени с пипер, са с близо 1200% по-малко, отколкото са били – от 300 000 декара са станали 26 000 дка. Никога не сме имали толкова малко площи с пипер в България. Реколтата също намалява стремглаво, проблемът е в климатичните условия, в недостига на подготвени кадри в бранша, липсата на организации на производителите и безхаберието на МЗХГ и лично на министрите.  Тази година е истински апокалипсис в производството на пипер на целия Балкански полуостров и в Централна Европа.  - България започва да експортира пипер още 30-40 години след Освобождението, най-напред за Унгария, Румъния, Гърция, Сърбия. Това е единственият зеленчук, който страната ни винаги е продавала и ще продава, независимо от конюнктурата на Балканите, Европа и света.  Експорт на капия за прясна консумация през последните 20 г. не е имало. Изнасяме всякакъв преработен пипер – основно замразена капия, стерилизирана капия – печена и белена, понеже като се преработи, има много по-висока добавена стойност. Най-много пипер консумира българинът и той е готов да даде най-висока цена, затова задачата ни е първо да си върнем нашия български пазар, защото е завладян от чужди сортове и държави. - Все повече хибридите замесват сортовете ни, стремим се да отговаряме на изискванията на ЕС и да продаваме много и евтино, което означава безвкусно. Българските производители не желаят да произвеждат семена, защото това е високотехнологичен, наукоемък процес, в който големите фирми влагат десетки милиарди. Как бай Иван ще им се противопостави? Нямаме нито технологията, нито машините, мозъците ни емигрираха. Западът ни принуждава да садим това, което той обича. По отношение на разсадите щеше да стане същото, но нашите хора се заинатиха и в асоциацията имаме 12 специализирани фирми за производство на разсад, които инвестират и то не европейски, а собствени измъчени пари в заводи за разсад. В Западна Европа около 85% от производителите на зеленчуци си купуват разсада от такива заводи, а в България 2-3%, като инвестицията за построяването на един такъв завод е от 10 до 50 милиона евро. Нашите гледат разсад в лехи. Как да сме конкурентни? - За пръв път в историята на зеленчукопроизводството успяхме да принудим МЗХГ да отдели пипера от всички останали култури, като го субсидира отделно. С това министерството официално призна, че пиперът е приоритетна зеленчукова култура, която е в основата на цялото ни зеленчукопроизводство. От следващата година по обвързаното подпомагане имаме 6,5 млн. лева за субсидиране на пипер. Постигнахме подпомагане, независимо от тикви, моркови, лук, картофи и каквито и да е други зеленчуци, произвеждани фиктивно с цел ограбване на европейски и национални средства. Що се отнася до подпомагането в новата ОСП, то трябва да е на база себестойност или внос – ако има голям внос, трябва да се субсидира.  - Увеличаване на декарите ще има хаотично, без план, само по конюнктурни причини, но производството ще намалява още, ако рязко не се променят условията за производство, които в по-голямата степен зависят от правилните действия на МЗХГ. Има пет важни фактора за оцеляването на сектора – създаване на модерен завод за разсад у нас, производство на български сортове, конкурентни по добиви на западните, създаване на организации на производителите, развитие на зеленчуковите борси в България, където според търсенето и предлагането да се формира справедливата за деня цена, както и равностойното подпомагане на пипера, в сравнение със зърнопроизводството например. Над 30 сорта пипер са създадени в ИЗК „Марица“ в Пловдив. Сред тях е ивайловската капия – „супер сорт, който отговаря напълно на представата на българина за форма, цвят, вкус, крехкост, твърдост, става за печене, белене, за лютеница“, посочва Георги Василев от Асоциация „Български пипер“. Селекционер в съавторство на този сорт е доц. д-р Величка Тодорова. „Само за последните 10 години имаме признати осем сорта пипер, два от които са капии – ивайловска капия, създадена съвместно с ОСПЗ–Пазарджик, и куртовска капия 1 , подчертава тя. „Повечето от производителите ни имат доверие, защото предлагаме автентични семена с много висока кълняемост.  Тази година предлагаме семена от десет сорта пипер: най-новия хибрид милкана и застрашените от изчезване местни сортове сиврия 600, хебър и стряма, три сорта капии – ивайловска капия, куртовска капия 1 и застрашения от изчезване сорт капия УВ, традиционните български ратунд, пиперът за мелене букетен 50 и от дребноплодните люти чушки джулюнска шипка 1021, изрежда доц. Тодорова. Голяма роля за повишеното търсене на семена от български пипер играе подпомагането по направление „Опазване на застрашени от изчезване местни сортове, важни за селското стопанство“ по мярка 10 „Агроекология и климат” от Програмата за развитие на селските райони. Но не е единствената причина - българските сортове пипер имат по-добри вкусови качества, по-високо съдържание на сухо вещество, багрила и витамин С, подходящи са за свежа консумация и за преработка, по-устойчиви са на болести и неприятели, подчертава проф. д-р Стойка Машева, дългогодишен фитопатолог и съавтор-селекционер на някои сортове пипер.  Но защо тогава производителите залагат на чужди сортове? Защото дават по-високи добиви, категоричен е Георги Василев. „За мен това е сортово робство – семенарските къщи продават хибриди от Холандия, а никой не се интересува от цвета, вкуса и мириса. Чрез западните сортове се продава вода! Нашите пипери имат 12% сухо вещество, а западните - 4%, т. е. 3 кг холандски пипер отговаря на 1 кг от нашите, а е три пъти по-скъп. И това го насаждат магазинните вериги, защото 70 на сто от зеленчуците се продават при тях“.", "date": "2018.12.18", "title": "Ще има ли български пипер?"}
{"url": "https://duma.bg/turoperatori-sa-protiv-prevrashtaneto-na-tsentralnata-banya-v-muzey-n181620", "text": "Проектът на Столичната община да промени предназначението на Централната минерална баня е в противоречие с основни принципи за отговорно използване културно-историческите и природни ресурси, и не отговаря на потребностите на пазара, заявява в своя позиция Асоциацията на българските туроператори и туристически агенти. Според организацията в Европа има нарастващ интерес към спа услугите и София също може да се конкурира в тази област.  В позицията на туроператорите се посочва, че  музейната експозиция може да бъде изградена в друга сграда, с пространствени и акустични характеристики, отговарящи много по-адекватно на намерението за обособяване на център за културни събития и сценични прояви. Организацията пита и дали е проведено изследване на потребителските нагласи на гостите на града, има ли оценка за приходите в единия и в другия случай. Организацията призовава за преоценка на намерението за промяна на предназначението на Централна минерална баня и провеждане на реални експертни консултации.", "date": "2018.12.18", "title": "Туроператори са против превръщането на Централната баня в музей"}
{"url": "https://duma.bg/rezultati-n181559", "text": "XX кръг ЦСКА Сф - Ботев Пд 2:1 2:0 Соу (14 и 28) 2:1 Юсеин (68); Дунав - Лудогорец 0:2; Етър - Септември 2:0; Славия - Верея 4:0; Витоша Б - Черно море 1:1; Локо Пд - Ботев Вр 4:0; Берое - Левски 2:1   1. ЛУДОГОРЕЦ 20 16 3  1 42:12 51  2. ЦСКА-Сф 20 14 3  3 35:8 45         3. Левски 20 13 2  5 40:18 41              4. Берое 20 10 6  4 29:15 36              5. Ботев Пд 20 11 2  7 31:18 35              6. Черно море 20  9 4  7 28:30 31             - - -- - - - - - - - - - - - - - -   7. Етър 20  9 3  8 22:22 30              8. Локо Пд 20  7 4  9 20:21 25              9. Славия 20  6 6  8 20:22 24 10. Ботев Вр 20  7 3 10 22:32 24  11. Витоша Б 20  6 2 12 15:32 20             12. Дунав 20  4 3 13   21:37 15             13. Септември 20  4 2 14 18:39 14             14. Верея 20  0 5 15 9:46 5 XXI кръг, 16 февруари 2019: Етър - Дунав;  Септември - Берое; Левски - Локо Пд; Ботев Вр - Витоша Б; Черно море - ЦСКА-Сф; Ботев Пд - Славия; Верея - Лудогорец Футбол по БНТ 3 Клубен Мондиал 15.20 Есперанс Спортив - Гуадалахара 18.20 Ривър Плейт - Ал Аин по Диема спорт 2 21.45 Лестър - Ман Сити по Нова спорт 22.00 Орлеaн - ПСЖ по Макс спорт 3 21.30 Болоня - Милан по Евроспорт 2 19.30 Борусия М - Нюрнберг 21.30 Фортуна Д - Борусия Д по Макс спорт 2 Баскетбол 19.45 Фенербахче - ЦСКА М 21.45 Барселона - Олимпиакос", "date": "2018.12.18", "title": "Резултати"}
{"url": "https://duma.bg/pargov-opredeli-byudzheta-na-sofiya-za-2019-g-kato-beztselen-n181621", "text": "Столичните общински съветници разкритикуваха бюджета на София за следващата година след официалното му представяне. \"Политиките за хората отсъстват. Бюджетът е безцелен, безидеен, липсва философия\", заяви лидерът на БСП в София Калоян Паргов. Според него бюджетът няма да е на столичани, а на администрацията. \"Като много други и обещанията, че ще направим програмен бюджет, в който ще можем всички общински съветници да участваме, се изпариха. Остана само мирисът на мръсен въздух\", посочи социалистът. Той допълни, че това е трябвало да бъде бюджет на изравняване на стандартите между центъра и крайните квартали, тъй като диспропорциите в София вече са видими и дразнят хората. Междувременно кметът Йорданка Фандъкова се похвали, че бюджетът за следващата година ще бъде рекордните 1,62 млрд. лв. От тази сума 550 млн. лв. са предвидени за транспорт и транспортна инфраструктура, най-голяма част от които ще отидат за изграждането на третия лъч на метрото - 307 млн. лв. ", "date": "2018.12.18", "title": "Паргов определи бюджета на София за 2019 г. като безцелен"}
{"url": "https://duma.bg/kiril-dobrev-snegorinite-da-doydat-na-protest-sreshtu-bsp-n181622", "text": "Поредното \"изненадващо\" блокиране на пътища заради непочистени от снега трасета накара зам.-председателят на БСП Кирил Добрев да излезе с шеговито предложение за изход от кризата. \"Нека всички снегорини да се съберат в София и да стачкуват срещу БСП. След като бъдат приети от АПИ, Министерския съвет и Народното събрание, преди да си тръгнат към провинцията, да си изберат по една софийска улица, да пуснат греблото и да си тръгнат\", ироничен бе той. Според него само така улиците най-сетне ще станат проходими. Добрев продължи с горчивата ирония като отбеляза, че след последния снеговалеж в София е имало само едно чисто трасе - прословутата с безкрайните ремонти на ремонта  улица \"Граф Игнатиев\", където според него никой не минава.  Зам.-председателят на БСП се възмути, че заради непочистените пътища вече е станало нормално 100 км да се минават за 5 часа с автомобил и реши да отговори задочно и на депутатката от ГЕРБ Десислава Атанасова, която ден по-рано се чудеше кой е виновен за затрупаните пътища. \"Три часа от Благоевград до София. АПИ, кой почиства тази магистрала? Имена? Писна ми Борисов и ГЕРБ да са виновни!\", написа тя в социалните мрежи. Малко по-късно обаче текстът изчезна. Трябва да имаш смелостта да задаваш въпроси и смелостта да получаваш отговори за тях, коментира Добрев. \"Не питайте кой чисти, а как са проведени търговете, защото ако бяха проведени нормално, в една нормална държава, щяха да спечелят най-добрите\".  Добрев припомни, че миналата седмица група от фирми, които управляват ресурс от близо 10 млрд. европейски средства, стачкуваха срещу опозицията. \"Бяха извадили работници и тежка техника, докато босовете на фирмите бяха приемани на всички нива в държавата. Ние сме недоволни от начина и от системата, която управлява европейските средства, а не от работниците и инженерите, които вършат своята работа. Недоволни сме от начина, по който се възлагат и изпълняват поръчките, от начина, по който се приемат накрая\", обясни социалистът. \"Тези, които строят българските пътища, същите ги и почистват. Тези са същите, на които дадохте 1 млрд. и 300 млн. лв, за да си приберат техниката\", заяви Добрев.  От БСП припомниха и клипчета в социалната мрежа, които показваха как във Велинград се асфалтира при 5 см сняг. \"Замълчахме си. Нормално е Ц инженерингови решения, закъснели. Вчера обаче пробваха в друга община да асфалтират вече при 20 см сняг. Иновативният опит този път е от тетевенското село Гложене.", "date": "2018.12.18", "title": "Кирил Добрев:  Снегорините да дойдат на протест срещу БСП"}
{"url": "https://duma.bg/teror-v-galiche-n181623", "text": "Шантажът и терорът в белослатинското село Галиче продължават, след като бившият кмет  . Веселин Таушанов, който загуби частичните избори с по-малко от 30 гласа, разказа как в селото отново има побои, пожари и тормоз. На 12 декември е запален обор, в който семейството на Таушанов държало храна за животни и дървен материал. Наскоро бил запален домът на свидетел срещу Чоков, а застъпник на БСП е пребит. Хората отказват да подават жалби, защото не вярват на полицията и държавата. Вълната от неразкрити престъпления пламва отново, след като Чоков се завръща и откакто като началник на РУП в Бяла Слатина е възстановен Красимир Йончев. Зам.-председателят на БСП Кирил Добрев поиска отстраняването му и настоя за проверка на Областната дирекция на МВР във Враца. В противен случай БСП ще иска оставката на вътрешния министър.", "date": "2018.12.18", "title": "Терор в Галиче "}
{"url": "https://duma.bg/nad-13-ot-parite-si-davame-za-hrana-n181615", "text": "Българинът отделя над 1/3 от доходите си за храна. В процентно отношение това прави 36,7% от парите му, което е най-високият процент сред държавите от ЕС. В тази класация след България няма нито една страна членка на съюза. Страната ни заема 35 място по разходи за храна сред 40 европейски държави, съобщава БГНЕС. Българинът е на второ място на Стария континент по разходи за алкохол и цигари и отделя средно 5,1% от парите си за това. Първото място в това отношение е на Румъния. Румънците харчат за тютюн и напитки 8,2%. Разходите на румънците за храни са 34,3%, на сърбите - 34,5%, а македонците отделят за храна 37,8% от доходите си. От балканските държави по-напред са Турция, нареждаща се на 20 място с 19,7% разходи за храна, и Гърция - съответно 23 място и 20,4%. Словения, Хърватия и Черна гора също могат да се похвалят с по-висок стандарт на живот от нас. Най-малко пари за трапезата отделят в Люксембург (8,7%), Великобритания (10%) и Холандия (10,6%). В първата десетка на благополучните държави с високи доходи са Ирландия, Финландия, Австрия, Норвегия, Швейцария, Дания и Германия. В най-силната икономика на ЕС за храна се харчат средно 12,1%, а за алкохол и цигари - 1,7% от парите на домакинствата. В последната тройка са Молдова, Казахстан и Украйна (50,9%), където приблизително половината от парите отиват за храна. При съставянето на класацията са анализирани бюджетите на домакинствата през последните години. Като правило колкото по-нисък е делът на разходите за храна, толкова е по-висок жизненият стандарт, по-големи са разходите, свързани с удовлетворяване на други потребности - посещение на ресторанти, образование, развлечение, пътешествия.", "date": "2018.12.18", "title": "Над 1/3 от парите си даваме за храна"}
{"url": "https://duma.bg/tsenko-chokov-se-cherpi-v-restorant-dokato-e-pod-domashen-arest-n181627", "text": "Бившият кмет на Галиче Ценко Чоков бе заснет да се черпи в ресторант в \"Драгалевци\", докато е под домашен арест. На кадрите се вижда Чоков в доста добро физическо състояние, въпреки че пред съда той показа документи, според които страда от редица заболявания. Заради тях преди няколко месеца Чоков бе пуснат под домашен арест, а в съда пристигна с на носилка с линейка. Прокуратурата и полицията са започнали проверка, стана ясно тази сутрин. През месец май тази година бившият кмет на Галиче бе осъден на над 4 години затвор за отвличане, побой и палеж. Тогава той дойде в съдебната зала с линейка и на носилка, с обяснението, че здравословното му състояние е силно влошено. Магистратите взеха предвид това обстоятелство и го пуснаха под домашен арест. Според епикризата, Чоков страда от диабет, диабетна полиневропатия, няколко язви, дискова болест, урологично заболяване. Наскоро е претърпял операция, предстоят и други. Пред съда той обясни, че ще остане в София.Така няма опасност да извърши ново престъпление, тъй като има такъв риск в Галиче. Там имало възможност да оказва натиск върху свидетелите.", "date": "2018.12.18", "title": "Ценко Чоков се черпи в ресторант, докато е под домашен арест"}
{"url": "https://duma.bg/parvan-simeonov-uchim-se-da-otstoyavame-pravata-si-n181629", "text": "Като година на скандала и протеста определи 2018-а социологът Първан Симеонов в интервю за БНР. Със системен граждански натиск рано или късно нещата се получават, коментира още изпълнителният директор на \"Галъп Интернешънъл\".  Това, че през годината имаше много протести на различни социални групи, е добре. Ако има нещо, което не е добре – това е, че след всеки един протест, добър или лош, портфейлът се развързва. Това означава, че властта не е способна да търпи и отстоява политики и да настоява за това, което смята за добро, подчерта Симеонов. Българите се научават да отстояват правата си, добави той. Като че ли лека полека помъдряваме като общество и знаем, че постоянен натиск му е майката, обобщи социологът. Той направи парален с протестите на \"жълтите жилетки\" във Франция. По думите му част от случващото се там би могло дани уплаши. Но трябва да свикваме - това е новото нормално, смята Първан Симеонов.  Обратната страна на народовластието се нарича популизъм, добави той. Когато една група по-добре сдружена, по-мобилна и активна и по-лесно мобилизируема по улиците, може да наложи своя тясно групов интерес над мнозина други и да си присвои обществения интерес. Когато една група, несъгласна с непопулярни мерки, в общи линии се опитва да ги отложи в ущърб на кого – на собствените си деца. Обикновено непопулярните мерки означават „да затегнем колана сега, за да е хубаво за поколенията“. „Жълтите жилетки“ имат сива към черна подплата, коментира още социологът. Според него градската среда става онова място, за което все по-често ще се сещаме, когато става дума за качеството на живота, който водим. Ситуацията е качествено нова. Последните Фейсбук битки на тема „Градска среда“ всъщност се оказаха централен политически сюжет в странат, сочи анализът на експерта.", "date": "2018.12.18", "title": "Първан Симеонов: Учим се да отстояваме правата си"}
{"url": "https://duma.bg/rabotodateli-i-sindikati-otnovo-v-spor-za-minimalnata-zaplata-n181630", "text": "Заседанието на Тристранката отново се превърна в арена за сблъсък между работодатели и синдикати. Спорът бе за размера на минималната работна заплата, която трябва да стане 560 лева от догодина. Въпреки че повишението е заложено в Бюджет 2019, който вече е приет, работодателите се обявиха против и дори се оплакаха, че в България тя расте с най-бързи темпове.  Синдикатите защитиха точно обратната теза - че минималната заплата има най-нисък ръст у нас.  Този дебат се води от 25 години, коментира председателят на \"Подкрепа\" Димитър Манолов. И добави, че колкото и да спорят бизнес и синдикати, в крайна сметка правителството решава. Той обори и твърдението на работодателите, че Европейската комисия може да ни разкритикува за повишението с 12 на сто на миниланата заплата.  Средната работна заплата в Германия е 4000 евро, дали ЕК на тях ще се скара, попита риторично Манолов. Бизнесът продължи с оплакванията. Над 400 млн. лева щяло да струва на работодателите вдигането на минималната заплата. Това са изчислили от БТПП. Според тях не е правилен механизмът за определянето на минималното възнаграждение. Трябвало да се използват реални икономически критерии, а не \"политически послания\". Минималната работна заплата не може да бъде еднаква за всички длъжности, тя трябва да се договаря по икономически дейности, както се случва в половината работеща Европа, бе мнението на Васил Велев на АИКБ. Той предложи за заетите в 15 от 88 общо икономически дейности да се отложи увеличаването, тъй като там и сега средноосигурителният доход при тях е около бъдещата минимална работна заплата. Тристранката обсъжда и увеличаването на заплащането на нощния труд, както искат синдикатите. В момента заплащането е 25 стотинки на час. Синдикатите заявиха още, че той е вреден за здравето и трябва да бъде ограничен. От БСК заявиха, че са съгласни да се повиши цената на нощния труд, но също така Димитър Бранков изтъкна, че в някои сектори, като в енергетиката, например, заплащането е 2,80 лв.  ", "date": "2018.12.18", "title": "Работодатели и синдикати отново в спор за минималната заплата"}
{"url": "https://duma.bg/budinov-napusna-septemvri-sf-moni-georgiev-n181560", "text": "Столичният Септември се раздели с Мирослав Будинов, който през януари ще навърши 33. От 20-те кръга през есента таранът не взе участие само в последния мач - гостуването на Етър (0:2) в неделя. Будинов се отчете само с 1 гол, но той е сред най-красивите за сезона и донесе точката на \"септемврийци\"в добавеното време срещу Левски за 2:2. Христо Арангелов, който води отбора в тандем с Мариан Христов, призна, че ще търси през зимата попълнения за всички постове. Септември ще зимува на предпоследното 13-о място с 14 т. \"Отстъплението от миналия сезон е вследствие по-малката \"дълбочина\" на състава. 8-9 от футболистите ни са до 23 г., 6 от момчетата са под 20 г., а 5 от тях от отбора U19. Нямаме опит и затова резултатите лъкатушат. Целите пред клуба са да развива собствени кадри. Може да има интерес към наши футболисти, но конкретни оферти - не\", заяви Арангелов. 40-годишният специалист вярва, че Септември отново ще запази мястото си в елита, като тимът се събира на 7 януари, а от 17 януари до 7 февруари ще води подготовка в Анталия, където е планувал 7 контроли.", "date": "2018.12.18", "title": "Будинов напусна Септември Сф  Мони Георгиев"}
{"url": "https://duma.bg/na-1000-mazhe-v-balgariya-se-padat-po-1060-zheni-n181632", "text": "На 1000 мъже в България се падат 1060 жени, сочат данни на Националния статистически институт. Жените и мъжете у нас сключват брак все по-късно – съответно на 28,4 и 31,4 години, се казва още в проучването на НСИ, специално посветено на двата пола. За сравнение, през 1960 година средната възраст за сключване на първи брак и при двата пола е с около 7 години по-ниска, отбелязва БНР. Мъжете у нас са малко над 3,4 млн., а жените - над 3,6 милиона. За сравнение през 1960 година на хиляда мъже са се падали хиляда и три жени, тоест разпределението по пол тогава е било по-равномерно. Средната възраст на жените при раждане на първо дете се увеличава от почти 22 години през 1980-а, на малко над 27 години през 2017 година.  През 2017 средният брой живо родени деца от една жена е 1,56. За сравнение през 1900 година той е бил почти седем деца. През учебната 2017-2018 година близо 42 хиляди от учителите от първи до 12 клас са жени, а мъжете са малко над осем хиляди.  По последни данни, средната заплата на жените е 842 лева, а на мъжете 1054 лева. Разпределението на наетите по икономически дейности и класове професии е основната причина за различието на заплатите в полза на мъжете. Например в хуманното здравеопазване около 35 на сто от жените са акушерки и медицински сестри, а 34 процента от мъжете са лекари.", "date": "2018.12.18", "title": "На 1000 мъже в България се падат по 1060 жени"}
{"url": "https://duma.bg/aleksandar-tomash-ne-gledam-tochkite-n181556", "text": "Наставникът на Берое Александър Томаш не обръща сериозно внимание на таблицата с временното класиране. Заралии ще зимуват 4-и с 36 т., след знаменита победа над Левски, но по-важно е да изградят собствен стил на игра. \"Точките са на базата на продукта, който предлагаме. Берое излиза с идеята да играе футбол във всеки мач, дори срещу Лудогорец, Левски, ЦСКА, Ботев Пд, Черно море, а не да \"открадне\" точка от  тях. Някои от тези отбори натрупаха по-голям актив, но не на базата на изграден стил на игра\", заяви Томаш в Актуално студио \"Дерби\". \"Целите в клуба ни са три: всеки играч да израства индивидуално, да помага за изграждането на звената, а всеки служител да е наясно какво се иска като развитие. Юношата на ЦСКА не очаква раздяла с други футболисти през зимата освен Драгош Фирцулеску. Той обясни защо само двама юноши от школата  - Никола Маринов и Стоян Иванов, намират място в първия тим. \"Може би искаме бързи резултати от работата в школите\". Имаме ноу-хау, най-доброто, което се е случвало досега, бе школата на Литекс преди 10 години. Информацията я има. Важното е как ще я приемеш и как ще я предадеш на футболистите. Един играч на третата минута преценява треньора. Треньорът трябва да се доказва пред футболистите всеки ден\", заяви 40-годишният специалист. Според него хегемонията на Лудогорец може да бъде нарушена. \"Сър Алекс Фъргюсън каза, че максимум 4 години може да задържиш един отбор на върха, без да го обновяваш. В България станаха 7. Лудогорец превъзхожда останалите с детайли - техническия компонент – спиране и подаване на висока скорост. В българския футбол имаме проблем с това, докато в Лудогорец го владеят\". Томаш е сред най-близките приятели на Димитър Бербатов, но отказа да коментира дали 7-кратният Футболист на България ще слага край на кариерата си и дали може пак да облече екипа на Берое, както в тренировки и контроли.", "date": "2018.12.18", "title": " Александър Томаш: Не гледам точките"}
{"url": "https://duma.bg/kratki-novini-n181598", "text": "Пети човек, пострадал в резултат на нападението в центъра на Страсбург, е починал от раните си. Става дума за 36-годишен човек, който е родом от полския град Катовице. \"Моят брат Барто Педро Орент-Недзелски ни напусна току-що. Той ви благодари за любовта и подкрепата, която му дадохте\", написа роднина на починалия във фейсбук. Миналия вторник 29-годишният Шериф Шекат откри стрелба на коледен базар в Страсбург. Тогава загинаха трима души, други 13 бяха ранени.  Правителствената македонска делегация начело с премиера Зоран Заев нямаше възможност да присъства на планираното за понеделник мероприятие по откриване на част от автомобилния път между Македония и България. Причина е внезапната смърт на кмета на Охрид проф. д-р Йован Стояновски, възпоменателната сесия на община Охрид и погребението, които са предвидени за понеделник.  Хиляди на протест срещу високата цена на живота в провинция Диарбекир в югоизточната част на Турция, съобщава АФП. В региона с преобладаващо кюрдско население се наблюдаваше значително полицейско присъствие. Протестът беше свикан от профсъюзи, обединяващи работещите в държавния сектор, в отговор на рязкото повишаване на цените през последните месеци. Турската икономика беше тежко засегната от рязкото поевтиняване на националната валута и стана жертва на обтегнатите дипломатически отношения между Анкара и Вашингтон това лято.   ", "date": "2018.12.18", "title": "Кратки новини"}
{"url": "https://duma.bg/izostrya-se-razkolat-mezhdu-sasht-i-evrosayuznitsite-im-n181594", "text": "Ангела Меркел, Еманюел Макрон и Тереза Мей безуспешно се борят със склонността на Доналд Тръмп към \"национализъм\" и \"изолационизъм\", пише в. \"Вашингтон пост\". Лидерите на Германия, Франция и Великобритания имат все по-малко лостове в преговорите с Тръмп заради проблеми в собствените си държави, Меркел Макрон и Мей губят политически капитал, добавя изданието. Аналитици предричат изостряне на разкола между САЩ и най-близките им трансатлантически съюзници. Те отбелязват, че всеки от лидерите ще разглежда света с оглед на вътрешните заплахи, а не общите външнополитически задачи. Политологът Хизър Конли твърди, че в момента се наблюдава \"раздробяване на Европа\" - \"Брекзит\", преходният период в Германия, \"унизителният компромис\" на Макрон, положението в Полша и Унгария. Себастиян Молъби от Съвета по международни отношения твърди, че тримата лидери се оказаха в еднакво слабо положение. Те заемат постовете си, но \"те нямат цялата власт\". ", "date": "2018.12.18", "title": " Изостря се разколът между   САЩ и евросъюзниците им"}
{"url": "https://duma.bg/borisov-nashite-zeleni-sa-nay-silnite-v-evropa-n181631", "text": "Премиерът Бойко Борисов обяви, че е горд колко силна организация са Зелените в България. Коментарът си той направи по повод поредното предоговаряне на концесията за ски-зоната в Банско. Ако българските еколози отидат в Австрия, това щяло да срине тамошния туризъм, смята Борисов.  „С пъти, пъти, пъти, пъти повече лифтове, писти и никаква екология. Тук няма ли „зелени“? Ако нашите „зелени“ дойдат, ще ликвидират целия бранш в Австрия, който има около 30-40% провинции и си изкарват хората хляба от това\", разви тезата си Борисов. \"Аз съм горд, че България може би има най-силните зелени организации в света. Такива силни организации аз не мога да си представя другаде да ги оставят да съществуват. Но нашите са такива, че успяват. Както виждате, 20 години няма правителство, няма президент, който да намери смелост и кураж и да каже: „Това все пак е едно правилно решение да се развива туризма“, каза още  премиерът. Той разбрал вчера, че Марк Жирардели е собственик на \"Юлен\". Той е на световна величина и за всеки туризъм, курорт и държава да имаш подобни инвеститори е нещо много хубаво, смята премиерът. Борисов допълни, че \"темата Банско трябва да я развързваме и да отиваме към решение, защото е един прекрасен курорт\". Премиерът просторно коментира и глобата, която ЕК наложи на БЕХ заради монопол. Сумата от 77 млн. евро била \"минималната сума, която можехме да договорим\". Запитан как ще реагира страната ни на глобата, той отговори: „Страната ни реагира вече повече от две години в преговорите, които водим в европейските комисии. Спомняте си, когато ЕК ни препоръча в лицето на своя комисар да приватизираме тръбите на газопреносната система. Представете си нашето правителство да беше вкарало решение и днес да ме питате защо правителството взе решение да приватизира тръбите. В тези конкурси за приватизация да дойдат най-големите руски, турски, какви ли не компании. Заглавията какви щяха да бъдат? „Борисов дава тръбите на България“. Тогава ние влязохме в парламента, поискахме да ни разрешат да преговаряме с Комисията. 100%, не знам за друго такова пълно мнозинство дали е имало в парламента, да кажат: „Не, не се продават се тръбите, преговаряйте“. Започнахме от 300 млн. евро. Аз преговарях веднъж, Томислав Дончев около сто пъти, свалихме ги на 150, на 140 млн. Сега последно на 77 млн.“. \"Тези, които се съмняват в нашите решения - много тежки преговори бяха и мисля, че това беше минималната сума, която можахме да договорим. Всички останало означаваше приватизация на газопреносната ни система и само си помислете какво бихте говорили, ако бяхме взели обратното решение – не да платим 77 млн. евро, а да приватизираме и да дадем възможност на големи, чужди компании да влязат и да ни вземат собствеността на държавата върху газопреносната система. Толкова за този въпрос и да не плашат хората, че те плащат тази цена, ще си ги платят трите търговски дружества от печалбата\", внесе успокоение премиерът. Борисов участва днес във форум на високо равнище ЕС-Африка, който се провежда във Виена.  ", "date": "2018.12.18", "title": "Борисов: Нашите Зелени са най-силните в Европа"}
{"url": "https://duma.bg/tramp-postavi-ultimatum-zaradi-stenata-n181596", "text": "Белият дом предупреди, че ще спре работата на правителството, за да получи пари за строителството на стената по границата с Мексико, която трябва да спре нелегалната миграция.  Президентският съветник Стивън Милър заяви пред телевизия Си Би Ес: \"Ние ще направим каквото е нужно, за да построим стената по границата\". Запитан дали \"каквото е нужно\" включва спиране работата на правителството, Милър отговори утвърдително. Той поясни, че това е наложително, за да се прекрати \"тази продължаваща криза с нелегалната имиграция\" от Централна и Южна Америка. Доналд Тръмп иска да получи от Конгреса $5 млрд. за стената, но мнозинството демократи обещават нe повече от $1,3 млрд. Влиятелният конгресмен демократ Адам Шиф ще поиска от германската Дойче Банк информация за транзакциите на Доналд Тръмп, за да се установи дали няма нарушения. Според Шиф документите на банката могат да съдържат свидетелства за подозрителни или незаконни бизнес сделки между компанията Trump Organization и руски представители.  Последното социологическо допитване в САЩ показва, че работата на Тръмп се одобрява от 43% от запитаните, 54% - се отнасят негативно към нея. ", "date": "2018.12.18", "title": "Тръмп постави  ултиматум   заради стената"}
{"url": "https://duma.bg/styaua-shte-goni-zlatinski-n181555", "text": "Румънският гранд Стяуа Букурещ, който бе прекръстен на ФКСБ, иска да прекрати договора на българина Христо Златински. Ситуацията с 33-годишния халф е сложна, тъй като преди да премине в състава на столичани в края на август, той записа 35 игрови минути за Университатя Крайова в шампионата. Поради тази причина той няма право да премине в друг румънски клуб до лятото. \"Ще предложа някакви пари на Златински, за да си тръгне, но в настоящата ситуация той няма къде да отиде. Не знам, може би някъде в Арабския свят, но със сигурност не може да смени отбора в Румъния. Какво да направя? Сбърках с него\", обясни президентът на Стяуа Джиджи Бекали за \"Digi Sport 1\". Златински игра само в 5 мача на ФКСБ през есента, но се представи разочароващо, въпреки че предишните 3 сезона беше ключова фигура в състава на Университатя. Според румънските медии Златински ще отхвърли предложението на Бекали и ще остане във ФКСБ до края на сезона заради атрактивната си заплата, въпреки че е наясно, че няма да играе. Очаква се от новия сезон Златински да се върне в Локо Пд.", "date": "2018.12.18", "title": "Стяуа ще гони Златински"}
{"url": "https://duma.bg/301-lv-e-stavkata-za-mlechni-kravi-367-lv-e-za-bivoli-n181586", "text": "ДФ „Земеделие“ преведе 11,95 милиона лева на 12 325 животновъди по шест схеми за обвързано подпомагане - за млечни крави, млечни крави под селекционен контрол, месодайни крави или юници, месодайни крави под селекционен контрол, за биволи, овце майки и кози майки. 35,41 млн. лева са преведени по Схемата за обвързано подпомагане за млечни крави под селекционен контрол. По нея подпомагането е 542,58 лева за първите 250 животни и 434,06 лева за над 250-ото допустимо животно. По Схемата за обвързано подпомагане за млечни крави са изплатени 28, 34 млн. лв. Ставката е 301,15 лева. По Схемата за обвързано подпомагане за месодайни крави под селекционен контрол преведената сума е 3,13 млн. лева. Подпомагането за първите 250 животни е по 197,54 лева за всяко, и по 158,03 лева за над 250-ото допустимо животно. По Схемата за обвързано подпомагане за месодайни крави и юници са изплатени 18,25 млн. лева. Ставката е 152,55 лева на животно. Подпомагането по Схемата за обвързано подпомагане за биволи е по 367,30 лева за първите 250 животни и 293,84 лева за над 250-ото допустимо животно. По тази схема преведената сума е 3,62 млн. лева. 3,21 милиона лева са преведени по Схемата за обвързано подпомагане за овце майки и кози майки под селекционен контрол. Сумата е по 73,34 лева за първите 300 животни и 58,67 лева за над 300-ото допустимо животно. С извършването на плащанията по тези схеми, ДФЗ към момента е разплатил над 150 млн. лв. на животновъдите за Kампания 2018.", "date": "2018.12.18", "title": "301 лв. е ставката за млечни крави, 367 лв. е за биволи"}
{"url": "https://duma.bg/kitay-sazdade-rabota-v-24-strani-n181599", "text": "Китайската икономическа инициатива \"Един пояс, един път\" е създала над 240 000 работни места в 24 държави участнички в проекта, съобщи в. \"Чайна дейли\". Изданието се позовава на Ян Цзечи, член на ЦК на Политбюро на Китайската комунистическа партия, отговарящ за международни отношения. \"Тази година ще се навършат 5 години от създаването на \"Един пояс, един път\". Над 100 държави и международни организации са подписали договора за съвместна реализация на инициативата\", отбеляза той на церемонията по откриването на първото заседание на консултативния съвет на форума за международно сътрудничество \"Един пояс, един път\".", "date": "2018.12.18", "title": "Китай създаде   работа в 24 страни"}
{"url": "https://duma.bg/pro-na-sasht-bezsilna-pred-ruskite-raketi-n181600", "text": "Обектите на противоракетната отбрана на САЩ в Европа (в Полша и Румъния) се намират в зоната на досегаемост на руските ударни сили. Това заяви в интервю за в. \"Красная звезда\" командващият на Ракетните войски със стратегическо назначение (РВСН) Сергей Каракаев.  Той добави, че Русия създава ракетни комплекси, снабдени с най-нови средства за преодоляване на ПРО на САЩ, което затруднява тяхното откриване и прихващане.  По думите му ядреният потенциал на Русия и САЩ е намалял три пъти след подписването на договора за СНВ-1 от Джордж Буш-баща и Михаил Горбачов. Но \"САЩ планомерно и неотклонно увеличават своя противоракетен потенциал и нарушават в своя полза баланса на силите между нападателните и отбранителните оръжия\", подчерта той.", "date": "2018.12.18", "title": " ПРО на САЩ безсилна  пред руските ракети"}
{"url": "https://duma.bg/salzotvoren-gaz-sreshtu-protestirashti-v-bryuksel-n181595", "text": "Около 5500 души се отзоваха на призива да излязат на демонстрация срещу Пакта за миграция на ООН в квартала, където са разположени европейските институции. Някои държаха плакати с надписи \"Нашите хора на първо място\" и \"Достатъчно, затворете границите\". Полицията се намеси, след като част от демонстрантите започнаха да хвърлят бомбички и камъни по кордона, охраняващ сградите на европейските институции. Силите на реда използваха сълзотворен газ и водни оръдия.", "date": "2018.12.18", "title": "Сълзотворен газ срещу   протестиращи в Брюксел"}
{"url": "https://duma.bg/300-migranti-shturmuvaha-komedi-fransez-n181597", "text": "Около 300 мигранти са се опитали да нахлуят в парижкия театър \"Комеди Франсез\", за да поискат от неговия директор да им организира среща с министъра на вътрешните работи Кристоф Кастанер. Докато на сцената на \"Комеди Франсез\" върви пиесата \"Лукреция Борджия\" от Виктор Юго, пред входа на прочутия театър в центъра на Париж мигранти от Африка играят друг спектакъл. Група пришълци, отначало малобройна, се е опитала да проникне в сградата. След като е отблъсната от охраната, към групата се присъединяват близо 300 души с намерение да прекъснат представлението.  Мигрантите скандирали: \"документи за всички\". Според агенция Франс прес инициатори на тази демонстрация са две неправителствени организации, подпомагащи бежанците. Пред медиите мигрантите настояват за документи, престой и грижи. Мигрантите са поискали среща с директора на театъра Ерик Рюф, от когото са щели да поискат да им организира среща с вътрешния министър. Според тях директорът на \"Комеди Франсез\" има такава възможност, защото решението за неговото назначаване е взето от френските власти. Мигрантите са щели да поискат от министъра да им издаде разрешения за работа. Опитът за нахлуване успешно е пресечен от охраната на театъра. След това на място са пристигнали силите на реда, които са използвали сълзотворен газ, за да разпръснат мигрантите. В същото време искането на движението на \"жълтите жилетки\" за организирането на така наречените референдуми за гражданска инициатива, на които трябва да се разглеждат въпросите от държавна важност, ще се обсъди в цяла Франция. Това заяви премиерът на страната Едуар Филип пред вестник \"Лез Еко\". \"Такива дебати ще имат място. Ще ги организираме в цяла Франция\", каза той. \"Не виждам причина, поради която ние да сме против този принцип. Референдумът може да бъде добър инструмент в демокрацията, но не по всеки въпрос и не на всяка цена\", уточни френският министър-председател. \"Сгрешихме. Ние недостатъчно чувахме французите. Убеден съм, че те желаят трансформация на страната. Ще продължим да възстановяваме Франция, като ги приобщаваме предварително\", каза Филип. Френските власти ще въведат данък върху големите цифрови компании, но в същото време ще намалят данък печалба от 2019 г., заяви още Едуар Филип в интервюто. Франция разчита да удържи дефицита на държавния бюджет на нива от 3,2% през 2019 г., въпреки загубите от действията на \"жълтите жилетки\" и отстъпките, които са им направени, каза той.", "date": "2018.12.18", "title": "300 мигранти щурмуваха \"Комеди Франсез\""}
{"url": "https://duma.bg/nakratko-n181612", "text": "Млади социалисти от Перник и София настояха за решаване на демографския проблем по време на обсъждането на \"Визия за България\". В разговора участваха депутатите Станислав Владимиров и Любомир Бонев и областният лидер на БСП в Перник Валентин Петков. Младежите обсъдиха предложения за промени в образователната система, за да учат всички деца в еднакви условия. Те поискаха достъпно здравеопазване, подобряване на жп транспорта между Перник и София, както и решаването на проблема с бездомните кучета. Участниците в срещата посетиха Минния музей в Перник и се запознаха с историята на минната промишленост. Два автомобила са били запалени вчера в центъра на Добрич на свидетели по делото срещу бившия депутат от ГЕРБ Живко Мартинов, известно като \"Суджукгейт\". Едната кола е на Кирил Костов, а другата на Людмил Ганчев. Единият автомобил е пламнал в 2,50 часа, а другият - в 3 часа. Колите са изгорели напълно. Пострадали хора няма. Костов е месарят, който се жалва, че местният деребей Мартинов го е изнудвал, включително с продукция от дивечов суджук \"в натура\" - за която твърдял, че е за Бойко Борисов. Той се оплака, че семейството му е било \"подлудено\", тъй като цяло лято е било проверявано от държавни институции. Дори осъдили Агенцията по храните, защото незаконно е затворила обект на съпругата на Костов. В навечерието на Коледа социалистки организираха детски празник за възпитаниците на Центъра за настаняване от семеен тип за деца и младежи с увреждания в Кърджали. Най-приятният момент за всички бе появата на Дядо Коледа, който ги изненада с подаръци и късмети. Забавната програма продължи с много игри, томбола и дискотека, на които децата от сърце се забавляваха. На тържеството присъства и Шенай Бекир, председател на местната организация на Съюза на инвалидите в България. Няма по-вълнуващ момент от прегръдката и усмивката, с която децата изразяваха своите емоции, независимо от своята съдба, сподели областната председателка на ОЖС Теодора Каракостова. Народните представители от БСП Дора Янкова, Кристина Сидорова и Веска Ненчева представиха в Борино проекта \"Визия за България\" преди дни. Справедливо разпределение на публичните финанси, намаляването на ДДС за лекарствата и хляба, промени в подоходното облагане, актуализация на пенсиите бяха част от акцентите, обсъждани на срещата.", "date": "2018.12.18", "title": "Накратко"}
{"url": "https://duma.bg/otkazaha-balgarski-pasport-na-kmeta-na-tarakliya-n181614", "text": "Кметът на град Тараклия в Молдова Сергей Филипов е получил отказ за български паспорт. Новината бе съобщена в социалните мрежи от градоначалника на едно от най-многолюдните бесарабски селища, населени с нашенци по произход. \"Сбогом, България! Мисля, че за моята прародина няма абсолютно никакви щети от това решение. МВнР на България ме подложи на някаква особена експертиза и ме призна за човек, който няма право на гражданство. Бог да е с вас! Увеличавайте населението си за сметка на тези, които плащат достойно за това. Унизен веднъж, няма да направя това отново!\", написа с огорчение Филипов. Тараклия е в Южна Молдова и наброява 15 006 души, предимно бесарабски българи. Основан е през 1813 г. от наши преселници, напуснали домовете си след Руско-турската война от 1806-1812 г. На герба на града на български е изписан девизът \"Българският дух е непобедим\", на фона на националния трикольор и българския лъв. Междувременно много българи поднесоха извинения на фейсбук страницата на кмета Филипов заради българските управници, които са му причинили това унижение. Вицепремиерът Красимир Каракачанов пък заяви вчера, че е изключително притеснен от информацията, че на кмета на бесарабския град Тараклия е отказано българско гражданство. Каракачанов нарече решението \"унизително за българската държава\". Кметът на бесарабския град е сред многото етнически българи, чиито молби за гражданство държавата бави или отхвърля. Води се и разследване за далавери при издаването на гражданство, като сред обвиняемите е и бившият шеф на Държавната агенция за българите в чужбина.", "date": "2018.12.18", "title": "Отказаха български паспорт на кмета на Тараклия "}
{"url": "https://duma.bg/balgarite-priemat-aborta-i-razvoda-no-ne-i-ednopolovite-brakove-n181613", "text": "Българите имат толерантно отношение към абортите, разводите, съжителството без брак и свободните връзки, но не и към еднополовите бракове. Това показва проучване на \"Галъп интернешънъл\", проведено в началото на декември. Очаквано най-възрастните са и най-консервативни по темата за семейните отношения.   Над 70% от запитаните защитават правото на аборт, развод, както и съжителство и раждане на деца без брак. По въпроса за семейните отношения и децата обществото ни по-скоро е възприело по-либерален стандарт, е изводът на социолозите. Категорично обаче е нежеланието за допускане на еднополови бракове, такова е мнението на 78% от запитаните. В същото време около две трети от българите приемат възможността хора от различни етноси и раси да сключват брак помежду си.  Идеята за възпитателно насилие не се споделя - надделява мнението, че шамарите за децата не са приемливи. Само 7% от българите приемат, че мъжът може да удря жена. Те обаче се равняват на над 300 хиляди души, а е възможно да има \"скрити\" отговори, което означава, че тревогата остава валидна, смятат от \"Галъп\". 75% и от двата пола възприемат стереотипа, че мъжът отговаря за семейните доходи.", "date": "2018.12.18", "title": " Българите приемат аборта и развода,   но не и еднополовите бракове"}
{"url": "https://duma.bg/dvizhenieto-na-veteranite-v-bsp-stana-na-10-godini-n181617", "text": "На разширено заседание на Националния си съвет Движението на ветераните в БСП отбеляза 10 години от създаването си. Председателят Динко Желев предаде пожеланията на лидера на БСП Корнелия Нинова ветераните да продължават \"все така бойко напред\".  Учредители, дългогодишни дейци и активисти получиха почетни грамоти, плакети и юбилейни значки за приноса и отдадеността си. Първият председател на движението Владимир Топенчаров разказа за създаването на организацията. Ветераните приеха и план за дейността си за 2019 г., като една от основните им задачи е да подпомагат дейността на БСП, да укрепват структурите си и да привличат нови членове. Желев увери, че ще продължи да се работи за осигуряването на достоен живот за възрастните хора.  \"Новата 2019 г. ще посрещнем с присъщия ни оптимизъм и увереност, защото макар че живеем в незаслужена бедност и лоши медицински грижи, ние и занапред ще разчитаме на нашия основен ресурс - убеденост, преданост и всеотдайност на социалистическия идеал, на отговорността ни безкористно да отдаваме сили, знания и опит за едно по-добро бъдеще за България\", пише в новогодишното приветствие на НС на Движението към ветераните.", "date": "2018.12.18", "title": "Движението на ветераните в БСП стана на 10 години"}
{"url": "https://duma.bg/predstoyashto-n181616", "text": "Днес от 15 до 17 часа народният представител от \"БСП за България\" Николай Цонков и общинският съветник Иван Таков ще бъдат на разположение на софиянци в постоянната приемна на БСП в София на ул. \"Леге\" 10, етаж 1. Желаещите може да се запишат предварително на телефон 02/987 20 86.", "date": "2018.12.18", "title": "Предстоящо "}
{"url": "https://duma.bg/momchil-nekov-pchelite-sa-v-sartseto-na-evropeyskoto-zemedelie-n181585", "text": "- Пчелната популация в ЕС е нараснала с близо 50% през последните 15 години, но бюджетът на националните програми в областта на пчеларството се е увеличил едва с 12%, от 32 на 36 милиона евро годишно. Това е общ сбор от 3 хилядни от бюджета на ОСП! Следователно бюджетът на ЕС за тези програми трябва да бъде увеличен пропорционално, което се равнява на 50 млн. евро годишно.  - Предложенията ми са в обхвата на подкрепа в новата ОСП да се включи екологична услуга „опрашване“, както и да се предостави обвързана подкрепа на пчелно семейство. Основната роля на пчелите в селското стопанство е опрашването, а медът е вторичен продукт от тяхната дейност. Това означава, че трудът на пчеларите трябва да бъде оценяван и овъзмездяван справедливо за тази услуга. Опрашването трябва да се добави при определенията, които ще се формулират по чл. 4 в стратегическите планове по ОСП, в член 28 - Схеми за климата и околната среда, в член 42 – при прилагане и насърчаване на щадящи околната среда производствени методи.  В ЕС има около 17 милиона пчелни кошери и 600 000 пчелари, произвеждащи около 250 000 тона мед всяка година. Значението на сектора е много по-голямо, ако съдим по размера на приноса му към брутната стойност на икономическата продукция, тъй като 84% от растителните видове и 76% от производството на храни в Европа зависят от опрашването чрез пчели. Произведената по този начин икономическа стойност, изчислена на 14,2 млрд. евро годишно, в ЕС надхвърля многократно стойността на произведения мед. Значението на опрашването не е достатъчно оценено и се приема за даденост в ЕС, докато в САЩ всяка година се харчат 2 млрд. евро за изкуствено опрашване. Ето защо пчеларството и пчеларите трябва да бъдат в сърцето на Общата селскостопанска политика. - Много български пчелари се свързват с мен във връзка с използването на хербициди. Неоникотиноидите са такива вещества, които оказват влияние върху нервната система на пчелите, като допринасят за отслабване на имунитета и влияят върху ориентацията им. Това допринася за отслабване на кошерите като цяло, а оттам и на добивите на пчеларите.  Нужен е ясен научен консенсус в ЕС относно всички вещества и други фактори, които са заплаха за здравето на пчелите. Поради това предлагам да бъде поискано от Европейския орган за безопасност на храните (EFSA) да извърши научни изследвания заедно с други компетентни агенции на ЕС на всички вещества и фактори, които застрашават здравето на пчелите. Редица болести причиняват сериозни проблеми за пчеларите. Инвазивни чужди видове като Varroa destructor, малкият кошерен бръмбар (Aethina tumida), азиатският стършел и американският гнилец водят до огромни разрушения в пчелните популации и нанасят сериозни щети на пчеларите. Това положение доведе мнозина от производителите до фалит. Акарът Varroa destructor все още не е преборен, тъй като не съществуват лекарства, които ефективно да изтребят паразита. Има и някои чисто национални проблеми. Колкото и грозно да звучи, от многобройните ми срещи с пчелари става ясно, че кражбите на пчелини са повсеместни и неразкрити, и ненаказани. Причините за самите кражби имат различно естество, но тук пък е ролята на държавата да предложи механизъм за следене и контрол на пчелините. Индивидуална идентификация на всеки кошер например би била добро решение. - Разпространението на фалшив мед на вътрешния пазар доведе до драстично спадане на изкупната му цена и то не само в България, но и в страни производители на мед като Румъния, Испания, Португалия, Франция, Хърватия и Унгария. Това поставя европейските пчелари в безнадеждно положение. Медът е третият най-често фалшифициран продукт в световен мащаб, което означава, че ние не само трябва да се борим да защитим пчеларите в ЕС, но налице са и съображения за защита на потребителя, и на здравето на хората. Фалшифицирането засяга почти всичкия внесен в ЕС мед и най-вече продуктите с произход от Китай. Според статистическите данни Китай произвежда 450 000 тона мед годишно, което е повече от най-големите производители в света - ЕС, Аржентина, Мексико, САЩ и Канада, взети заедно. Експертите посочват, че такова количество просто не може да бъде резултат от дейността в пчеларството.  - Очаквам държавите членки и Комисията да заставят производителите на мед в държави извън ЕС, които използват непочтени методи (най-вече някои производители от Китай), както и опаковчиците, и търговците на мед от ЕС, които умишлено смесват фалшифициран вносен мед с висококачествен европейски мед, да спазват законодателството. По-специално бих препоръчал разработването на аналитични лабораторни методи, които могат да установят и най-усъвършенстваните фалшификации (напр. ядрено-магнитен резонанс), мониторинг на безопасността в заводите за опаковане на мед. Друга мярка е да се гарантира, че медът може да бъде идентифициран от момента, в който напуска кошера, и класифициран в съответствие с неговия растителен произход. Случаите на недвусмислено фалшив пчелен мед трябва да се включват в списъка на  европейската система за бързо предупреждение (Rapid Alert System for Food and Feed – RASFF). Необходимо е да се изискват и изследват мостри за меда, пристигащ на външната граница на ЕС от страни извън ЕС. От решаващо значение за разрешаването на ситуацията би било размитото и безсмислено описание „смес от медове, произхождащи и непроизхождащи от ЕО“ да бъде заменено с указание на конкретната страна или страни, от които произхожда медът, като в идеалния случай трябва да се посочва и пропорцията на меда от всяка страна.  - Годишната консумация е незадоволителна - в западноевропейските държави членки е 2,5-2,7 кг на човек годишно, а в България според някои оценки консумацията е едва 400-450 г сред редовните консуматори и към 150 г сред спорадичните. Медът е полезен и трябва да го консумираме по-често и вместо бялата захар например. Бих насърчил държавите членки да използват всички налични средства, по-специално интензивното подпомагане на късите вериги за доставка в програмите за развитие на селските райони, да насърчават продажбите на местно и регионално ниво, и то най-вече на биомед. Медът следва да бъде прокарван сред децата като здравословна храна в публичното им образование. Отличен пример в това отношение е инициативата „Медена закуска“, организирана от Словения. Учебните програми също са идеален форум за включването на пчелния мед във възгледите на подрастващите деца.", "date": "2018.12.18", "title": "Момчил Неков:  Пчелите са в сърцето на  европейското земеделие"}
{"url": "https://duma.bg/tragna-saytat-za-e-vinetki-n181602", "text": "Специализираният сайт  bgtoll.bg закупуване и конвертираме на електронна винетка вече работи. Стикерите са разделени на три групи - коли до 3,5 тона, превозни средства от 3,5 до 12 тона и останалите с по-голяма маса. Системата позволява електронната винетка да бъде активирана за определена дата, в която да започне да действа. Срокът не може да е по-дълъг от 30 дни от датата на купуване. Ако някой си купи електронна винетка на 27 декември, ще може да я ползва от 1 януари, обясни проф. Олег Асенов от Агенция \"Пътна инфраструктура\". Първо ще се избира държавата, в която е регистрирано превозното средство, след това се изписва регистрационният номер, а накрая и периодът. Системата автоматично изчислява докога най-късно може да се ползва електронната винетка, тоест - кога изтича. Има опция по желание да се въведе имейл адрес, на който да се получи фактура в пи ди еф формат. Тя служи единствено потребителят да види, че плащането му е регистрирано или пък да напомня докога е валидна. Не трябва да се принтира и носи в колата, шофьорът няма такова задължение, обясни Асенов. \"Следваща стъпка на сайта е да се потвърди, че реален потребител използва сайта. Електронната винетка е анонимен продукт\", каза експертът. Не се изисква нищо друго освен регистрационен номер на автомобил. Последният етап е преминаване към плащане. Вече е налично и мобилно приложение за устройствата с Android, до дни и тези с iOS ще могат да се възползват от него. ", "date": "2018.12.18", "title": "Тръгна сайтът за е-винетки"}
{"url": "https://duma.bg/obshtinata-se-otkaza-ot-ideyata-da-upravlyava-letishte-plovdiv-n181608", "text": "Местната администрация се отказва от идеята си за управление на летище Пловдив. Това стана ясно от коментара на кмета Иван Тотев по повод рокадите в управлението на аеропорта, предаде Plovdiv24.bg. \"С оглед на последните дела не бихме искали да ставаме собственици, защото неизвестните стават доста\", допълни градоначалникът. Припомняме, че в края на октомври държавата загуби перона на летището след решението на съда в казуса между Министерството на регионалното развитие и благоустройството и фирма \"Летище Пловдив \" АД, в капитала на която е апортиран перонът. \"Чакаме последната съдебна инстанция, но това е риск. А рискът за нас е прекалено голям, за да станем собственици. Представете си, че нещо стане и се изгубят делата, няма да поемаме този риск, но това не означава, че няма да подкрепяме или да помагаме на летището\", каза още кметът. Бившият депутат от три поредни парламента и екскмет на район \"Северен\" Стефан Дедев вече е новият председател на Съвета на директорите на летище Пловдив, а изпълнителен шеф става Спас Шуманов. Дедев посочи, че има опит на пловдивското летище, тъй като в продължение на 5 г. е бил началник на гранична полиция там. За новия изпълнителен директор Спас Шуманов се знае, че е активист на ГЕРБ и за кратко е бил шеф на аеропорта след смъртта на Владимир Щърбанов.", "date": "2018.12.18", "title": "Общината се отказа от идеята да управлява летище Пловдив"}
{"url": "https://duma.bg/sasht-ne-iskat-turski-potok-n181605", "text": "Трябва да следваме националните си интереси и стриктно да спазваме европейското законодателство за газопровода \"Турски поток\", заяви енергийният министър Теменужка Петкова вчера пред bTV. Тя уточни, че България е извлякла своите поуки от проекта \"Южен поток\". \"Ние работим за диверсификацията на източниците на природен газ. Това ще ни даде възможност да доставяме природен газ и от САЩ и Катар. Ние трябва да гледаме националния си интерес и стриктно да спазваме европейските правила по отношение на природния газ\", подчерта Петкова. В същото време зам.-държавният секретар на САЩ Джон Съливан, който бе на посещение в София, обяви, че американското правителство  не подкрепя както \"Северен поток 2\" така и \"Турски поток\". С представители на правителството говорихме за проектите за интерконектори Гърция - България и Сърбия - България, които биха диверсифицирали източниците на газ, заяви Съливан. Предишния път, когато трима американски сенатори начело с починалия наскоро Джон Маккейн посетиха страната ни през 2014 г., беше обявен краят на \"Южен поток\". Текст под снимка: При посещението си в София Джон Съливан лобира пред българските власти за изтребителя \"F-16\". Като се сравняват изтребителите \"F-16\" и \"Грипен\" е все едно да сравняваш ябълки с портокали, заяви той", "date": "2018.12.18", "title": "САЩ не искат \"Турски поток\""}
{"url": "https://duma.bg/sofiya-dava-40-ot-bvp-na-stranata-n181607", "text": "В София работят над 700 000 души. Това каза главният изпълнителен директор на Столичната общинска агенция за приватизация и инвестиции (СОАПИ) Владимир Данаилов. Той допълни, че работната сила в София е млада и високообразована. Освен това 21,6 процента от работната сила на България е съсредоточена в София. Работещите в столицата произвеждат 40 на сто от брутния вътрешен продукт на страната. Годишният ръст на БВП в София е около 5 процента. \"През 2018 година имаме рекордно нисък процент на безработица\", добави Владимир Данаилов. Една шеста от цялото производство в България се произвежда в София, заяви главният изпълнителен директор на СОАПИ. 52 процента от чуждите преки инвестиции в България се инвестират в българската столица. В София се произвежда и 1/3 от износа на България, съобщи Владимир Данаилов, цитирайки данни от 2017 г.", "date": "2018.12.18", "title": "София дава 40% от БВП на страната"}
{"url": "https://duma.bg/bryuksel-globi-beh-sas-77-mln-evro-n181604", "text": "Европейската комисия наложи глоба за над 77 млн. евро на държавния \"Български енергиен холдинг\" (БЕХ) и дъщерните му дружества \"Булгаргаз\" и \"Булгартрансгаз\" заради това, че са злоупотребявали с господстващо положение и са пречили на частни фирми да получат достъп до газопреносната мрежа, за да могат да участват на вътрешния пазар, както и че не са им позволили да съхраняват свое гориво в газохранилището в Чирен.  Разследването на Брюксел започна през юли 2013 г. след жалба на \"Овергаз Инк\", която не успя да осигури транзит през мрежата на \"Булгартрансгаз\" за собствени доставки, след като \"Булгаргаз\" спря да й продава синьо гориво. \"Потребителите от всички страни членки на ЕС трябва да могат да се възползват от интегрирания и конкурентен Европейски енергиен пазар. В продължение на години на български газови потребители е отказван избор на доставчици, защото групата на БЕХ е отказвала да предостави достъп до своята газова инфраструктура на други газови доставчици\", обясни комисарят по конкуренцията Маргрете Вестагер, цитирана в прессъобщението", "date": "2018.12.18", "title": " Брюксел глоби БЕХ със 77 млн. евро"}
{"url": "https://duma.bg/do-2023-g-izgrazhdat-ostavashtite-53-km-ot-struma-n181609", "text": "До момента са изградени 93 км от магистрала „Струма“, а срокът за строителството на оставащите 57 км е 2023 г., каза министърът на транспорта Росен Желязков при откриването на нов участък от 24 км от магистралата до Гърция, свързващ градовете Кресна и Сандански, съобщи транспортното министерство. По думите му при цялостното завършване на магистралата ще пътуваме от София до ГКПП „Кулата“ за час и половина. Министърът на регионалното развитие Петя Аврамова информира, че между Кресна и Сандански са изградени 25 големи съоръжения, три пътни възела и четири площадки за отдих със санитарни помещения и ТИР паркинги. В бъдеще на тях ще могат да бъдат изградени заведения за хранене и бензиностанции, информира МРРБ. Регионалният министър съобщи, че изпълнението на отсечката от магистрала „Струма“ между Благоевград и Крупник е на 40%. В ход са тръжните процедури за участъка през Кресненското дефиле. Има избрани изпълнители за участъците преди и след тунел „Железница“. Очаква се скоро договор и за самото съоръжение. Председателят на АПИ инж. Глосов каза, че очаква комисията, която ще оценява офертите на участниците в процедурата за избор на изпълнител на участъка през Кресненското дефиле, да си свърши работата добре и бързо, така че да няма обжалвания. Има 6 месеца срок за проектиране. След това ще започне строителството.", "date": "2018.12.18", "title": " До 2023 г. изграждат оставащите 53 км от \"Струма\""}
{"url": "https://duma.bg/sred-parvite-5-sme-v-es-po-nay-visoka-inflatsiya-n181610", "text": "България запазва мястото си в топ 5 на страните с най-висока инфлация в рамките на Европейския съюз и през ноември, става ясно от последните данни на \"Евростат\". Според публикуваните данни най-висок ръст на потребителските цени се вижда в Румъния, Унгария и Естония - по 3,2%. Веднага след тях се нарежда България с 3,0%, а пето място си делят Латвия и Белгия с по 2,9%. Най-ниска инфлация е измерена в Дания - 0,7%, Ирландия - 0,8%, и Португалия - 0,9%. През последните четири месеца инфлацията в България рязко се ускори, варирайки между 3,6 - 3,7% в периода юли-октомври. Данните за ноември все пак показват известно забавяне спрямо тези стойности, но и рязко увеличение спрямо миналата година. За сравнение, през ноември 2017 г. годишната инфлация у нас бе 1,9%. В Европейския съюз като цяло годишната инфлация през ноември е стигнала 2,0%, забавяйки се спрямо нивото от 2,2% през предишния месец. За същия период на миналата година тя е била малко по-ниска - 1,8%. Инфлацията в еврозоната се забавя - от 2,2% през октомври до 1,9% през ноември.  На месечна база годишната инфлация се е забавила в 25 страни членки, останала е без промяна в една - Дания, и се е ускорила също в една - Португалия.", "date": "2018.12.18", "title": "Сред първите 5 сме в ЕС по най-висока инфлация"}
{"url": "https://duma.bg/pismo-na-aynshtayn-be-kupeno-za-28-mln-n181564", "text": "Писмо на Алберт Айнщайн (1879-1955) до философа Ерик Гуткинд, посветено на религиозни въпроси, беше продадено от аукционна къща \"Кристис\" за 2,892 млн. долара. Първоначално посланието от две страници бе оценено на $1-1,5 млн. Писмото е написано на немски в Принстън на 3 януари 1954 г. То е отговор на публикуваната през 1952 г. книга на Гуткинд \"Изборът на живота: библейски призив към въстание\". В него Айнщайн излага подробно своите религиозни и философски възгледи. \"За мен думата Бог е продукт на човешката слабост, а Библията - сборник от уважавани, но все пак достатъчно примитивни легенди\", се казва в писмото. \"Никаква интерпретация, колкото и тънка да е тя, не може да промени моето мнение\", пише още великият учен. Алберт Айнщайн е един от основателите на съвременната теоретична физика, автор на над 300 научни работи. През 1905 г. е създал теорията на относителността. Удостоен е с Нобелова награда за физика през 1921 г. След идването на власт на нацистите в Германия Айнщайн емигрира в САЩ (1933), а през 1939 г. подписва писмо на група учени до президента Франклин Делано Рузвелт, в което предупреждава за опасността нацистка Германия да се сдобие с атомна бомба. След края на Втората световна война е един от основателите на международното движение на учените за мир.", "date": "2018.12.18", "title": "Писмо на Айнщайн бе купено за $2,8 млн."}
{"url": "https://duma.bg/izkustven-intelekt-pravi-snimki-na-falshivi-hora-n181563", "text": "Специално обучена двойна невронна мрежа е в състояние да генерира лица на хора, които не съществуват, но изглеждат неразличими от истинските. Изкуственият интелект може да създава фалшиви индивиди от всякакъв пол, раса и възраст. Изображенията са досущ като на реални хора и за това си има обяснение - изкуственият интелект е бил обучен, като са го заредили с множество фотоси на истински личности. Когато е изследвал чертите им, софтуерът започнал да \"смесва\" няколко човека в един, а след това да създава и произволни личности. Експерти заявяват, че ако разработката на Nvidia попадне в неподходящи ръце, ще стане много опасно. Подобни снимки на несъществуващи хора може да се използват за провокации, за по-реални ботове и за манипулация на общественото мнение.", "date": "2018.12.18", "title": "Изкуствен интелект прави снимки на фалшиви хора"}
{"url": "https://duma.bg/traditsii-n181565", "text": "Дядо Коледа реши да пренебрегне традиционния комин и вместо това се спусна по фасадата на небостъргач в центъра на Берлин, за да достави подаръци на децата, съобщи Ройтерс. Белобрадият старец използва 100-метрово въже от покрива на кулата Колхоф на Потсдамер плац до 24-тия етаж, където се намира популярно сред туристите панорамно кафене, което беше пълно с малчугани", "date": "2018.12.18", "title": "Традиции"}
