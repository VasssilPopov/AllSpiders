{"url": "https://duma.bg/oon-vmesto-da-padat-parnite-gazove-narastvat-n204689", "text": "Светът има избор да се справи с климатичните промени или да капитулира, заяви генeралният секретар на ООН Антониу Гутериш при откриването на двуседмичната среща на високо равнище за климата на ООН в Мадрид. Той настоя страните да решат дали \"наистина искат да бъдат запомнени като поколението, което е заровило главата си в пясъка, което си е губило времето, докато планетата е изгаряла?\" Според Гутериш новите данни показват, че нивата на парниковите газове са достигнали рекордно високи стойности, а отдавна трябваше да бъдат намалени. Той отбеляза, че някои държави все още строят въглищни електроцентрали и ако светът не спре да гори въглища, \"всичките ни усилия за справяне с климатичните промени ще бъдат обречени\". Гутериш предупреди, че има риск от рязко повишение на температурата до края на века: \"Въздействието върху целия живот на планетата, включително и нашия, ще бъде катастрофално\", посочи той.", "date": "2019.12.03", "title": "ООН: вместо да падат  парните газове нарастват "}
{"url": "https://duma.bg/kitay-nalozhi-sanktsii-na-sasht-n204691", "text": "Китай въвежда санкции срещу редица американски неправителствени организации, включително ДХюман Райтс УочУ (ХРУ), като отмъщение за американски законопроект, забраняващ износа на оръжие с цел контрол на демонстрантите над полицията в Хонконг и подпомагането им в града, се казва в съобщение на външното министерство на страната. Според Пекин организациите са насърчавали протестиращите към  извършването на \"екстремистки, насилствени и престъпни действия\". Това става, след като президентът Тръмп внесе изменения в съществуващата политика на САЩ по отношение на Хонконг, позволявайки на Вашингтон да наложи санкции срещу служители в специалния административен регион. Съгласно единия от приетите закони Държавният департамент трябва да удостоверява поне веднъж годишно, че автономията на Хонконг не е нарушена. Той позволява на САЩ да налагат санкции за нарушение на човешки права. Втори закон забранява доставката за хонконгската полиция на продукти, които могат да се използват за контрол на големи групи хора - сълзотворен газ, лютив спрей, гумени куршуми и др. \"Наскоро САЩ приеха Хонконгски закон за човешки права и демокрация 2019 г., игнорирайки несъгласието на Китай по този въпрос. Това е сериозно нарушение на международното право и основните принципи на международните отношения, както и намеса във вътрешните работи на Китай. Пекин вече подаде протестна нота пред Съединените щати по въпроса. Сега Китай реши да въведе санкции срещу няколко неправителствени организации в САЩ, включително НДИ (Национален демократичен институт), ХРУ и Фрийдъм хаус\", заяви говорител на външното министерство. Министерството добави, че Китай е преустановил разглеждането на молбата за посещения на американски военноморски кораби и самолети на територията на Хонконг. По традиция, която датира още от времето, когато Хонконг бе колония на Великобритания, всяка година няколко американски кораба посещават автономния регион. След преминаването му в ръцете на Пекин през 1997 г. китайската страна позволи традицията да продължи. Пекин обвини Вашингтон в \"неразумно поведение\" и го призова \"да поправи грешките си\". Говорителката на външното министерство Хуа Чунинг добави още, че в зависимост от развитието на ситуацията Китай е готов да \"предприеме допълнителни действия\", но без да уточнява какви ще бъдат те. Междувременно Axios съобщава, позовавайки се на източник от американския преговарящ екип, че търговските преговори между САЩ и Китай са спрени заради законодателството за Хонконг.", "date": "2019.12.03", "title": "Китай наложи санкции на САЩ"}
{"url": "https://duma.bg/pochina-bashtata-na-martin-petrov-n204718", "text": "Бащата на легендарния футболист Мартин Петров - Петьо Петров, е дни преди да навърши 67 години. Големият футболист на Ботев Вр и Локо Мз така и не успя да се пребори с онкологично заболяване, което го мъчеше последните години.  Петьо Петров има 93 мача за Ботев Вр в \"А\" група, след това дълги години играе за Локо Мз в \"Б\" група. Като войник той е играл за Ботев Пд и Хасково.", "date": "2019.12.03", "title": "Почина бащата на Мартин Петров"}
{"url": "https://duma.bg/v-ardino-izlyazoha-na-protest-zaradi-razbit-pat-n204692", "text": "Жители на Ардино излязоха на протест заради лошото състояние на пътя за Кърджали и блокираха шосето на изхода на града за повече от час. Те искат цялостна реконструкция и рехабилитация на пътя, основен за няколко родопски общини. Хората издигнаха лозунги: \"Искаме нормални и безопасни пътища\", \"Докога ще плащаме за дупки?\" и др. Председателят на инициативния комитет Иван Юручев заяви, че основен ремонт на 30-километровото трасе не е правен над 30 години. В АПИ от години ги лъжели, а за 2 години са ремонтирани само 9 км. Пътят е в окаяно състояние и е опасен за пътуване, каза Джейлян Муталибов. \"След Кърджали до Кьосево пътят е в окаяно състояние. Горе на Даладжата също. Тук в града, понеже няма околовръстен път и републиканската пътна мрежа минава през центъра, цялата улица \"Бели брези\" е дупка до дупка. Пътят поднася, хлъзгав е и много опасен\", коментира той. \"Колко инвеститори са се върнали, само като видят състоянието на пътя? Кой ще си прати ТИР-а да дойде тук, да се направи фабрика? И как да ги спрем младите хора тук\", коментират жители. Шефът на Областното пътно управление в Кърджали Иван Гавазов обеща на протестиращите \"до сряда-четвъртък да бъде изкърпена градската част\". По думите му \"възложено е на фирмата\". На пътя бил извършен частичен ремонт за над 1 млн. лв. Пари за цялостна реконструкция можело да се очакват след въвеждане на тол системата, твърди Гавазов.  Очаква се в сряда към протестиращите да се присъединят жители на общини в Смолянска област. ", "date": "2019.12.03", "title": " В Ардино излязоха на протест заради разбит път"}
{"url": "https://duma.bg/parizh-nedovolen-ot-natisk-na-sasht-n204690", "text": "САЩ не трябва да задължават членовете на НАТО да купуват оръжията им, заяви френската министърка на отбраната Флорънс Парли в интервю за \"Журнал дьо димнаш\". \"Не можем да позволим петият член от Устава на НАТО, който задължава членовете на алианса да поддържат солидарност, да стане член F-35, което ще ги принуди да купуват американско оръжие\", каза Парли. Признавайки, че САЩ са ключов участник в НАТО, тя  подчерта, че самият Доналд Тръмп настоява европейските държави да поемат отговорност за сигурността си. Парли каза също, че сигурността в Европа е невъзможна без диалог с Русия.  САЩ се надяват на сътрудничество с новото ръководство на ЕС за противодействие на заплахите, произтичащи от Русия, Китай и Иран. Тази позиция изрази държавният секретар на САЩ Майк Помпео по повод встъпването в длъжност на новата Еврокомисия начело с Урсула фон дер Лайен.", "date": "2019.12.03", "title": "Париж недоволен  от натиск на САЩ"}
{"url": "https://duma.bg/aplodismenti-n204701", "text": "Само ти можеш да го направиш. Един зад друг са се наредили 16-годишен ученик и над 80-годишна баба с бастунче, разридана студентка и бивш посланик, журналист, ветеран от войната, народен представител от твоите и министър от политическите ти опоненти. До тях... клошар. Бавно пристъпват и чакат. Чакат в декемврийския студ. Чакат да ти благодарят. След два часа в смразяващия ден достигат до храма на Мелпомена. Днес това е твоят Храм.  Един до друг тръгват по стълбите нагоре. Тишината е болезнено гръмовна. Народният представител пропуска клошаря напред. Една стъпка - едно стъпало. Едно стъпало - една минута. Тридесет стъпала. За да се изкачат по-близо до теб. Застават пред величието ти. Цветя. Поклон. Този път не ти, а на теб ти се покланят. Защото ти не си само \"човешкото лице на политиката\", а и силата, таланта и почтеността на българина. И не се изкачиха в подножието ти, за да се простят с теб, а за да им простиш ти. Само ти можа да го направиш. Аплодисменти, Ламбо!", "date": "2019.12.03", "title": " Аплодисменти"}
{"url": "https://duma.bg/stanislav-vladimirov-vodniyat-rezhim-v-pernik-dava-rezultat-problemite-s-vik-ostavat-n204693", "text": "\"Водният режим в община Перник дава резултат. Водата в язовир \"Студена\" се е повишила с около 100 хил. куб. м за последните три денонощия. Благодарение и на дъждовете от последните дни притокът към язовира е 2,5 пъти повече от оттока. Търсят се начини да се увеличи притокът на водоема, част от мерките за това са връзка с Владайския канал и сондажи в горната част на \"Студена\". Това обяви кметът на Перник Станислав Владимиров в радиоинтервю. По думите му проблемите с ВиК дружеството остават. Няма организация по отношение на водоснабдяването на кварталите, които се намират в по-високата част на града. Няма организация и за отстраняването на многобройните аварии. \"Няма незаконна тръба от \"Студена\", но има нерегламентирано източване към Радомир през помпена станция \"Крапец\", обясни по-рано екоминистър Нено Димов в тв интервю. Той отрече МОСВ да е било уведомено за нереглементирано източване на водоема. От ведомството са установили и липса на разходомер, заради което не може да се каже какво количество вода е текло по тръбите към Радомир. Според Димов са нужни законови промени, които да забранят използването на питейна вода за индустриални нужди. ", "date": "2019.12.03", "title": "Станислав Владимиров: Водният режим в Перник дава резултат, проблемите с ВиК остават"}
{"url": "https://duma.bg/fandakova-tarsi-evrofinansirane-ot-15-mln-lv-za-kashtata-na-yavorov-n204694", "text": "Столичната община търси над 1,5 млн. лева европейско финансиране за консервация и реставрация на къщата на поета Пейо Яворов в София. Кметството организира обществено обсъждане на доклада за финансирането на проекта си по Оперативна програма \"Региони в растеж\" в частта й за развитие на туристическите атракции. Всеки може да даде мнението си на 6 декември в Регионалния исторически музей.  Столичната община се сдоби с емблематичната сграда след редица перипетии в края на септември срещу 1,28 млн. лева. Още тогава кметът Йорданка Фандъкова обяви, че реставрация ще има през 2020 г., тъй като сградата се нуждае от конструктивно укрепване.  За осъществяването на проекта на общината ще са нужни близо 1,9 млн. лева, като 70 на сто от тях, или малко над 1,5 млн. лева, се очакват като безвъзмездна финансова помощ. В същото време от доклада става ясно, че по процедурата \"Развитие на туристически атракции\" към ОП \"Региони в растеж\" може да се кандидатства само за 50 на сто от общата стойност на проекта. ", "date": "2019.12.03", "title": "Фандъкова търси еврофинансиране  от 1,5 млн. лв. за къщата на Яворов"}
{"url": "https://duma.bg/kratki-novini-n204688", "text": "Одит на Еврокомисията потвърди, че чешкият премиер Андрей Бабиш е в конфликт на интереси, съобщи в неделя седмичникът Respekt, цитирайки свои източници. Комисията заяви в петък, че е изпратила резултатите от одита на чешките власти, но допълни, че съдържанието е поверително, защото одитната процедура е в ход. Чехия може да върне милиони евро помощ от ЕС, изплатена на компаниите от агрохолдинга, чийто собственик е Бабиш. Хиляди хора протестираха в различни градове в Полша в подкрепа на съдии, които алармират, че са заплашвани. Недоволните поляци настояват за връщане на един съдия, който бе отстранен, след като е поставил под въпрос назначаването на проправителствен съдия. Управляващата партия \"Право и справедливост\" прокара големи промени в съдебната система на страната, които са критикувани от Еврокомисията. Правителството твърди, че промените са необходими за справяне с корупцията и промяна на съдебната система, тъй като все още била свързана с миналото.  \"Еърбъс\" уволни 16 служители без предизвестие заради шпиониране на германски военни програми. Уволнените са заподозрени в индустриален шпионаж и незаконно придобиване на конфиденциални документи за бъдещи проекти за германските въоръжени сили. \"Еърбъс\" е сред основните доставчици за германската армия и редовно печели договори за нови самолети и хеликоптери. За няколко месеца Северна Корея е изградила няколко десетки бетонни платформи, от които може да изстрелват междуконтинентални ракети от мобилни инсталации. Платформите с ширина до няколко десетки метра са проектирани да променят точките на изстрелване на ракетите, което затруднява засичането на местоположението им. Заради липсата на напредък в преговорите между САЩ и КНДР има опасения, че Пхенян ще се върне към тестовете на междуконтиненталните ракети. При нападение срещу протестантска църква в източния град Хансукора бяха убити 14 души. Президентът Рок Каборе осъди \"варварската атака\". Ислямски екстремисти действат в Буркина Фасо от 2015 г. и обикновено нападат полицейски участъци и църкви в северната част на тази западноафриканска страна, но наскоро нанесоха удари и в източната част. Миналия месец те нападнаха конвой, превозващ служители на минна компания в този регион. Загинаха 37 души, а други 60 бяха ранени. Крадците са прибрали артефакти, медали и скъпоценности от музея, посветен на тайната полиция на бивша Източна Германия. Те влезли в музея през нощта в събота срещу неделя, след като счупили прозорец на приземния етаж. Някои от медалите са направени от злато. Обирът е извършен само няколко дни след голяма кражба на скъпоценности в музей в Дрезден.", "date": "2019.12.03", "title": "Кратки новини"}
{"url": "https://duma.bg/plashtaneto-na-danatsi-v-es-nay-slozhno-u-nas-i-v-italiya-n204687", "text": "Българският бизнес отделя средно 441 часа годишно, за да отговори на всички местни данъчни изисквания, което е с 12 часа по-малко спрямо предходната година. Това обаче е значително над средното по света - 238 часа. Така България продължава да пада в глобалната класация Paying Taxes на консултантската компания PwC и Световната банка, като губи пет позиции и заема 97-о място от 190 държави. Единствената държава с по-лош резултат от България в съюза е Италия, която също губи позиции и се класира на 128-о място. При изчисляването на тежестта и времето за администриране на данъчните изисквания PwC и Световната банка използват модел, който включва средно голяма компания с ограничена отговорност, регистрирана от граждани на съответната държава, която има дейност само на нейна територия и не се занимава с внос и износ. Когато се измерва времето, необходимо за плащане на данъците, се включва попълването на декларации, обработката им от администрацията, както и възстановяването на надвнесен данък, обжалване и ревизии. Резултатите на България почти не се променят спрямо миналата година. Общата оценка на страната е 72,3 точки от максимални 100 при 72 миналата година. Времето, нужно да се спазят всички данъчни изисквания, се скъсява с 12 часа до 441 часа. Най-много отнема изпълняването на изискванията, свързани с отчитането на данъци от персонала - нужни са 250 часа годишно (86 средно за света). Плюс за страната е относително ниската обща данъчна тежест спрямо печалбата на компаниите. Тя леко се увеличава през 2018 г. - от 27,7% през 2017 г. до 28,4%, но остава една от най-ниските в ЕС след Румъния (20%), Люксембург (20,4%), Хърватия (20,5%), Кипър (22,4%), Дания (23,8%) и Ирландия (26,1%). Повишението в България идва от разходите за персонал, където вероятната причина са по-високите заплати. Тази година Бахрейн измества традиционния лидер в класацията - Хонконг, с резултат 100 от 100 и едва 22,5 часа годишно, заделени от бизнеса за плащане на данъци, в Хонконг са 34,5 часа. Причината за скока на Бахрейн е наличието на електронна система за изплащането на социални осигуровки. ", "date": "2019.12.03", "title": "Плащането на данъци в ЕС - най-сложно у нас и в Италия"}
{"url": "https://duma.bg/sportat-po-televiziyata-zapochva-kupata-na-balgariya-machove-ot-angliya-i-frantsiya-kakto-i-svetovno-klubno-po-voleybol-n204714", "text": "14.30 Берое - ЦСКА 1948 17.30 Славия - Ботев Пд 22.15 Бърнли - Ман Сити 21.30 Кристъл Палас - Борнемут 20.00 Анже - Марсилия 22.05 Лион - Лил 19.45 Фенербахче - Истанбулспор 14.00 Тианджин - Новара 23.00 Лубе Чивитанова - Ал Раян 15.00 и 20.45 UK Open", "date": "2019.12.03", "title": "Спортът по телевизията, започва Купата на България, мачове от Англия и Франция, както и Световно клубно по волейбол "}
{"url": "https://duma.bg/hilyadi-poiskaha-proshka-ot-golemiya-stefan-danailov-n204695", "text": "Повече от 4 часа пред Народния театър в София се извиваше дълга опашка от опечалени, които искаха да си вземат последно сбогом с любимеца на поколения българи Стефан Данаилов. Хората чакаха с часове, за да се поклонят пред неповторимия актьор и политик, който почина на 27 ноември след продължително тежко боледуване дни преди да навърши 77 години. До последния си миг, в който можеше да бъде активен, Ламбо играеше в театъра и обучаваше студентите в НАТФИЗ. Колеги, приятели, близки и почитатели на Данаилов споделяха спомени, свързани с легендата, докато чакаха в студа пред театъра. Студенти на Данаилов се редуваха в почетен караул, а десетки венци затрупаха театъра. Ковчегът бе изнесен под нестихващи аплодисменти. Президентът Румен Радев, предшественикът му Георги Първанов, бившите премиери Огнян Герджиков, Пламен Орешарски и Симеон Сакскобургготски, председателката на БСП Корнелия Нинова заедно с цялата парламентарна група на левицата, бивши и настоящи депутати, кметове от различни политически сили бяха част от хилядите, които изпратиха Ламбо. За мен Стефан Данаилов беше човешкото лице на българската политика, каза президентът Румен Радев. \"Много е трудно да го вкараме в някакви рамки, за да го опишем с думи: огромният му принос към българското кино и театър, безрезервната му любов към хората, безкрайната отдаденост на неговите ученици\", заяви държавният глава. \"Изпратихме една вселена от талант, красота, любов и мъдрост. Стефан носеше доброта в себе си и я раздаваше на другите. Винаги съпреживяваше болките и страданията на останалите като свои. Беше добър човек, почтен и широко скроен. За нас е вдъхновение, опора и сила. Ние, българските социалисти, загубихме своя духовен водач, осиротяхме. В ключови моменти за БСП и България той спокойно и с мъдрост даваше верни решения и чертаеше път за десетилетия напред. И ние го следвахме. Стефан е политик с достойнство. Остана верен на себе си и на идеите си. Поклон пред великия, недостижимия и незабравимия Стефан\", заяви Нинова.  Площад или улица в София да носят името на актьора, да се направи негов барелеф предложи по време на сесията на Столичния общински съвет лидерът на столичните социалисти Калоян Паргов. \"Стефан Данаилов е доказателство, че няма министри, няма партии, изкуството е силно и обединява всички\", каза Вежди Рашидов, председател на парламентарната комисия по култура, който бе министър на културата в предишния кабинет на ГЕРБ. Настоящият министър Боил Банов призна, че не познава по-харизматичен човек от Ламбо. \"Той притежаваше рядкото качество освен таланта на сцената и на екрана да бъде такъв и в живота. Липсата е страхотна. За всички хора е и огромна тъга. Невероятен човек, толкова позитивен, толкова интуитивен, толкова положителен във всички моменти от живота си\", добави той. Бяха поднесени венци от почти всички министерства, от премиера, редица столични театри, БОК, БНБ, Народното събрание, парламентарната комисия по култура и медии, ДУМА и много др. \"Беше невероятен човек, който беше над всичко, над дребни неща. Той беше един достоен и искрен човек. Него не го интересуваха дреболиите. Той ще остане, защото направи неща, които за телевизията и театъра са жалони. \"На всеки километър\" е нещо, което не може да го направи всеки\", каза просълзен актьорът Славчо Пеев. \"Той е неповторимото нещо, което сме имали ние, защото го заслужаваме. Каза ми: \"Не ме жалете, живял съм както трябва\". Щурчо, прекрасен, талантлив, обичлив, той не е виновен, че беше толкова прекрасен\", каза актрисата Татяна Лолова. Колегата й Владимир Пенев добави, че има раздели, които не могат да се приемат, и тази е точно такава. \"След такава загуба просто трябва да замълчим. Ще ми липсва рамото му. Той имаше рамо, което предлагаше на всеки, той е роден и орисан да прави добро\", допълни актьорът Марин Янев. Последно сбогом с Мастъра си взеха и всички ученици от осемте му випуска, те се редуваха да изпълняват ролята на почетен караул. Студентите си взеха сбогом с Мастера с прочувствено писмо, прочетено от актрисата Силвия Лулчева. \"Благодарим ти за смелостта да поемеш кръста да поведеш млади хора към светлината на изкуството! Благодарим ти за безпощадно точната искреност! Благодарим ти, че когато обсъждаше актьорската ни работа, вниманието ти беше съсредоточено върху това, колко сме пораснали като човеци. Благодарим ти, че ни наказваше, като ни прощаваш! Благодарим ти, че говореше просто, честно и човешки, с безмилостна автоирония, че не се къпеше в суета и самовлюбеност, а ни респектираше с нечовешка човечност!\", гласи част от него. В градинката пред театъра бе наредена и изложбата \"Познатият непознат Стефан Данаилов\", която припомня част от големите му роли. Поклонението продължи до 15 часа, когато ковчегът бе изнесен от Народния театър под нестихващи аплодисменти от множеството, което не успя да влезе вътре. Стефан Данаилов ще бъде погребан днес до съпругата му Мария в Бояна.", "date": "2019.12.03", "title": "Хиляди поискаха прошка от големия Стефан Данаилов"}
{"url": "https://duma.bg/edva-13-ot-horata-s-uvrezhdaniya-rabotyat-n204696", "text": "В повечето развити европейски страни заетостта сред хората с намалена работоспособност е около 60%, а в България е едва 31%. Някои експерти дори смятат, че реално са заети едва около 15%. Хората с увреждания са неизползван резерв на пазара на труда и според експертни оценки с подходящи мерки на пазара на труда поне 120 хил. от тях могат да работят, каза Йордан Димитров от Националната федерация на работодателите на инвалиди на събитие по повод днешния Международен ден на хората с увреждания. Иван Нейков от Балканския институт по труда и социалната политика заяви, че всички анализи показват, че хората с увреждания са добри работници, при тях текучеството е много по-малко, по-привързани са към предприятието, положило усилие да адаптира работните им места. Те са лоялни и квалифицирани работници. Работодателите твърдят, че е скъпо да адаптират работни места за хора с увреждания, а едва 500 000 лв. от отпуснатите за целта над 4 млн. лв. са използвани т.г., припомни Нейков. В специализираните предприятия на и за хора с увреждания в страната работят около 2000 души, а преди 1989 г. са били над 55 000. Почти половин година след въвеждането на новия квотен принцип за назначаване на хора с трайни увреждания се забелязва увеличение на наетите - по информация на МТСП през първите 9 месеца на 2019 г. са намерили работа над 12 000 души с увреждания, регистрирани в бюрата по труда.  Инспекцията по труда проверява над 880 предприятия за спазване на квотите. За първите три месеца 110 фирми са отказали да изпълнят задължението си по Закона за хората с увреждания и са платили компенсационни такси за 549 незаети работни места. От глоби в бюджета са постъпили 92 244 лева. Експертите смятат, че специализираните предприятия са едно от решенията на проблема с високата безработица сред хората с увреждания. Не по-малко перспективни са Центровете за защитена заетост, регламентирани в Закона за хората с увреждания. Те ще осигуряват заетост и минимален пакет от персонални подкрепящи услуги за хора с множествени увреждания - трудово наставничество, психологическа подкрепа, рехабилитация, медицинско наблюдение. За първи път тази година в Агенцията за хората с увреждания са предвидени 600 хил. лв. за два пилотни центъра за защитена заетост.", "date": "2019.12.03", "title": "Едва 1/3 от хората с увреждания работят"}
{"url": "https://duma.bg/izlozhba-na-pravoslavni-ikoni-v-balgarskiya-kulturen-institut-v-parizh-n204676", "text": "Жителите и гостите на френската столица имат възможност до края на декември да разгледат изложба на съвременна православна иконопис в Българския културен институт в Париж, научи ДУМА от Десислава Бинева, директорка на БКИ.   \"Иконата - традиция и съвремие\" е новото издание на традиционната вече годишна експозиция на български икони, която се организира за 10-а година от Българската православна църковна община \"Св. Патриарх Евтимий Търновски\" в Париж, съвместно с БКИ и под патронажа на Западно и Средноевропейския митрополит Антоний и посланика на България във Франция Ангел Чолаков. Представени са икони, табла със стенописи и миниатюрна резба, рисунки, пластични композиции с християнска тематика и резби на преподаватели по църковни изкуства и на техни възпитаници от България и Румъния. Показани са и част от наградените творби на Шестото международно биенале на църковните изкуства във Велико Търново. Пред френска публика е предвидена прожекция на документалния филм на доц. д-р Миглена Прашкова, водещо име в българската иконография и реставрация, който разказва за разкритите в периода 1994-2001 г. от ръководен от нея екип средновековни стенописи от ХI-ХII век в църквата \"Св. Архангел Михаил\" в гр. Рила. По покана на Църковната община на Париж, доц. д-р Михай Коман от Букурещкия университет ще разкаже интересни факти за съвременните църковни стенописи във фреско техника в Румъния.", "date": "2019.12.03", "title": " Изложба на православни икони в Българския културен институт в Париж"}
{"url": "https://duma.bg/shampansko-i-5000-sartsa-za-shtraus-viena-orkestar-n204677", "text": "Празник на живота, бутилка шампанско, една заблудена кукувица, превърнала се в инструмент в ръцете на публиката, и 5000 сърца, биещи в ритъма на валса - така би могъл да бъде обобщен галаконцертът на легендарния Щраус Виена оркестър в НДК. Спектакълът започна със сърцато обръщение на маестро Райнер Роос, който завърши на чист български: \"Сърдечно ви приветствам и ви пожелавам да се забавлявате както никога преди!\" Първата изненада за вечерта дойде от тенора Марко ди Сапиа, който се появи от страничен изход на залата и феновете локализираха източника на мощния глас, чак когато започна да се разхожда по заграждението на оркестрината. Италианецът разигра комедиен скеч с изпълнението си на ария от \"Севилският бръснар\". Фразите му се превърнаха във въпросителни към публиката, която реагираше със смях и припев. Пеещият актьор добави и чупка в ханша към импровизираната хореография, след което заяви, че гони самолет и има нужда от пари. Диригентът \"благородно\" извади от вътрешния джоб на ливреята си 20 евро, което предизвика нова вълна от смях в залата. Ди Сапиа се появи още веднъж на сцената за групово изпълнение с шармантната Мириам Портман и Роман Мартин, в което кръстосаха драматични височини и три чаши шампанско. Барабанистът на Щраус Виена оркестър бе другият главен герой в галавечерта - той превърна Райнер Роос в свой асистент, като му връчи инструмент, с който диригентът даваше знак на публиката да пляска. След това извади друга \"играчка\" от музикалния си арсенал, от която звучеше кукувица. Парадната му разходка из партера на зала 1 спря пред трима щастливци от публиката, които се включиха в изпълнението на поредната празнична мелодия с натискането на едно копче. Маестро Роос написа договора на оркестъра за българския концерт пред очите на всички, ползвайки стара пишеща машина и звънче, което се превърна в акцент на жизнерадостна мелодия. За два часа и половина феновете се докоснаха до творчеството на династията Щраус и с помощта на солиста на Фолксопер Виена Михаел Халвичек.  Спектакълът бе заснет на DVD, което ще бъде издадено през пролетта на 2020 г.", "date": "2019.12.03", "title": "Шампанско и 5000 сърца   за Щраус Виена оркестър"}
{"url": "https://duma.bg/zdraveopazvaneto-kak-e-vazmozhna-promyana-na-statukvoto-n204679", "text": "Очертани са движещите сили, подредени в колона ешелони, всеки със свой принос и роля в изграждането и поддържането на статуквото. В първия ешелон са архитектите на порочния здравноосигурителен модел, авторите на здравни стратегии, партийните съвети по здравеопазване и, разбира се, членовете на здравните комисии в НС, които превръщат в проектозакони постъпващия идеен материал. Видно от състава, в този ешелон присъстват лица, назначавани на отговорни властови позиции с възможности да влияят пряко или косвено върху взимането на решения. Никога обаче не е съществувало изискване тези лица да притежават нужните за дадения пост умения. Във втория ешелон са политиците, които подсигуряват курса, превръщайки в закони предложените проекти, без особено да вникват в тяхното съдържание. Гласуват на доверие, като се има предвид, че до всеки политик неизменно ще открием поне един консултант от първия ешелон. Тук са бивши и настоящи министри и заместник-министри на здравеопазването, както и ръководствата на синдикалните и пациентските организации. Неспособни да изработят алтернатива, с която да бъдат коректив на властта и да защитят интересите на своята членска маса, те се превърнаха в апологети на статуквото. В третия ешелон е бизнесът, по-точно онази част от него, която се храни от порочния модел и която е питателна среда за появата на всевъзможни лобита на статуквото. Завършват колоната армия репортери, коментатори и прочее водещи, които тиражират и популяризират статуквото в публичното пространство.  В идейно отношение движението в обратната посока се подхранва от наложената от първия ешелон                                      Впечатлява единството в иначе хетерогенната колона, като се има предвид, че в нея битува също така хетерогенна смесица от разбирания за това \"що е здравеопазване\". Едно множество, предимно политици и медийни водещи, няма отговор, тъй като никога не си е задавало въпроса, а ако случайно го зададе, бързо разбира колко труден е отговорът. Макар и странно, този вариант има запазено място във всички досегашни ръководни екипи в МЗ. Съдейки по делата, понятието на сегашния министър се е формирало по перата в бюджетите на МЗ и НЗОК. Потвърждават го определяните като \"здравна\" реформа примитивни идеи за промени в здравното осигуряване, източването на НЗОК, гимнастиките с клиничните пътеки, както и предложението милионите за по-високи заплати на медицинските сестри да дойдат от НЗОК. Какво пък, досега изпълнителната власт е отмъкнала от касата 1,85 млрд. лв. и защо не още няколко десетки милиона. Лесно е да се чупят и раздават късове от чужда пита. Бюджетът на НЗОК се формира от осигурителни вноски и някой трябва да подскаже на министъра, че изразходването на парите се регламентира от закон. Друго множество цитира определението на СЗО \"съвкупност от медицински и немедицински дейности\", но само толкова и силно се затруднява да посочи вторите, които съвсем не са по-маловажни поради нуждата от цялостна реформа на отрасъла. Най-многобройно е множеството на боравещите с непълни понятия. Среща се в няколко разновидности. От една страна, са лицата, чиито разбирания съвпадат с техния личен опит. Друга разновидност е повърхностното отъждествяване на здравеопазването с медицината. Третата, и най-зловредната, са разбиранията, в които празнините в рехавите понятия са запълнени с всевъзможни лични, групови или съсловни интереси. Естествено, при тази смесица от разбирания, колоната се държи като Вавилонска кула. При тази всеобща понятийна оскъдица промените се насочват изключително от случайни фактори, в резултат на което здравеопазването наподобява  - лични или заимствани случайни хрумвания на случайно назначени лица. Тъй като тази оскъдица не позволява защита на статуквото с научни средства, колоната си е изработила друг надежден инструмент: отхвърля с мълчание всяка концептуална \"агресия\". Важна роля играят електронните медии, които манипулират общественото мнение, като подсигуряват обратната посока с фалшиви рекламни продукти. Кризата на отрасъла преминава своя апогей. Нуждата от реформи става все по-остра. Безспорен дефект, които колоната нито има желание, нито е способна да отстрани, но силно ще се съпротивлява на всеки опит да бъде отстранен, е порочната лекарствена политика. Лекарствата заемат основно място в разходите за здраве и тяхното поевтиняване ще се отрази положително на благосъстоянието на голям брой граждани. В тази насока дейността на касата следва да се подчини на два критерия. Първият е конституционната разпоредба (чл.52 ал.1), която предвижда лекарствата да се получават безплатно. Вторият е прецизно и гъвкаво ценообразуване, като се има предвид, че  с намаляването на цената на лекарствата поевтинява и лечението . Първа стъпка е премахването на ДДС върху лекарствата. Както е известно, НЗОК заплаща лекарствата с пари от здравноосигурителните вноски, при което излиза, че за да пълни своя бюджет, държавата, облагайки лекарствата, тоест нашите вноски с ДДС, източва бюджета на НЗОК и директно подкопава здравето на нацията. Нещо повече, за да компенсират източеното от държавата, пациентите са принудени да доплащат. Преди дни Евростат отново потвърди, че в България пациентът плаща от джоба си най-много в ЕС. С премахването на ДДС лекарствата (и лечението) ще поевтинеят с 20%. . Втора стъпка е изграждането на собствено аптечно снабдяване към НЗОК, което ще работи, без да генерира печалба, а лекарствата ще поевтинеят с още 6-9%. . Трета стъпка е създаване на мрежа от аптеки към НЗОК, които също няма да работят на печалба. Всяко медицинско учреждение (ДКЦ, болница и др.), където се изписват лекарства, следва да разкрие аптека, от която пациентите на излизане ще могат да ги получават. С тази стъпка цените ще олекнат с между 18 и 22%, а общото поевтиняване ще е над 45%. . Четвърта стъпка е целево увеличение на здравната вноска с 1%. Тази стъпка е важна, предвид появилата се скрита и порочна перспектива МЗ да сдържа развитието на касата с намерението да създаде комфортна конкурентна среда за частните фондове, когато такива се появят. Тази перспектива тепърва ще набира скорост. Инициативите ще идват от третия ешелон, ентусиазирано ще се подкрепят от първия и втория, а четвъртият, ще ги популяризира. . Поевтиняване чрез пряко договаряне с производителите: в качеството на крупен потребител НЗОК ще ползва отстъпки до 10%. С тези стъпки всичките 100% от предвидените средства ще остават в касата с едно уточнение: самите медикаменти ще са безплатни, но при получаването пациентите ще плащат минимални такси за покриване на разходите за доставка и разпространение.  Какво означава всичко това. Първо, според Закона за бюджета на НЗОК за 2020 г. за лекарствени продукти, медицински изделия и диетични храни за медицински цели през годината, се отделят 1,117 млрд.лв. При съществуващото ценообразуване близо 500 млн.лв. ще се насочат към държавния бюджет. Немалко средства ще бъдат прахосани поради неадекватната методика на ценообразуване, а за реимбурсиране ще останат около 600 млн. лв. При предлагания нов механизъм, с увеличението на вноската с 1%, сумата за реимбурсиране ще бъде 1,646 млрд. лв., достатъчно, за да стартира преходът към безплатни лекарства. Второ, чувствително ще се промени съотношението \"публични - лични разходи\". През 2000 г. гражданите са плащали от джоба си 27% от общите разходи за здраве, а през следващите 18 г. те нараснаха до 48%. Така България се отдалечи от препоръката на СЗО гражданите да не поемат повече от 20%. от общите разходи, а здравеопазването се превърна в една от причините за общото обедняване на населението. Според доклад на ЕК за България ежегодно над 4% от населението обеднява поради високите лични разходи за здраве, три четвърти от които са за лекарства. Първоначално от ГЕРБ заявиха, че през 2020 г. парите за лекарства ще нараснат със 126 млн. лв., но в приетия бюджет на НЗОК те са колкото през настоящата година. Този акт дискредитира истинското отношение на управляващите към болните българи и е сигнал за преднамерено сдържане на НЗОК: виждате ли, парите за лекарства не стигат, осигурявайте се в частни фондове... Търси се политически субект, който да се изправи срещу кохортите на статуквото и да стартира ерозията. Тъй като политическите партии, където преобладават силите на застоя, нямат нужния потенциал, известни надежди дава президентската институция. Известни, защото и там нещатни съветници по въпросите на отрасъла са лица от първия ешелон. В същото време г-н Радев често се изказва за нуждата от реформа, която да постави пациента в центъра на здравноосигурителния модел. По пътя към реализацията на тази идея през следващите две години г-н Радев следва да свика КСНС, но това няма как да се случи с наличните съветници по въпросите на здравеопазването. Точният адресат, към който следва да се насочи идеята за този форум, е Съветът за стратегическо развитие, където има експерти с различен профил, каквито именно са необходими за реформата, от която се нуждаем. Някои пречки създава разпространеното и в институцията мнение, че президентът не може да влияе пряко върху текущата политика. Това категорично не е вярно, предвид неограничените възможности, които предлага пряката демокрация. Така че топката е в полето на стратегическите съветници. Убеден съм, че ако поемат задачата, те ще подходят отговорно, ще защитят своя авторитет и ще оправдаят оказаното доверие.", "date": "2019.12.03", "title": " Здравеопазването: как е възможна промяна на статуквото"}
{"url": "https://duma.bg/doza-smartfon-n204682", "text": "Пристрастеността към смартфоните все по-упорито се превръща в една от най-големите зависимости на ХХI век. Най-страшното обаче e, че засяга децата. Обобщените резултати на над 40 световни проучвания разкриват, че (когато дигиталните устройства не са им подръка) една четвърт (а всъщност май много повече) от подрастващите имат внезапни промени в настроението, придобиват необичайно агресивно поведение, дистанцират се от родители и приятели, рязко губят интерес към учението, хобитата, спорта и всичко останало. Крайно възприемчивият детски мозък светкавично реагира на бързо променящите се картинки, които \"изскачат\" от телефона. Вградените игри, както и онлайн предизвикателствата, провокират със сложност и даряват с поощрения: онези, които успеят да преодолеят нивото, печелят и получават удоволствие. Но в реалния живот невинаги това е постижимо. Затова, сблъсквайки се с трудностите на всекидневието, децата се стремят да избягат от тях. А най-лесният начин е да се върнат към смарт устройството. С него всичко изглежда \"по-яко\" и \"готино\". Умните джаджи предлагат приятели, отношения, забавления - все виртуални, но безкрайно примамливи. Нещо като място-мечта. Именно там невръстните искат да останат колкото се може по-дълго. И следващото поколение буквално започва да живее в изкуствения прекрасен свят, където децата си комуникират през тъч скрийна и предимно с емотикони, независимо че всъщност са на една ръка разстояние един от друг. С реалността всичко е на въпреки: общуването е сведено до минимум, не знаят какво означава да дружиш с някого наистина, ученето тотално изпада от приоритетите - като цяло животът изглежда безкрайно скучен. И единственото искрено желание е да получат дозата си щастие, която, изглежда, осигурява само смартфонът... Все още никой не може да каже какви ще са последиците на тази наркомания. Но на всички ни е ясно, че интересът към живота може да се върне, само когато сме офлайн.", "date": "2019.12.03", "title": "Доза смартфон"}
{"url": "https://duma.bg/logichno-n204683", "text": "Преди много години вече, когато България имаше истински боеспособна армия, из нейните редици се говореше, че службата е тежка, но за сметка на това продължителна. Вече отдавна няма армия, но ако осъвременим войнишкия фолклор, тази \"сентенция\" би звучала така: \"Данъците у нас, особено след избори, стремглаво се увеличават, но за сметка на това хората и фирмите трябва да отделят все повече време, за да ги плащат.\" Доказва го и тазгодишната класация  Paying Taxes на консултантска компания PwC и Световната банка. В нея страната ни губи пет позиции и заема 97-о място от 190 държави. Единствената държава с по-лош резултат от България в ЕС е Италия, която също губи позиции и се класира на 128-о място. Според данните българският бизнес отделя средно 441 часа годишно, за да отговори на всички местни данъчни изисквания и претенции на чиновниците.   Ако някой успее да преброи хората, които работят в държавната администрация - министерства, агенции, комисии, общини и какви ли не още структури, все едно ще е уличил шестица от тотото. Обществена тайна е, че държавата е най-големият работодател. А ако някой се заеме да сметне колко милиарди се наляха в т.нар. административна реформа и е-управление, със сигурност ще получи световъртеж. Засега единственият ефект от \"реформите\" е увеличаване на чиновниците от 630 000 до 680 000 за времето, откакто ГЕРБ е на власт. А техният Брад Пит, пардон Симеон Дянков, още преди десет години се заканваше да реже чиновническа плът. Нищо подобно не се случи. Сега следовникът му, вицето Томислав Дончев, колкото повече уж електронизира административните услуги, толкова повече се рои администрацията и се увеличава времето, което губят хората пред гишетата, за да се издължат на държавата. Това, че нямат пари за тия данъци - отделно. Така, че незавидното място на България в поредната класация е съвсем логично.", "date": "2019.12.03", "title": " Логично"}
{"url": "https://duma.bg/ritsaryat-n204681", "text": "1.  Буколики... георгики... енеиди... Данте после ще върви с Вергилий -  днес къде, изгнанико, ще идеш -  стигнал си дотук със сетни сили.  Мисълта обаче още странства и пристъпва, и присяда бледна в изгрева на ранни християнства,  в залеза на ереси последни... Свършва сътворението, само  ти остава да направиш жеста и след миг, когато Лазар стане,  да завършиш този свят божествен.  Този свят от светлини и сенки -  свят със сол и смях иконописван. Ти дойде дотук със сили сетни -  време е светът да се разлисти.  2.  И светът се е разлистил -  кръсточели времена идат ясни, идат чисти в селища и племена.  Идат с благослов и книга и с отворени очи... Благо време тук пристига,  ала старото горчи. Срещата им е нелепа и света на две дели:  на смирени и на зли -  зрящи и сърдечно слепи.  И настъпва дълга зима и в леда расте бодил... Но България си има своя воин Михаил.  И животът продължава полета си светлокрил -  бди над младата държава  Борис Първи - Михаил.        Ти беше нашият Жерар Филип на сцена,  ти беше Марлон Брандо и Ален Делон,  ти беше Мастер мил за своите студенти,  и музагет за всички музи - Аполон. Ти беше Яким Донев и майор Деянов,  (накрая с Франсис Копола си бил дори),  ти учеше на мъдрост, на любов и знание,  ти учеше ни как да станем по-добри. Ти вярваше в това - България е жива,  от вълк човекът пак ще стане брат за нас,  а в българина всичко от талант прелива - \"Народният\", това е мъничък Парнас. Прощавай, бате Ламбо!... Сбогом, скъпи Мастер!...  Отрони се звездица днес от този свод -  звездицата на българската скръб и жалост, сълзицата в очите на един народ. Пуква се навън зората и разлиства се гората, слънцето лъчи разлива, а човекът си отива. Ведро грейнал е простора, птички пеят без умора, песента им е щастлива, а човекът си отива. С танц прощават се листата върху сцена от позлата, дъжд природата облива, а човекът си отива. Студ донася планината, омагьосва с белотата, панорама тъй красива, а човекът си отива. Сипват се в нощта звездите, на човеците душите, оставил ли е тук следа, превръща се човек в звезда. Не бяха Пацо, Цецо, Краси... О, боже, пуста суета!  Едни отглеждаха тераси... Той - на балкона си - цветя ... Не бе щастлив. Край него - хора нещастни, бедни, без мечти... Животът в роля е умора, а сцената е само стих... И този стих е и присъда да бъдеш верен и любим. Да бъда или да не бъда? - ще пита Хамлет своя син... Но рицарят, уви, го няма. Животът е и миг жесток,  щом тъй желаната промяна не става само с вяра в бог... И щом цари край нас омраза, и тя е преходният знак,  не просто кома,  метастаза  коварно ни приспива пак... И рицарят оттам ни гледа, при Мери тих се приютил... Смъртта е често и победа на сбъдналите се  мечти. Аплодисменти. Гаснат лампи в нестихващите ни ръце... Довиждане. Наздраве, Ламбо! За сбогом нямаме сърце...                                                           ", "date": "2019.12.03", "title": "Рицарят  "}
{"url": "https://duma.bg/proveryavat-ribata-po-pazari-i-magazini-predi-nikulden-n204686", "text": "Българската агенция по безопасност на храните (БАБХ) започна засилени проверки на обекти за отглеждане на аквакултури, за производство и търговия с риба и рибни продукти, заведения за обществено хранене, складове, пазари и борси в цялата страна, съобщиха от агенцията по храните. Проверките са заради Никулден, когато има интензивно предлагане и търсене на храни за празника. Те се провеждат съвместно с Изпълнителната агенция по рибарство и аквакултури и Комисията за защита на потребителите. Инспекторите ще проверяват документите за произход и безопасност на рибата, спазването на сроковете и условията на съхранение, правилното етикетиране на продуктите, регистрацията на обектите и оборудването. Експертите ще следят за продажбата на риба и рибни продукти на нерегламентирани места и от нерегистрирани търговци. От БАБХ дават съвети на потребителите как да изберат прясна риба. Върху повърхността й трябва да има много тънък слой слуз. Ако слузта е обилна, а слоят плътен, това означава, че рибата е престояла по-дълго време. Люспите трябва да са блестящи, плътно залепени за тялото. Хрилете трябва да са с розово-червен цвят. Очите трябва да са бистри. При натискане с пръст, вдлъбнатината трябва да изчезне бързо.", "date": "2019.12.03", "title": "Проверяват рибата по пазари и магазини преди Никулден"}
{"url": "https://duma.bg/bbr-s-blizo-50-rast-na-pechalbata-n204684", "text": "Близо 50% е ръстът на печалбата на ББР за деветмесечието спрямо същия период на 2018 г., като финансовата институция е реализирала печалба в размер на 22 млн. лв. Ръстът на финансовия резултат на банката е значително по-висок от средния за банковата система у нас, който е с годишно увеличение от 4,2 на сто. От печалбата си за 2018 г. ББР разпредели дивидент в размер на 20,1 млн. лв. в бюджета на държавата. ББР е и с най-висока капиталова адекватност у нас. В края на септември тя е 31%. Коефициентът на ликвидно покритие на ББР е 558%, което е далеч над средното за банковата система и значително над регулаторно изискуемата норма от 100% ликвидно покритие. За първите девет месеца увеличението на предоставените от ББР кредити е 9%, с което банката е в топ 10 на финансовите институции в страната с най-много отпуснати кредити към предприятия. Банката привлича финансов ресурс от международни институции, без да ангажира националния бюджет с държавни гаранции, като осигурява финансиране за българския бизнес въз основа на доброто си финансово състояние. От началото на 2019 г. размерът на привлечените за собствена сметка средства от международни финансови институции нараства над два пъти, като е достигнал 1,164 млрд. лева. Рейтинговата агенция Fitch потвърди рейтинга на ББР \"BBB\", като перспективата се променя на стабилна.", "date": "2019.12.03", "title": " ББР с близо 50% ръст на печалбата"}
{"url": "https://duma.bg/edna-chetvart-ot-detsata-sa-trayno-pristrasteni-kam-mobilnite-ustroystva-n204668", "text": "Една четвърт от децата са трайно пристрастени към своите мобилни устройства и изпитват дискомфорт и тревожност, когато не са им подръка, пише \"Дейли мейл\". Екипът на д-р Никола Колк е изследвал използването на съвременната техника и поведенческите реакции към нея от страна на подрастващите. Учените въвеждат термина \"проблемно използване на смартфона\", водещо до зависимост, прояви на депресия и чувство на тревожност при раздяла с устройството. Специалистите все още не могат да установят дали смартфонът сам по себе си е пристрастяващ, или качените в него приложения. Но при всички случаи експертите предупреждават родителите да обръщат повече внимание на това как взаимодействат децата им с мобилните устройства. Съществува проблем и той трябва да бъде осъзнат, категорични са изследователите. Лондонският научен колектив е обобщил резултатите от 41 изследвания в тази област, обхванали 41 871 деца. От тях 30 проучвания са били проведени в Азия, 9 - в Европа, а 2 - в САЩ. Около 55% от участниците са били от женски пол, като най-застрашената група от пристрастяване са констатирали сред 17-19 годишните момичета. От всички изследвания на метаданните е регистрирано между 10 и 30-процентно пристрастяване, водещо до депресии, тревожност и прояви на безсъние.", "date": "2019.12.03", "title": " Една четвърт от децата са трайно пристрастени към мобилните устройства"}
{"url": "https://duma.bg/toy-iskashe-da-leti!-n204680", "text": "В навечерието сме на 110-годишнината от рождението на Никола Йонков Вапцаров - гениален поет и борец на XX век. В тези дни ще се пише и говори  за тази наша национална гордост: - На първо място са банскалиите, родили и отгледали Никола Вапцаров. - Следват моряците, чийто колега бе Никола Вапцаров, които и сега водят борба за запазване името на Вапцаров като патрон на ВВМУ. - Негови стихове ще звучат и в този век като символ на борба за нов ред в обществото. - И ние от авиацията имаме право да се гордеем със своя колега по любов към небето.  Искам да разкажа за родеенето на Вапцаров с авиацията. Знае се, че в детските си години той в захлас е разглеждал летище Божурище. Но трайна следа в неговия живот и творчество оставя стажът му на това летище като курсант във Военноморското училище. Вапцаров е на стаж в аеропланната работилница на летище Божурище от 1 август до 30 октомври 1929 г., като курсант 3-и курс от Военноморското училище. От предложените за стаж летища Божурище и Казанлък, Варна, Русе и Горна Оряховица, Вапцаров избира Божурище - моторното отделение на аеропланната работилница, където се извършват най-отговорните операции по подготовката за излитане на самолетите. Това легендарно летище, от което през 1915 г. излиза първият български биплан на големия авиационен конструктор Асен Йорданов; което е било основно за България през Втората световна война, уникално за спортната ни авиация и парашутизъм, бе ликвидирано в т.нар. преходен период - парите победиха авиационната памет. Ето каква оценка дава за стажанта Никола Вапцаров авиомеханикът Методи Маринов, който е негов учител по самолетните мотори: \"Като техник Кольо имаше изключително желание и усет към самолетната техника, силно обичаше авиацията и вярвам, че тази обич и куршумът не ще успее да изтръгне от сърцето му. Тогава, за да пуснеш самолета в полет, трябва да се изпробва от летец и механик. Като награда за Кольо реших, вместо аз, да лети в този полет той - турихме му парашута и бе готов летец.\" Полетът продължава повече от един час. След него Вапцаров ще възкликне: \"Сега видях колко чудно е небето и колко красива е земята!\" Няколко дни след това Методи Маринов намира в квартирата си смачкано листче на пода и зачита: Оттук полита авиационната поезия в творчеството на Вапцаров. (  - с него участва в конкурса на списание \"Сердика\", 1933 г.) Какво пророчество, потвърдено от първопроходеца в космоса Юрий Гагарин. През 1937 г. редакцията на сп. \"Летец\" обявява анонимен конкурс за оригинални художествени произведения с въздухоплавателен сюжет. Вапцаров   изпраща \"Романтика\". В конкурса участват 114 творби. Той печели една от трите първи награди. На първо място е \"Романтика\". Стихотворението е отпечатано в \"Летец\", кн. 4-5, година 5. Няма нищо по-естествено от това, че първият литературен кръжок в българската авиация на летище Габровница бе назован с името \"Никола Йонков Вапцаров\". Кръжокът се организира през 1953 г. от младия летец Любен Овчаров. Едно от първите мероприятия бе да поканим майката на поета, баба Елена, на гости на летището. Когато отидох да я взема от Банско, имах шанса четири денонощия да бъда в нейния дом, докато тя оздравее. Когато пристигнахме с нея на жп гарата в Габровница, там бе море от хора, авиатори и ученици. Посрещнахме баба Елена като светица. И стана невиждано нещо: среща с дежурните летци в дежурния дом, в който се проведе първият рецитал на Вапцарови стихове пред баба Елена. В авиогарадока, в селското училище цяла седмица звучаха негови стихове. Баба Елена беше обявена за почетен военнослужещ на летище Габровница. Ето какво ни каза тя: \"Целият живот на Кольо бе летене, за вървене нямаше време, а да пълзи не му е хрумвало. Да знаете колко много той искаше да лети!\" Вапцаров, син на Пирин и Банско. По образование - моряк. По душа - поет. По творческа мисъл - летец. По призвание - борец. Нужен ни е и днес, защото и днес човекът лети от волна птица по-бързо; влиза във бой с мъглите, със северния мраз... Защото и днес няма бронебойни патрони за вярата, че животът ще бъде по-хубав от песен, по-хубав от пролетен ден.", "date": "2019.12.03", "title": "Той искаше да лети!"}
{"url": "https://duma.bg/eksporten-hab-shte-pomaga-nashi-firmi-da-se-realizirat-navan-n204685", "text": "Български експортен хъб беше учреден в понеделник, който ще помага на наши фирми да се реализират на външни пазари. Сред учредителите са Изпълнителната агенция за малки и средни предприятия, София Тех парк, Българската стартъп асоциация, КРИБ, БСК, Асоциацията на бизнес клъстерите, Софт уни и други. Хъбът ще работи по две направления. Първият ще включва ежемесечни обучения за всички, в които ще се включат чужди предприемачи и търговски аташета, които ще предоставят информация за конкретни пазари. Тези обучения ще бъдат качени и онлайн с помощта на Софт уни, за да достигнат и до производители извън София. Освен това ще има 4-месечни курсове за конкретни фирми. До края на годината ще стане ясно кои кандидати и от кои сектори ще се включат в първото пилотно обучение в началото на 2020 г. Компаниите ще са 15 на брой, достатъчно големи, за да могат да излязат навън, обясни Бойко Таков, изпълнителен директор на ИАНМСП.", "date": "2019.12.03", "title": "Експортен хъб ще помага наши фирми да се реализират навън"}
{"url": "https://duma.bg/pavel-i-ventsi-vents-shte-zaradvat-fenovete-s-golyamo-klubno-turne-n204669", "text": "Павел и Венци Венц (Pavell & Venci Venc`) тръгват на национално клубно турне. Обиколката включва 8 български града, където феновете ще бъдат зарадвани с парчета от най-новия албум на успешното хип-хоп дуо. По време на The Upgrade Tour изпълнителите ще заложат и на някои от техните най-популярни хитове. Засега се знае, че звездите ще гостуват на 6 декември в пловдивския W Club, на 13-и ще са в Night Club Moderno, Сливен, на 14-и - в Plan B, Русе, на 17-и - в столичния Planet Club, на 19-и - в Moda Bar My Place, Варна, на 20-и - във VIP Room Night, Добрич, на 21-ви - във Fashion Hall, Кулата, а на 3 януари ще превземат Flash Club в Банско. @ Facebook https: @ Instagram  https://bit.ly/2KLXjAO https://bit.ly/33T3eM3 Последвайте „Вирджиния Рекърдс“: @ YouTube http://goo.gl/Vdxk0N  @ Website http://virginiarecords.com/  @ Facebook http://www.facebook.com/virginiarecordsbulgaria/  @ Instagram http://www.instagram.com/virginiarecords/", "date": "2019.12.03", "title": " Павел и Венци Венц ще зарадват феновете с голямо клубно турне"}
{"url": "https://duma.bg/80-medii-po-sveta-otraziha-novinata-za-predstavitelya-ni-na-evroviziya-2020-n204670", "text": "Повече от 80 международни медии отразиха официалното представяне на Виктория Георгиевa - Victoria, която ще бъде българският представител на \"Евровизия 2020\". Новината беше официално обявена на 25 ноември и предизвика интереса на журналисти от Германия, Великобритания, Холандия, Македония, Испания, Грузия, Сърбия, Швеция, Чехия, Гърция, Австрия, Кипър, Италия, Исландия, Австралия и др. Нашата изпълнителка получи подобаващо отразяване и в страната ни: от над 130 медии. Проектът за участието на България в \"Евровизия 2020\" се реализира като публично-частно партньорство между БНТ и Ligna Group. Песента ще бъде ясна в началото на март. А самата музикална надпревара ще се проведе на 12, 14 и 16 май и ще се излъчва на живо по БНТ 1. Жребий, определящ на кой от двата полуфинала ще участва България, ще се изтегли на 28 януари. Последният хит на VICTORIA   Видео представяне на VICTORIA:", "date": "2019.12.03", "title": " 80 медии по света отразиха новината за представителя ни на \"Евровизия 2020\""}
{"url": "https://duma.bg/zvezdi-peyat-za-polezni-navitsi-n204671", "text": "Поли Генова, Влади Ампов-Графа, Белослава, Михаела Филева, Орлин Павлов, Вики от \"Мастило\", Вензи, Дичо, Йоанна Драгнева и децата от Voice Academy, както и вокална група \"Шоколадче\", са звездните посланици на социалния проект \"Маргаритка\". Гласовете на изпълнителите влизат в живота на българските деца и техните семейства, за да им помагат по забавен начин и през музика да научават по-лесно елементарните навици. Насърчават ги да си мият ръцете и зъбите редовно, да се къпят, да хапват от всичко, да си подреждат стаята, да бъдат учтиви и добри, приспиват ги, радват ги и ги карат да пеят и танцуват. Песните са включени в \"Полезни навици\" - първия албум на проекта с изцяло авторски музикални произведения на български език. Издаването му е огромно предизвикателство за Виктория Величкова (Вики от \"Мастило\") и Яна Липованска от “Маргаритка”. Продуцирането и създаването на изцяло нови авторски музикални произведения за деца е вълнуващ и забавен процес, но носи и голям риск. Двете дами са сигурни, че новите песнички на “Маргаритка” са точно такива, каквито децата искат, и искрено се надяват родителите да им се доверят и да ги харесат, както всеки път досега.  Музиката на песничките е дело на Вики от \"Мастило\". Текстовете са на Илия Деведжиев и на Вики, а музикален продуцент и аранжор е Краси Тодоров, композитор на едни от най-популярните български поп-рок песни. \"Произведенията за деца са специални, работата по тях изисква изключителна прецизност, внимание към всеки детайл и мисъл в подбора на всеки инструмент и звук\", споделиха Вики и Краси. Комбинацията от техния талант и умения дава на произведенията класическо, но и съвременно звучене, което днешните деца харесват и обичат. С част от приходите от албума създателите на \"Маргаритка\" ще построят още детски музикални площадки. Първата вече е факт в столичния парк \"Гео Милев\". А благодарение на партньорството си с \"Приказки без край\" двете дами дариха кътове за игра в детските отделения на болниците в Плевен и Русе.", "date": "2019.12.03", "title": " Звезди пеят за полезни навици"}
{"url": "https://duma.bg/stefan-diomov-i-pette-sezona-s-kontsert-v-sofiya-n204675", "text": "След 15 концерта из цялата страна и над 30 хиляди зрители, \"Да пеем заедно\" гостува в София. В него на една сцена се събират композиторът Стефан Диомов, \"Петте сезона\", Йордан Марков и Драгомир Драганов. В последните 7 месеца те изправиха на крака любители на музиката в Плевен, Русе, Силистра, Велико Търново, Пловдив, Варна, Бургас и други. Палитра от вечни български хитове и авторски песни очаква софийската публика днес, 3 декември, в зала 3 на НДК.  Въпреки промените в последната година, формацията на Стефан Диомов \"Петте сезона\" продължава да твори в нов състав. \"Промените ни изправиха пред огромната трудност да намерим отговор на въпроса как да продължим напред. Оказа се, че той се крие в публиката и тя ни го даде. Благодарение на нея останахме един отбор и продължаваме да радваме с хубави песни хората. Тяхната любов и тези концерти направиха така, че групата да остане на българската сцена\", каза Мина Пенкова, която е в \"Петте сезона\" от основаването на състава през 2007 г. София няма да е последната спирка на спектакъла \"Да пеем заедно\", увери главният мотор по организацията на концертите Йордан Марков. Изпълнителите вече работят по песните, които ще пеят заедно с публиката и през новата 2020 г. Обещаха да посетят и други градове.", "date": "2019.12.03", "title": "Стефан Диомов и \"Петте сезона\" с концерт в София"}
{"url": "https://duma.bg/kraev-vkara-na-sporting-n204659", "text": "Божидар Краев (18) поведе Жил Висенте за изненадваща победа над гранда Спортинг Лисабон с 3:1 в мача от XII кръг на португалското първенство. В ситуацията Сандро Лима открадна топката от защитник на съперника и подаде към българския национал, който се подхлъзна, но стреля точно във вратата. За успеха се разписаха Лима (55-д) и Закария Наиджи (90+4) в добавеното време, а почетно за \"лъвовете\" вкара Вале Вендел (45). В Португалия 22-годишният Краев наказа втори гранд. През лятото той вкара и за успеха над Порто (2:1). Врачанинът играе под наем в новака след преотстъпване от датския Мидтиланд. С победата Жил Висенте се изкачи 7-и с 16 т., а Спортинг е 4-ти с 20. Лидер е Бенфика с 33 т.", "date": "2019.12.03", "title": " Краев вкара на Спортинг"}
{"url": "https://duma.bg/datata-n204678", "text": "МЕЖДУНАРОДЕН ДЕН НА ХОРАТА С УВРЕЖДАНИЯ. Обявен е през 1992 г. от Генералната асамблея на ООН. Оттогава това е ден за засилване на дискусията по темата за свободния и независим живот на хората с увреждания, за тяхното пълноправно участие в обществото. 1621 - ГАЛИЛЕО ГАЛИЛЕЙ ИЗОБРЕТЯВА ТЕЛЕСКОПА. С помощта на уреда с 32-кратно увеличение той открива лунните планини и кратери, пръстените на Сатурн, четири спътника на Юпитер, фазите на Венера, слънчевите петна, звездния строеж на Млечния път. 1823 - РАЖДА СЕ СТАНИСЛАВ ДОСПЕВСКИ, ХУДОЖНИК (УМИРА 1878 Г.). Рожденото му име е Зафир Зограф. Един от най-значителните възрожденски художници и иконописци, племенник на Захари Зограф. Учи в Московското художествено училище за живопис, скулптура и архитектура и в Императорската художествена академия в Петербург. Родоначалник на светския реалистичен портрет у нас. 1888 - УМИРА КАРЛ ЦАЙС, НЕМСКИ МЕХАНИК И ОПТИК (Р. 1816 Г.). Известен като основател на фирмата, която носи неговото име - \"Карл Цайс Йена\". Произвежда главно микроскопи, а след изобретяването на фотоапарата - и фотографски обективи, с което фирмата е прочута и в наши дни. 1891 - ПОСТАВЕНИ СА ОСНОВИТЕ НА МОДЕРНАТА БЪЛГАРСКА АРМИЯ. На тази дата НС приема Закон за Въоръжените сили в Княжество България - един от най-важните за младата държава. Въоръжените сили се делят на действаща армия, резервна армия и народно опълчение. 1910 - СЪЗДАДЕНА Е НЕОНОВАТА ЛАМПА. Жорж Клод демонстрира творението си на изложение в Париж. Това е газоразрядна лампа с ниско налягане, в която светенето се дължи на тлеещ електрически разряд в неон, аргон или живачни пари. Изобретението на французина се използва за осветление и създаване на светещи реклами. Клод патентова неоновата реклама на 9 ноември 1911 г. Оттогава неонът става най-популярният източник на светлина в рекламата заради богатата цветова гама и удивителния блясък. Възможни са над 150 цвята. Почти всеки цвят, различен от червеното, се създава чрез използване на аргон, живак и фосфор. 1959 - ПУСНАТ Е НА ВОДА ПЪРВИЯТ В СВЕТА АТОМЕН ЛЕДОРАЗБИВАЧ. \"Ленин\" е построен в корабостроителницата в Ленинград. Той е първият от серията от девет ледоразбивача, построени за плаване в Арктика. \"Ленин\" е първият надводен атомен плавателен съд, до това време САЩ с \"Наутилус\" и СССР с \"Ленински комсомол\" изпробват тази технология при подводниците. Корабът е изведен от експлоатация през 1989 г. и днес функционира като музей в Мурманск. 1967 - ИЗВЪРШЕНА Е ПЪРВАТА ТРАНСПЛАНТАЦИЯ НА СЪРЦЕ. Операцията прави южноафриканският хирург Кристиан Барнард (на снимката) в операционна зала на клиниката \"Гроте Шур\" (Кейптаун). Първият пациент с трансплантирано сърце е 53-годишният Луис Уашкански. Той умира 18 дни по-късно от двустранна бронхопневмония.", "date": "2019.12.03", "title": "Датата"}
{"url": "https://duma.bg/berbatov-v-otbora-na-desetiletieto-na-yunayted-n204665", "text": "Единственият българин, играл в Манчестър Юнайтед - Димитър Бербатов, получи поредното голямо признание за приноса си към клуба. Благоевградчанинът попадна в Отбора на десетилетието (2010-2019 г.) на \"червените дяволи\", съставен от talksport.com.  Медията отбелязва, че българинът е двукратен шампион на Англия с Юнайтед и е записал 150 мача за клуба. \"Имаше толкова много моменти на индивидуален блясък от нападателя, но най-запомнящ е невероятният му хеттрик срещу Ливърпул при победата с 3:2 през септември 2010 г.\", пише изданието. Споменава се, че Бербатов е носител на \"Златната обувка\" във Висшата лига през 2011 г. и рекордьор със 7 отличия \"Футболист на годината\" на България. Бербо игра на \"Олд Трафорд\" в периода 2008-2012 г.  В отбора на десетилетието влизат също Давид Де Хеа, Патрис Евра, Неманя Видич, Рио Фърдинанд, Антонио Валенсия, Пол Скоулс, Райън Гигс, Майкъл Карик, Уейн Рууни, и Робин Ван Перси. Треньор на \"дрийм тийм\"-а на \"червените дяволи\" е сър Алекс Фъргюсън, а от настоящия отбор на Юнайтед в този състав влиза само вратарят Давид Де Хеа. ", "date": "2019.12.03", "title": " Бербатов в Отбора на десетилетието на Юнайтед"}
{"url": "https://duma.bg/sadyat-poboynitsite-ot-loko-sf-n204666", "text": "Побойниците от Локо Сф ще бъдат съдени заради организирания от тях масов бой в мача с Хебър (3:3) от XVII кръг във Втора лига в събота. Под ударите на закона ще попаднат изпълнителният директор Бойчо Величков, синът му Кристиян и един от феновете, участвали в мелето. В \"Надежда\" бяха арестувани общо петима. Те са престояли по 24 часа в ареста и са пуснати под парична гаранция. Бойчо Величков е получил обвинение за нанасяне на лека телесна повреда по хулигански подбуди. Като шеф на Локо бившият национал е главен организатор на мача. \"Отговорността за реда на мача и опазването на обществения ред носят отговорниците в клуба-организатор. Парадоксално е, че в случая на стадион \"Локомотив\" организаторът е и инициатор на инцидента. Пострадалите са официални лица от Хебър. Повдигнати са обвинения на трима. Паричната гаранция на едното лице е 2000 лв., на другите по 1000 лв.\", разкри директорът на СДВР старши комисар Георги Хаджиев. \"Държавата и МВР няма да толерират хулигански прояви като тази. Ще вземем необходимите мерки, за да гарантираме реда и сигурността, а не да чакаме да отидем на едно спортно мероприятие като на война\", предупреди главният секретар на МВР Ивайло Иванов. От Хебър веднага поискаха изваждане на Локо от Втора лига, като се очаква санкцията да е доста тежка. Председателят на Националния фенклуб на Локо Сф Румен Първанов се оправда, че \"червено-черните\" привъженици са били провокирани от представителите на Хебър в официалната ложа в \"Надежда\" и така се е стигнало до боя, след който братът на шефа на пазарджиклии Иван Папазов бе с разкървавена глава. Гостите измъкнаха 3:3, с гол на резервата Октай Хамдиев в последната минута. \"При 3:1 не ни дадоха кристална дузпа. Хебър си бяха дошли със съдиите. Като се зарадваха при изравнителния гол, но това се изразяваше в псуване и обиди от рода за майката, „елате да ви избием зъбите“. Тогава се намеси синът на Бойчо Величков и бе ударен в корема. Бойко скочи да го защити, както всеки на тази земя ще защити детето си. В ложите не е имало бой. Ако е станал, е бил на стълбите или както ми казаха, на малкия паркинг, не съм пряк очевидец. Въпросният г-н Папазов, който е пострадал, отприщил гнева с репликата: „Сега ще взема пистолета от колата и ще ви избия“. Ако е бил стигнал до колата, може би сега щяхме да броим трупове?\", запита риторично Първанов. Според него във ВИП ложата е имало 13 души от Пазарджик, а там е трябвало да бъдат само шефовете на Хебър, като за другите си имало сектор за гости. От сдружението пожелаха Хебър също да бъде наказан и се оплакаха, че Локо Сф е бил системно ощетяван от съдиите. Посочени бяха мачовете срещу Септември (1:2) в \"Драгалевци\" и Нефтохимик (3:3) в Бургас.", "date": "2019.12.03", "title": " Съдят побойниците от Локо Сф"}
{"url": "https://duma.bg/etar-ostana-bez-trenor-n204660", "text": "Етър остана без треньор, след като Росен Кирилов подаде оставка. Бившият национал не иска повече да води \"виолетовите\", които спечелиха 1 от последните си 5 мача, като головата им разлика е 1:11. Отделно има напрежение в съблекалнята, защото след поражението от Славия (0:2) футболистите са се сбили, а миналата седмица на тренировка крошета си размениха капитанът Иван Стоянов и помощник-треньорът Тодор Колев. \"Ситуацията стана такава, че има нужда от промяна. Има неяснота и напрежение в клуба. Винаги съм бил боец, но не искам да обирам негативите\", обяви Кирилов. Заседание на Управителния съвет е насрочено за утре.", "date": "2019.12.03", "title": "Етър остана без треньор"}
{"url": "https://duma.bg/zimni-prikazki-v-muzikalniya-teatar-n204673", "text": "За първи път, от 29 ноември до 8 декември, в Музикалния театър се играят само детски спектакли. Вълшебствата за малчуганите започват 30 минути преди началото на всяко представление. Още във фоайето на театъра ги очакват героите от музикалните приказки, много изненади и подаръци. В специалния Коледно-новогодишен детски блок са включени любими заглавия: \"Аладин\", \"Котаракът Шарл\", \"Да целунеш принцеса\", \"Снежанка и седемте джуджета\", \"Малката кибритопродавачка\" и най-новото - мюзикълът за малки и големи \"Четиримата близнаци\". Програмата продължава на 5 декември от 11 ч. със \"Снежанка и седемте джуджета\" и от 19 ч. - \"Лешникотрошачката\" на Балет \"Арабеск\"; на 6 декември от 11 ч. - \"Четиримата близнаци\" и от 17 ч. - \"Снежанка и седемте джуджета\"; на 7 декември от 17 ч. - \"Малката кибритопродавачка\"; на 8 декември от 11 ч. - \"Малката кибритопродавачка\", от 14 ч. - \"Да целунеш принцеса\" и от 17 ч. - \"Лешникотрошачката\".", "date": "2019.12.03", "title": "Зимни приказки в Музикалния театър"}
{"url": "https://duma.bg/kartini-za-vseki-dom-ot-99-do-999-lv-predlaga-lorana-n204674", "text": "Коледната изложба на столичната галерия \"Лоранъ\" за пореден път изненадва с \"Картини за всеки дом на цени от 99 до 999 лв.\". Всъщност за четиринадесета поредна година домакините правят най-голямата разпродажба на произведения на изкуството в страната. Този път освен традиционните живопис, графика и рисунки, представят и издания и шалове. До 15 януари в арт салона на ул. \"Оборище\" 16 всеки може да си купи оригинално произведение според своя вкус и възможности. На снимката: Димитър Казаков-Нерон, \"Влюбени\", 80-те г. на ХХ в., акварел, картон, 22,5 х 20,7 см.", "date": "2019.12.03", "title": " Картини за всеки дом от 99 до 999 лв. предлага \"Лоранъ\""}
{"url": "https://duma.bg/matias-mayer-vze-parviya-super-g-n204661", "text": "Двукратният олимпийски шампион Матиас Майер (Ав, в Сочи 2014 в спускането и в Пьонгчанг 2018 на Супер Г), спечели първия супергигантски слалом за Световната купа и записа едва шести успех за трофея.  Със стартов №13 австриецът изненада доминаторите в дисциплината с почти съвършено спускане по пистата \"Суперзвезда\" в канадския зимен център Лейк Луис и закова хронометрите на 1:31.40 мин., като изпревари с 0,4 сек. носителя на малкия кристален глобус за миналия сезон Доминик Парис (Ит). Винсент Крихмайер (Ав) пък раздели третата позиция с Мауро Кавицел (Швейц) с пасив от 0.49, а победителят от последните 2 години в Лейк Луис Шетил Янсруд (Нор) остана едва осми. В събота в Лейк Луис с №13 Томас Дресен (Гер) изненада фаворитите с победата си в първото спускане за сезона, а Майер също с №13 засенчи конкурентите и вече има 3 победи в спускането и 3 в Супер Г за Световната купа. Миналата година само той и Александер Омод Килде (Нор) бяха в топ 12 във всички стартове от дисциплината. Майер намира място на подиума в старт от Супер-Г за СК в последните 8 сезона, което е рекорд сред действащите скиори.", "date": "2019.12.03", "title": "Матиас Майер взе първия Супер Г"}
{"url": "https://duma.bg/nato-e-zastrashena-ot-liderite-si-n204697", "text": "Има два съюза на НАТО. Има гладка военна машина, която планира, обучава и координира, за да се адаптира към новите заплахи за сигурността за Европа и Северна Америка. И там е политическият съюз, който зависи от единството и решителността на лидерите от двете страни на Атлантическия океан. Първият съюз, нека го наречем НАТО-1, се справя сравнително добре. Бюджетите за отбрана се увеличават отново след 25-годишен спад, военната готовност бавно се подобрява и в прибалтийските държави и Полша се създават многонационални сили, за да възпират потенциалната руска агресия. В момента се работи за противодействие на кибер, хибридни и космически заплахи и улесняване на по-бързото подкрепление. Вторият съюз, който ще наречем НАТО-2, е затънал в дълбоки проблеми. Президентът на САЩ Доналд Тръмп, който маркира НАТО като \"остарял\", обича да диша огън срещу европейските правителства по отношение на разходите за отбрана, търговията, изменението на климата и сега нежеланието им да приемат заловени в Сирия бойци на джихадистите. В ерата на Тръмп престана да функционира групата \"Куад\", неофициален вътрешен кръг от четири сили - САЩ, Великобритания, Франция и Германия, който оформяше западните решения в продължение на десетилетия. Съюзните лидери научават чрез туитър за президентските решения, които засягат тяхната сигурност и стратегическите интереси. Има много малка координация, както стана ясно миналия месец, когато Тръмп, без да си направи труда да се консултира със съюзниците в НАТО, изтегли американските части от Северна Сирия, където те действаха заедно с френски и британски командоси срещу бойци на \"Ислямска държава\". Разбърканото отстъпление в Сирия, което разчисти пътя на Турция (член на НАТО) да започне отново без консултации трансгранична офанзива срещу кюрдските сили (обединени със Запада), подтикна френския президент Еманюел Макрон да диагностицира \"мозъчната смърт\" на НАТО и да призове европейците за изграждане на автономни отбранителни способности.  И двете НАТО - добре смазаната военна машина, и нефункционалното политическо семейство - ще бъдат като на парад, когато на 4 декември съюзните лидери проведат кратка работна среща в покрайнините на Лондон, за да отбележат 70-годишнината на организацията. Със сигурност има достатъчно проблеми за обсъждане в НАТО-1. Белият дом заяви, че Тръмп иска да говори за разходите за отбрана, за заплахи, включващи киберпространство, критична инфраструктура, телекомуникации и тероризъм. Генералният секретар на НАТО Йенс Столтенберг, който отказа да приеме, че НАТО е в криза, иска на срещата в Лондон да се покажат увеличаващите се съюзнически бюджети (допълнителни $100 млрд. долара европейски и канадски разходи за отбрана) и напредък към постигане на целта за готовността на НАТО да има 30 военни кораба, 30 въздушни ескадрили и 30 армейски батальона, готови за използване в рамките на 30 дни. Европейските съюзници могат също така да се съгласят да поемат повече от скромните $1,65 млрд. долара текущи разходи на НАТО, за да намалят американския дял. Проблемът за алианса е, че статистиката и декларациите като тези ще означават малко, ако НАТО загуби политическата воля да се консултира и да действа бързо в криза. Бързото вземане на решения е от решаващо значение, особено в епоха на бързо развиващ се двусмислен хибриден конфликт, включващ войници под прикритие, саботажи, кибератаки и дезинформация. Преди две години в учения за команден пост по сценарий за хибридна война Северноатлантическият съвет  Съвместната оперативна група (звено за реагиране при криза), преди върховният главнокомандващ на алианса в Европа да им съобщи, че вече не може да се разгърне. В реална криза дали противопоставящата се на конфликти Германия ще задържи вземането на решения заради консултации с Бундестага? На чия страна ще бъде авторитарният турски президент Реджеп Ердоган? И дали НАТО ще остане да виси на един туит разстояние от един непредсказуем президент на САЩ? Политическият съюз, който трябва да е в основата на военния, спешно се нуждае от ремонт. И въпреки това в Лондон повечето съюзници и чиновници от НАТО вероятно ще се съсредоточат върху избягване на конфронтация с Тръмп, което би зарадвало руския президент Владимир Путин. (Събирането не е обявено като официална среща на върха, за да се избегне необходимостта от комюнике и да се избегне катастрофата от последната среща на върха през юли 2018 г., когато Тръмп скастри съюзниците си за неизпълнение на целите за разходите). Германските, полските и британските лидери бързо се дистанцират от критиките на Макрон към НАТО и настояват, че съюзът  Въпреки че мнозина споделят разочарованията на френския лидер за Тръмп и се притесняват, че вниманието на Вашингтон се отдалечава от Европа към Китай, повечето все още предпочитат несигурен американски хегемон пред по-слаб френски, със собствен план. Централноевропейските съюзници, които живеят най-близо до Русия и разчитат на гаранцията за сигурност на САЩ, подкрепена с американски ядрени оръжия, са особено раздразнени от думите на Макрон, както и от контактите му наскоро с Путин. Не е сигурно обаче дали подобни чувствителни проблеми ще бъдат премахнати, когато лидерите се срещнат. Германия предложи миналата седмица на министрите на външните работи на НАТО да създаде експертна група, вероятно председателствана от самия генсек Йенс Столтенберг, за да засилят политическата способност на алианса и да подобрят координацията - перфектен начин за замитане под килима. Другите външни министри казаха, че ще си помислят по въпроса. Британският премиер Борис Джонсън, домакин на събирането, което ще се проведе седмица преди общите избори в Обединеното кралство, иска да демонстрира, че страната му ще остане в основата на трансатлантическите отношения и европейската сигурност, след като напусне ЕС и няма да се превръща във \"второстепенен играч\", както предупреди президентът на Европейския съвет Доналд Туск. Твърдението на Макрон за \"мозъчната смърт\" бе необходим опит да се поставят открито въпросите за НАТО-2 и да се убедят европейците в необходимостта да направят повече за себе си. Ако ЕС може да привлече общи средства и по-големи национални разходи за отбрана, за да създаде нови възможности, по-добра инфраструктура за военни подкрепления, интегрирана киберзащита и по-ефективни доставки на оръжие, това ще бъде печелившо и за НАТО, и за Европа. Най-големият риск е, че Европа отново ще надцени обещанията си и няма да се справи с изграждането на собственото си военно сътрудничество, докато САЩ с Тръмп продължават напред, без консултации и оставят НАТО да им диша прахта. С други думи, опасността е НАТО-2 отново да подкопае НАТО-1. ", "date": "2019.12.03", "title": "НАТО е застрашена от лидерите си"}
{"url": "https://duma.bg/hudozhnitsite-ot-hudozhestvenata-gimnaziya-v-galeriya-debyut-n204672", "text": "Галерия \"Дебют\" представя до 6 януари 2020 г. изложба на художниците от Художествената гимназия. В нея участват Ангеларий Димитров, Aлександра Димитрова, Атанас Ташев, Ваня Малакчиева (творбата на снимката), Вера Върбанова, Динко Стоев, Донка Павлова, Димитър Яранов, Добрил Андреев, Зоран Мише, Момчил Илиев, Павлина Обретенова, Петко Генов, Рада Пилюшка, Стоян Куцев и Цветомила Христова. Куратор е Атанас Ташев. Откриването е днес, 3 декември, от 18 ч. в салона на бул. \"Васил Левски\" 62 в София.", "date": "2019.12.03", "title": " Художниците от Художествената гимназия в галерия \"Дебют\""}
{"url": "https://duma.bg/balgariya-parva-prizna-nezavisimostta-ni-nikoga-nyama-da-go-zabravim-n204698", "text": "- От 1 април 2016 г. съм в София в качеството си на посланик на своята страна. Остават ми само няколко месеца до края на моя мандат. Отивам в пенсия. Дойдох в София с цел изграждане на мостове, на които основите вече бяха поставени. А това са основи на приятелство и сътрудничество, така както нарекохме и нашия Договор за сътрудничество и добросъседство. Той бе създаден в духа на добрите отношения. Ние никога няма да забравим, че на 15 януари 1992 г. България първа призна независима Македония. Това е тема, върху която и днес градим нашите отношения. В тези отношения има и възход, и падения, но като направим равносметка, ще се види, че възходите са в повече. Като икономист по образование аз отчитам, че в търговско-икономическите отношения има забележителен прогрес. От 600 милиона днес отчитаме 800 милиона стокооборот, но целта от 1 милиарда явно ще остане за следващия наш посланик в София. В областта на туризма може да се отчете, че 560 000 наши граждани са посетили през 2018 година България, а 400 000 българи са били в Северна Македония. Или имаме обмен от 1 милион граждани, което означава и по-близки отношения. Напредък има и в разнообразието от инициативи, и реализирането на редица идеи за сътрудничество. Напредъкът е виден, но има и проблеми. Например при дейността на съвместната комисия за нерешените исторически въпроси, която е създадена съгласно Договора за добросъседство. Това обаче не се отразява на отношенията. Историческите въпроси са сложни и намирането на решение е трудна задача. В Договора има и други важни теми като икономиката например, а дейността на комисията е само част от него. Отдава й се прекалено голямо значение, по-важно е бъдещето. - Решението от Брюксел за отлагане датата за започване на преговорен процес за членство в ЕС не е нещо, което ще спре нашите инициативи за усвояване на европейските ценности. Франция вече ратифицира протокола за членство в НАТО, остава само Испания. След 19 натовски планове за действия и участия на страната ни в мисии на Алианса зад граница ние ще бъдем 30-тият член на НАТО. Що се отнася до вътрешно-политическата обстановка, трябва да се има предвид, че при среща на политическите сили при президента Пендаровски те всички потвърдиха, че целта им е членството в ЕС и НАТО. В зависимост от подхода на партиите гражданите ще оценяват реформите и дали те водят до по-висок стандарт. - Според мен и въз основа на моя професионален опит мога да кажа, че руското посолство в Скопие има само 3 дипломати, което показва отношение. Русия не е между първите 10 страни, с които Северна Македония си сътрудничи. На първо място е Германия, следват Великобритания, Сърбия, Гърция и на 5-то място е България. Следват Хърватия, Словения, Австрия. Русия просто я няма, което е доказателство за нивото на нейната роля. Балканите са капсулирана територия, а Сърбия е заобиколена от страни-членки на НАТО. Тези страни-членки на НАТО, обкръжили Сърбия, няма как да са в противоречия и това не зависи от нас. Зависи от геополитиката и промените на световната сцена. Трябва да се има предвид, че руски войник не е стъпвал на македонска земя и дори връзките ни с Москва са чрез Хърватия, Словения и Сърбия. Ние чрез тях изнасяме стоки за Русия и то немного. Това е истината. Няма руски инвестиции и компании, въпреки че Русия е голяма сила, а ние сме малка страна. Тя си има своята роля и значение в геополитиката.  - Това не е ново за нас. Ние крачим и първи подписахме споразумение, още през 2001 г. в Люксембург за асоцииране с новите критерии. Вече 18 години Македония отваря глави, но не ги затваря. Чрез това споразумение крачим успешно. Вече над 600 регламента сме усвоили. Напред сме при хармонизирането на нашето законодателство. Още през 1991 година в Скопие бяха проф. Батендер от Сорбоната и проф. Херцог oт Хайделберг, по-късно президент на Германия, които провериха хармонизирането на нашето законодателство към европейските изисквания и заявиха, че страната ни има добра конституция. Ние сме подготвени за нови критерии. Вече 14 години сме кандидат-член за ЕС. Не се притесняваме от изисквания за нови реформи. - Отдавна, още през 1992г.,  президентът Киро Глигоров заяви, че при съседи като Гърция, България, Сърбия и Албания Македония трябва да е еднакво отдалечена от тях. Бих казал, че е добре да е еднакво приближена към съседите си. 21 години Гърция ни спираше по пътя към ЕС и НАТО. Има напластени проблеми. За нас и двата договора са важни. С Албания имаме добри отношения. Въпреки различния път ние се стремим да не нарушаваме отношенията си със Сърбия. Същото се отнася и за Косово. Не трябва да се забравя, че през 2018 година България бе лидер на идеята за присъединяването на страните от Западните Балкани към ЕС. - Западните Балкани дълго бяха в карантина след разпада на СФРЮ. Тогава нямаше възможности, а и имаше блокади. Нормално беше да се стигне до идеята за свободно преминаване само с лични карти през страните. Де факто сега се прибави и свободното движение на стоки и капитали, което не противоречи на идеята за свободно движение на стоки, капитали и хора в ЕС. Трябва, разбира се, съгласието на Брюксел. Това всъщност е база за членство в ЕС и ще има полза при самия преговорен процес. Не като мини Шенген, а като копиране на свободното движение на стоки, капитали и хора. - Не, напротив. Експертното правителство на Никола Клюсев, после при Бранко Цървенковски и Любчо Георгиевски за 10 години близо 600 милиона марки бяха вложени за изграждане на виадукти и те и днес могат да се видят при Куманово и Крива Паланка. Средствата за този коридор бяха малко, защото Македония е малка икономика. БВП е 11 милиарда евро и трудно сами можем да се справим с финансирането на такъв проект. Нужен е 1 милиард за довършване до границата с България. Ресурси трябва да се търсят от ЕС и ние разчитаме на Берлинския процес, за да се осъществи интерконекторната газова връзка Петрич-Ново село и доизграждане на коридор №8. Това са теми, които искаме да поставим. Има желание, няма възможност за средства. България също работи в това направление при всички срещи. Политическата воля за сътрудничество от наша страна се изразява и при съгласието за 10 процента гарантирано закупуване на електричество от \"Белене\", което ще осигури необходимата ни ел.енергия. Ние и без това внасяме ел.енергия от България, но с такава възможност за сътрудничество, като участие при изграждане на централа \"Белене\", си гарантираме сигурност. За това работя и аз. Има прогрес по този въпрос. То е от полза и за България.  - През 2020 година се пенсионирам след 40 години професионални ангажименти. Това е нормално. Изморихме се в тези трудни години. Бил съм и икономически деец, и кмет, и депутат, а дипломатическата дейност е добър завършек за професионална кариера и то в служба на македонските граждани. Идвал съм често в България от млади години и се надявам и в бъдеще да идвам с удоволствие тук.", "date": "2019.12.03", "title": " България първа призна независимостта ни,   никога няма да го забравим"}
{"url": "https://duma.bg/shifrin-zastigna-prol-n204663", "text": "Невероятната Микаела Шифрин (САЩ) продължава да пише история в Световната купа по ски алпийски дисциплини, печелейки за четвърти път \"родния\" старт в слалома на пистата \"Суперстар\" в американския зимен център Килингтън, за да зарадва 15 000 зрители край трасето. Неизменната носителка на Световната купа през последните 3 години бе най-бърза и в двата манша и с общо време 1:50,45 мин. остави на впечатляващите 2,29 сек. най-близката си преследвачка Петра Влъхова (Слвк), която единствена освен нея спечели стартове в слалома през миналия сезон. Този път словачката трябваше да заличава неуспешното си начало в кампанията, отбелязано с падане в Леви предната седмица. Последно място на подиума намери Ана Свен-Ларшон (Шв) с 2,73 сек. от победителката. Шифрин вече има 42 победи в слалома и общо 62 за Световната купа и така се изравни с австрийската легенда Ане-Мари Прьол-Мозер. Пред двете е само Линдзи Вон (САЩ) с 82 спечелени състезания, но тя прекрати кариерата си след миналия сезон. Тенденцията в последните 22 старта в най-техничната дисциплина е неизменно да побеждава Шифрин (18) или Влъхова (4). Топ 10 в Килингтън допълниха Кристина Акерман (Гер), Нина Хавер-Льосет (Нор), Катарина Лийнсбергер (Ав), Рони Рем (Кан), Катарина Галхюбер (Ав), Мишел Гизин (Швейц) и Ирене Куртони (Ит).", "date": "2019.12.03", "title": "Шифрин застигна Прьол"}
{"url": "https://duma.bg/dancho-lazarov-sam-sdava-vlastta-vav-voleybola-n204662", "text": "Данчо Лазаров сам може да напусне шефския пост във федерацията по волейбол. Претендент №1 за поста Любо Ганев твърди, че сред вариантите пред Инженера е да не се кандидатира изобщо за нов мандат. Скоро се очаква съдът да насрочи извънредно изборно събрание, след като опозицията внесе искане за свикване, подписано от 51 клуба. В него Ганев е посочен като кандидат за поста на Лазаров, който управлява волейбола от 2001 г. \"Разликата между футбола и волейбола е, че там промените ги искат отвън, докато при нас клубовете търсят промяна. Нямам проблеми с Лазаров, защо да се конфронтираме? Излязох с програма, която обсъдихме с хората от опозицията на сегашното ръководство. Имах пълномощия по време на Световното първенство, но от година и два месеца никаква работа не върша. Няма да отрека, че доста положителни неща са се случили при Лазаров, но в момента се усеща, че ръководството не е така адекватно. Даже не мисля, че той ще излезе с кандидатура, а по-скоро ще направи опит да се оттегли. Има точка в устава за почетен председател на УС, която дава огромни правомощия, на практика има втори президент. Познавайки го, не вярвам да се кандидатира и 1:1 да говорим. Ще опита да повдигне някои от неговите хора в момента - Деко Григоров, Боре Кьосев, някой от УС, които не са минали на страната на опозицията\", заяви пред бТВ Ганев. Вероятно на 20 декември, когато е последното за годината заседание на УС, ще бъде насрочен вот именно за 16 януари. До момента 57 клуба са зад Ганев, а във федерацията членуват 122.", "date": "2019.12.03", "title": " Данчо Лазаров сам сдава властта във волейбола"}
{"url": "https://duma.bg/vreme-e-za-deystvie-n204699", "text": "\"Безотговорно е да продължаваме да чакаме, за да видим какво ще се случи. Ситуацията е спешна. Необходими са незабавни действия\". Тези настойчиви призиви на учени за спасяване на планетата ни ги слушаме все по-често. Не случайно лозунгът на тазгодишната 25-а годишна конференция на ООН за климата е \"#Time for action\" (\"Време е за действия\"). В понеделник представители на страните, подписали Парижкото споразумение, се събраха в Мадрид, за да обсъдят какво може да се направи за спасяването на Земята. Съгласно Парижкото споразумение близо 200-те страни, които са го подписали, трябва до края на 2020-а да преразгледат поетите от тях задължения за намаляване на емисиите на парникови газове. Засега 68 страни вече са поели ангажимент да поемат по-сериозни задължения. Тези държави обаче са отговорни само за 8% от световните емисии. Експерти се съмняват, че Китай и ЕС ще разкрият намеренията си преди средата на следващата година. Такъв въпрос пък изобщо не стои пред САЩ, които напускат Парижкото споразумение. А ситуацията е все по-тревожна. Не случайно прочутият оксфордски речник обяви \"Извънредна климатична ситуация\" (\"climate emergency\") за фразата на отиващата си 2019 година. Авторите му определиха \"climate emergency\" като \"ситуация, при която са необходими незабавни действия за намаляване или спиране на промените в климата и предотвратяване на потенциално необратима щета за околната среда\". Истината е, че перспективите за бъдещето изобщо не са радостни. Съдържанието на въглероден диоксид в атмосферата се е увеличило с 46% от началото на промишлената революция през 1762 г. Сега на нашата планета в сравнение с доиндустриалната епоха е по-топло с малко повече от 1 градус. Ако сегашните тенденции се съхранят, то светът сигурно ще премине критичните 1,5 градуса в периода между 2030 и 2052 година. Ето едни от последните доказателства, че действително се намираме в критична ситуация: Летата и зимите стават все по-топли. Нивото на световния океан расте с най-бързите темпове за 3000 г., средно с три милиметра на година. Средният размер на популациите в дивата природа се е съкратил с 60% само за 40 години. В атмосферата има повече въглероден диоксид, откогато и да било в историята на човечеството. Всичките ресурси на Земята, които могат да бъдат възстановени, през тази година са вече използвани до 29 юли 2019 година. За 2/3 от екстремалните климатични явления за последните 20 г. е виновен човешкият фактор. Количеството наводнения и проливни дъждове се е увеличило 4 пъти от 1980 година и се е удвоило от 2004 година. Екстремалните температури, сушите и горските пожари също са се удвоили за последните 40 години. Емисиите на въглерод от използването на енергия растат с най-бързите темпове от 2011 година. 120 000 квадратни километра тропически гори са загубени през 2018 година. Всяка година в океаните и реките изхвърляме до 400 милиона тона тежки метали, токсични и други отпадъци. Заради глобалното затопляне една трета от Земята ще се превърне в пустиня, милиард души ще напуснат домовете си, цели държави ще престанат да съществуват. Това са страховитите прогнози на някои учени. Австралийските климатолози, например, плашат с катастрофа от глобален мащаб: според тях още към 2050 г. Земята съвсем няма да прилича на планетата, която знаем сега. Засега в световната наука най-реалистичен се смята сценарият, според който средната температура на планетата ни към 2100 г. ще се повиши с 3 градуса. Именно на тази прогноза се основава Парижкото споразумение. Песимистите обаче уверяват, че всичко се случва много по-бързо. В същото време през последните 30 години политиците откровено се офлянкваха и не признаваха, че климатът се променя. Най-вече, защото това беше изгодно на компаниите, които печелеха от добив на изкопаеми горива. Днес обаче промените в климата няма как да бъдат игнорирани. Жестоката истина е, че сме далеч от постигане на целите на Парижкото споразумение и вместо това вървим към свят, в който глобалната температура ще се увеличи с 3 градуса.", "date": "2019.12.03", "title": " Време е за действие"}
{"url": "https://duma.bg/40-hilyadi-kubcheta-hlyab-se-prevarnaha-v-izkustvo-n204667", "text": "40 хиляди кубчета хляб се превърнаха в изкуствоРуснак създаде \"картина\" от 40 хиляди кубчета хляб, като по този начин доказа, че не само да приготвяш вкусна храна е изкуство, а е възможно и обратното: да правиш изкуство от храна. Произведението на анонимен московски уличен художник, известен единствено като Zoom, се радва на огромен интерес. Творбата представлява портрет на женско лице, направено изцяло от крутони. Произведението, с размер 3 на 3 метра, е поръчано за известно кафене в руската столица. Изработването му е отнело месец и половина на нейния автор. Авторът определя своето творчество като \"улично изкуство без вандализъм\". Той създава хумористични образи, използвайки различни техники, които лесно могат да бъдат премахнати.", "date": "2019.12.03", "title": "40 хиляди кубчета хляб се превърнаха в изкуство"}
{"url": "https://duma.bg/rezultati-n204664", "text": "XVIII кръг: ЦСКА-Сф - Лудогорец 0:0.  1. Лудогорец 18 14 4 0 28:6 46  2. Левски 18 12 3 3 35:13 39  3. Локо Пд 18 11 4 3 38:19 37  4. ЦСКА-Сф 18 10 5 3 31:14 35  5. Черно море 18  7 6 5 22:16 27  6. Арда 18  7 5 6 22:23 26 XIX кръг: петък, 17.00: Царско село - Етър (Диема спорт); събота, 14.15: Ботев Пд - Берое (Диема спорт); 16.30: Лудогорец - Черно море (Диема спорт); неделя, 12.00: Ботев Вр - Славия (Нова  спорт); 14.15: Арда - ЦСКА-Сф (Диема спорт); 16.30: Левски - Витоша Б (Диема спорт); понеделник, 17.00: Дунав - Локо Пд (Диема спорт). XVII кръг: Лудогорец-2 - Пирин 1:1 1:0 Стефанов (15) 1:1 Златинов (59). XVIII кръг: събота, 12.00: Локо Сф - ЦСКА 1948 (Диема спорт); 14.00: Поморие - Черноморец Бч; Спартак Вн - Нефтохимик; Спартак Пл - Хебър; неделя, 14.00: Струмска слава - Септември; Ботев Гъл - Лудогорец-2; 15.00: Монтана - Кариана; понеделник, 14.00: Локо ГО - Литекс. 1/8-финали: днес, 14.30: Берое - ЦСКА 1948 (Диема спорт, главен съдия Ивелин Занев); 17.30: Славия - Ботев Пд (Диема спорт, Георги Кабаков); сряда, 13.30: Септември - Лудогорец (Диема спорт, Георги Николов); 15.00: Ботев Гъл - Витоша Б (Георги Гинчев); Ботев Вр - Кариана (Димо Димов); 17.30: Левски - Черно море (Диема спорт, Николай Йорданов); четвъртък, 13.30: Арда - ЦСКА-Сф (Диема спорт, Ивайло Стоянов); 17.30: Локо Пд - Литекс (Диема спорт, Васимир Ел-Хатиб) Футбол по Диема спорт Купа на България 14.30 Берое - ЦСКА 1948 17.30 Славия - Ботев Пд 22.15 Бърнли - Ман Сити по Диема спорт 21.30 Кристъл Палас - Борнемут по Ринг 20.00 Анже - Марсилия 22.05 Лион - Лил по Макс спорт 4 19.45 Фенербахче - Истанбулспор по Макс спорт 2 Волейбол Световна клубна купа (мъже) 14.00 Тианджин - Новара 23.00 Лубе Чивитанова - Ал Раян по Евроспорт 1 Снукър 15.00 и 20.45 UK Open", "date": "2019.12.03", "title": "Резултати"}
