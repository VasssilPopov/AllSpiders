{"url": "http://www.duma.bg/node/163869", "text": "\"Плейбой\" обяви, че прекратява дейността си във фейсбук, за да избегне обвиненията в съучастие в скандала, който избухна с Cambridge Analytica, съобщи БГНЕС. От медийната група, занимаваща се със забавление на възрастна публика, отбелязаха, че те и към този момент имат сериозни проблеми с платформата, заради нейните стриктни правила за публикуване на съдържание. \"Имаме повече от 25 милиона последователи в социалната мрежа и не желаем да бъдем обвинени в съучастие в оповестените практики\", които фейсбук прилага, казаха в официално съобщение от \"Плейбой\".   \n", "date": "2018.03.30", "title": " \"Плейбой\" напуска фейсбук"}
{"url": "http://www.duma.bg/node/163868", "text": "Тази неделя гласовете на България ще имат последен шанс да намерят място в надпреварата в най-гледаното музикално риалити. В отборите на треньорите има общо 6 свободни места, преди Поли, Графа, Камелия и Иван Лечев да продължат с 12-те си участници към вокалните двубои. В последния епизод от кастингите на тъмно треньорите ще бъдат изправени пред трудни решения, защото местата са малко, а всички искат най-добрите таланти в своя отбор. Графа и Поли имат нужда от по още един изпълнител, а Иван Лечев и Камелия търсят по още двама. За да помогне в тази нелека задача, на 1 април в 20 ч. по БиТиВи, в ролята на помощник-треньор на журито ще влезе дъщерята на Графа - Никол. Тя ще седне в стола на баща си, за да покаже, че също като него има усет за таланти и дори заедно ще натиснат бутона \"искам те\" на един от кандидатите за музикална слава.   \n", "date": "2018.03.30", "title": "Дъщерята на Графа сяда на треньорския стол"}
{"url": "http://www.duma.bg/node/163870", "text": "Симфониета \"София\" и Джаз формация \"София\" със солистка Яна Чакалска представят \"Симфони - рок концерт\" под диригентството на Свилен Симеонов. Събитието ще се състои на 1 април от 17 ч. в двора на 61 СУ \"Св. св. Кирил и Методий\" (метростанция \"Ломско шосе\"), когато се отбелязват традиционният празник Цветница и празникът на район \"Връбница\". \n\"Симфони - рок концерт\" е част от събитията по проекта \"Да оцветим Европа с багри, музика и светлина\" на Министерството на културата, Националния фон \"Култура\", Столичната община и район \"Връбница\". Той е идея на маестро Свилен Симеонов, който прави за този състав аранжиментите на едни от любимите песни на \"Дийп пърпъл\", \"Куин\", \"АББА\", \"Ролинг стоунс\", \"Пинк флойд\", \"Енимълс\", \"Лед цепелин\", \"Гънс енд роузес\" и \"Юръп\".   \n", "date": "2018.03.30", "title": "Посрещаме Цветница със \"Симфони - рок концерт\""}
{"url": "http://www.duma.bg/node/163871", "text": "ИК \"Жанет 45\" и фондация \"Детски книги\" организират премиера на най-новата книга за карирания слон Елмър на 1 април от 15 ч. в Парк център София, ет. 3 (до стената за катерене), бул. \"Арсеналски\" 2 (срещу хотел \"Хемус\"). \nТази книжка на прочутия Дейвид Макий ни учи, че когато продължаваме да вървим напред, въпреки всички препятствия, често откриваме, че най-големите ни страхове могат да се превърнат в наши приятели, посочват издателите. Поредицата \"Елмър\" е предназначена за деца от 2 до 7 години. Прекарайте един час от неделния си следобед заедно с героите, забавлявайте се и рисувайте с тях - гласи поканата на организаторите. \nТри години след излизането на първите 4 издания на български език от \"Жанет 45 планират да отпечатват всяка година по четири нови книжки от серията, която към момента се състои от 34 заглавия. В началото на май т.г. излиза шестата книжка - \"Елмър и дъгата\".   \n", "date": "2018.03.30", "title": "Елмър се среща с чудовището в Парк център"}
{"url": "http://www.duma.bg/node/163872", "text": "\"Fake Profile\" - новият самостоятелен проект на Павел и Венци Венц, продуциран от \"Вирджиния рекърдс\", бе представен преди дни. След успеха на сътрудничеството им с Михаела Маринова в сингъла \"Листата падат\" в края на миналата година и изненадващия им подарък за феновете на 1 януари \"Кифли, батки, кеш\" с участието на Маги, \"Fake Profile\" е логичната следваща стъпка за най-успешното хип-хоп дуо. \n\"Винаги сме правили музика, която отразява духа на времето, в което живеем, както и на собствените ни ценности. Тази песен не прави изключение. С нея напомняме, че истината винаги е по-силна и красива от измислените образи. Има прекалено много фалш наоколо, не само в социалните мрежи, а и в живота на младите хора въобще. Фалшивите профили са излишни маски и точно тях сваляме в парчето и във видеото\", казва Павел. \nВ клипа към \"Fake Profile\", дело на режисьора Люси Иларионов, са преплетени двете реалности - на истинските Павел и Венци Венц и на техните \"фалшиви профили\", създадени с помощта на специален състаряващ грим. \"Заснемането на това видео беше едно от най-запомнящите се преживявания, които сме имали като артисти. Видяхме се с поне 30-40 години по-възрастни, снимахме и на една от най-високите точки в София заедно с около 100 човека от близките ни приятели, познати и колегите ни Дара и Иво Добрев (от дуото Пламен и Иво). Именно те и снимачният екип бяха първите хора, които чуха парчето и реакцията им беше знак за нас, че сме свършили добра работа\", разказва Венци Венц. \"Вирджиния рекърдс\" и водещите \"Гласът на България\" скоро ще представят и новия дизайн от мърчъндайза на артистите, този път с темата \"Fake Profile\", на SundayHabit.com. \nСнимките на видеото към \"Fake Profile\" са осъществени с подкрепата на Hell Strong Focus и хотел \"Маринела\", а гардеробът на артистите е осигурен от Andrews Fashion Studio.  \n    \n", "date": "2018.03.30", "title": "Павел и Венци Венц остаряха с 40 години "}
{"url": "http://www.duma.bg/node/163910", "text": "Срещата на земеделските производители при премиера Бойко Борисов заради недоволството на бранша от законопроекта за горивата е продължил повече от два часа, но засега резултат няма. Преговорите са били тежки, но заради липсата на конкретно решение по спорния законопроект предстоят нови срещи. Това разказа председателят на Националния съюз на земеделските кооперации в България (НСЗКБ) и бивш заместник-министър на земеделието Явор Гечев. Браншът категорично остава на позицията, че земеделците трябва да бъдат извадени от обхвата на закона. Така планираните за 3 април мащабни протести на земеделските организации остават. \nСъс законопроекта, който е подкрепен от Българската петролна и газова асоциация (БПГА), се предлага затягане на правилата за търговия с горива, като се въвежда регистрационен режим за фирмите, изисквания за банкови гаранции и солиден капитал на дружествата, които оперират на този пазар, както и по-строг контрол върху земеделските стопани, които използват безакцизно гориво. Поради това участниците на пазара вече обявиха, че малките търговци ще бъдат доведени до фалит. Срещу законопроекта се обявиха и земеделски производители от 29 браншови организации. Миналата седмица те приеха декларация, с която настояха секторът да остане извън обхвата на новия закон. Организациите от земеделието обявиха протест, тъй като законопроектът налага монтирането на специални уреди в земеделските стопанства. \nГоривото, използвано от селскостопанските производители, може да бъде маркирано. Това е едно от техните предложения и аз го подкрепям, заяви вчера министърът на земеделието Румен Порожанов след среща при премиера Бойко Борисов, на която e бил обсъждан законът. Земеделският производител не е търговец, a потребител на гориво. Никой от земеделците няма интерес да купува с 30 ст. по-евтино гориво, вместо да си възстанови ДДС и акциза, които надхвърлят 80-90 ст. По думите на Порожанов е важно да има закон, контролиращ контрабандата на горива, в контекста на възможността тя да крие обороти и да намалява приходите си. Според министъра контролът върху горивата трябва да е в данъчния склад. Фермерите на практика излязоха от сивата икономика, защото подлежат на проверки заради държавната помощ за акциза на горивата и при възстановяването на ДДС, допълни Порожанов.  \nВъв вторник депутатите от парламентарната икономическата комисия отхвърлиха още на първо четене законопроекта, внесен от народни представители от всички партии. По време на заседанието стана ясно, че нормативът е получил отрицателни становища от три министерства - финансовото, икономическото и земеделското. В залата не присъства нито един министър или заместник-министър, но представители на ведомствата изчетоха писма от ръководителите си.  \nНай-сериозен отпор е дошъл от Министерството на финансите, като според Владислав Горанов текстовете са в пълно противоречие с директивите на ЕС и сериозно нарушават принципите на конкуренцията. Финансовото министерство се опасява, че новият закон може да доведе до концентрация на бизнес, както и недопускане на малки и средни предприятия на пазара с горива.  \nВ крайна сметка на заседанието на комисията законопроектът беше отхвърлен. Така или иначе по процедура спорният текст трябва да стигне до пленарната зала. Все още не е ясно дали ще бъде изцяло изтеглен от деловодството или ще бъде преработен с препоръките на институциите и браншовите организации. \nПред \"Блумбърг тв България\" председателят на Националната асоциация на зърнопроизводителите Костадин Костадинов заяви, че по време на комисията за наблюдение на приходните агенции от БПГА са предложили да купят нивомери на земеделците, но стопаните да зареждат само от техни бензиностанции.     \n", "date": "2018.03.30", "title": " Без резултат мина срещата с Борисов по закона за горивата  "}
{"url": "http://www.duma.bg/node/163908", "text": "В навечерието на Великден се усеща недостиг на българско агнешко на пазара. Грижите за животните са много, а субсидиите - малко, разказва животновъд от димитровградското село Добрич. Пазарът все повече е залят от вносно месо на по-ниски цени. За килограм живо тегло на фермерите се плащат между 5 и 6 лева, като стойността е по-висока, отколкото по същото време на миналата година, съобщи Нова телевизия. В магазина обаче цената на килограм агнешко започва от 11-12 лв. и достига до 16-17 лева. Така от фермата до търговската мрежа месото поскъпва 2-3 пъти. \n Най-евтино цяло агне можем да купим в Благоевград, а най-скъпо - в София. И за този Великден търговци ще се опитат да пласират залежало агнешко от Нова Зеландия и Австралия. Някои от разфасовките са доставени в големите вериги още в началото на годината, преди да се изостри вниманието на контролните органи, разказват овцевъдите. По цената обаче трудно можем да се ориентираме, тъй като търговци предлагали размразеното агнешко по цените за свежо месо. Прясното има розов цвят и е сочно, а старото агнешко е с потъмнели кости, казват експерти. \n \"Цветомир Христов от обединение \"Български животновъди\" казва, че няма да има достатъчно българско агнешко за великденската ни трапеза. \"Великден е рано тази година, а много производители ще имат по-късно агнета за клане и за продажба на пазара. Популацията на овцете също намалява с всяка изминала година\", казва той. Според неговите наблюдения, месо от Румъния се разфасова като българско. То се внася у нас на цена 3,50-4 лв. за килограм живо тегло. \n  \n    \n", "date": "2018.03.30", "title": "Прогнозират недостиг на българско агнешко за Великден"}
{"url": "http://www.duma.bg/node/163909", "text": "Българските хранителни продукти са най-търсени във Великобритания и Германия. Продажби за над 15 млн. лева са реализирали български производители в магазини в Европа през 2017 г. В партньорство с Лидл над 20 български компании реализират продукция извън страната. Веригата отчита и сериозен ръст на родни производители в страната - вече 31 доставчици произвеждат 87 артикула като част от продуктовата линия \"Родна стряха\". Тези резултати бяха представени от главния изпълнителен директор на \"Лидл България\" Милена Драгийска, министъра на земеделието и храните Румен Порожанов, председателя на Националния браншови съюз на хлебарите и сладкарите (НБСХС) Мариана Кукушева и шефа на Националната лозаро-винарска камара Радослав Радев. \nНапълно подкрепяме качественото българско производство, каза министър Румен Порожанов. Доказателство за устойчивото партньорство с българските производители е двойното увеличение на продукти с марката \"Родна стряха\" за една година, като дадохме възможност на български производители да реализират износ за над 15 млн. лв. Потребителите в 22 европейски държави опитаха традиционни български продукти, коментира Драгийска. Според нея впечатляващи  резултати са постигнати при износа на хляб и вино -  165% ръст на продадени бутилки българско вино и почти двоен ръст в броя на пазарите, където се изнася български хляб. \n    \n", "date": "2018.03.30", "title": " Българските храни най-търсени в Англия и Германия"}
{"url": "http://www.duma.bg/node/163905", "text": "Европейската комисия внася предложение за намаляване на таксите за презгранични плащания в евро за целия ЕС. Според действащите понастоящем правила за предприятията и лицата, живеещи в еврозоната, няма разлика дали ще извършват операции в собствената си държава или в друга държава членка на еврозоната. \nЗаместник-председателят на комисията Валдис Домбровскис, който отговаря за финансовата стабилност, финансовите услуги и съюза на капиталовите пазари, заяви, че целта е да бъдат осигурени на гражданите и предприятията в държавите извън еврозоната същите условия, от които се ползват тези в еврозоната при извършването на презгранични плащания в евро. Всички европейци ще могат да извършват презгранични парични преводи в евро при същата такса, каквато биха заплатили за вътрешна операция. Потребителите и предприятията в еврозоната вече се ползват от много ниски такси за презгранични плащания в евро благодарение на регламент, въведен през 2001 г. Съгласно действащите понастоящем правила за предприятията и лицата, живеещи в еврозоната, няма разлика дали ще извършват операции в собствената си държава или в друга държава членка на еврозоната. Предложението има за цел да разшири това предимство и до гражданите и предприятията в държавите извън еврозоната, когато пътуват или извършват плащания в чужбина, като по този начин постави край на високите разходи за презграничните операции в евро на територията на ЕС.   \n", "date": "2018.03.30", "title": "ЕК ще намали таксите за презгранични плащания в евро"}
{"url": "http://www.duma.bg/node/163903", "text": "До момента са похарчени 590 млн. евро за извеждане от експлоатация на първите четири блока от АЕЦ \"Козлодуй\", а за финализиране на процеса до 2030 г. ще трябват още 600 млн. евро, съобщи Сергей Цочев от борда на директорите на ДП \"Радиоактивни отпадъци\", цитиран от БНР. За извеждане от експлоатация на ядрени мощности у нас се използват средства в два фонда - фонд \"Извеждане от експлоатация\" и фонд \"Радиоактивни отпадъци\". Част от дейностите се финансират и със средствата от Международния фонд \"Козлодуй\". \nВ двата български фонда към 31 декември 2017 г. са набрани общо 1,6 млрд. лв., но тези суми не са предназначени единствено за първите четири блока в ядрената централа, посочи Цочев. В двата фонда се трупат и средствата, предназначени за пети и шести блок, когато те бъдат изведени от експлоатация. \n\"Нямаме някакви притеснения относно финансирането\", каза още той и посочи, че се прави периодична оценка на разходите. В момента недостигът на средства варира между 3 и 6% от общата сума. За Цочев това не е голяма сума предвид оставащите 13 години до финализиране на процеса. Според стратегията до 2030 г. на мястото на четирите малки блока в централата трябва да има \"кафява поляна\", тоест площадките ще бъдат освободени от радиоактивното оборудване и съоръженията извън реакторното отделение. Остават обаче сградите и инфраструктурата, която се използва от работещите блокове. За съхранение на ниско и средно радиоактивни отпадъци през миналата година ДП РАО започна изграждането на хранилището \"Радиана\". Хранилището ще бъде изградено до 2021 г.   \n", "date": "2018.03.30", "title": "Още 600 млн. евро трябват за извеждането на малките блокове в АЕЦ-а"}
{"url": "http://www.duma.bg/node/163902", "text": "На 40 млн. лв. възлизат задълженията на абонатите към \"Топлофикация Перник\". Половината от сумата дължат битовите потребители. Близо 5000 домакинства от общо 20 000 ползватели на топлоенергия имат да погасяват 20 млн. лв. Най-голямата неплатена сметка е за над 30 000 лв.  \nЗадълженията са трупани с години. Дружеството използва всички законови механизми, за да си прибере дълговете. С Община Перник се води спор за 3 милиона и 400 хиляди лева. Част от парите ще бъдат погасени с облигационния заем, който ще вземе общината, за останала част от сумата ще решава съдът.   \n", "date": "2018.03.30", "title": "40 млн. лв. има да си прибира \"Топлофикация Перник\""}
{"url": "http://www.duma.bg/node/163906", "text": "Над 30% от дълговете, които събират колекторските агенции, са към фирми за бързи кредити. През миналата година те са изместили телекомуникационните продукти. Това съобщиха вчера на пресконференция от Асоциацията на колекторските агенции в България (АКАБГ). Според експертите от асоциацията това изместване вероятно се дължи на законодателните промени отпреди няколко години, които затегнаха правилата и сключените договори с телекомите станаха по-ясни за потребителите. За миналата година задълженията към телекомите са били 22% от пазара на дългове. Увеличава се делът на просрочията при лизингите, които вече надвишават 4% от възложените на колекторски фирми задължения. \nПрез 2017 г. колекторските фирми в България са изкупили дългове за над 772 млн. лв. Това е с над 14% по-малко, отколкото през 2016 г., когато са били изкупени просрочени задължения за над 900 млн. лв. От асоциацията прогнозират, че изкупените дългове през 2018 г. ще достигнат 1 млрд. лв. \nПо данни на асоциацията през 2017 г. средният размер на необслужваните задължения намалява с 15% спрямо 2016 г. През изминалата година средният дълг в страната е бил 775 лв. при 912 лв. за 2016 г. Има ръст на възложените случаи – от 1,83 млн. през 2016 г. до 2,63 млн. през 2017 г. В тази бройка влизат и просрочия на домакинствата от 1 до 5 дни, които често се дължат на лоша организация, каза шефката на асоциацията Райна Миткова. \nОт организацията отчитат спад на възложените вземания за междуфирмени задължения спрямо 2016 г. Най-много просрочия отново има в търговията на едро и дребно и строителството. При туризма има леко подобрение спрямо 2016 г. В сектора на производството се наблюдава засилен контрол на плащанията и заради това нивата на задлъжнялост не се увеличават, коментираха от асоциацията. Основни причини за финансовите затруднения на фирмите са липсата на превантивни мерки (като застраховки на вземанията), лошо управление на ликвидността и нисък размер на европейско финансиране. През 2017 г. средният период за забавяне на фактурите е 23 дни, докато през 2016 г. периодът е бил 28 дни. \nОт проучването става ясно още, че разпределението на вложителите на дългове за събиране през изминалата година няма значително разместване. На първо място отново са банките, но делът им леко намалява спрямо 2016 г., като през 2017 г. достига 41,59%. \nОт АКАБГ обявиха още, че подкрепят идеята на омбудсмана Мая Манолова за създаването на закон за личния фалит.   \n", "date": "2018.03.30", "title": "Над 30% от борчовете на домакинствата са за бързи кредити "}
{"url": "http://www.duma.bg/node/163904", "text": "Брутният външен дълг на България - частен и държавен, в края на януари се свива като част от брутния вътрешен продукт (БВП). Към края на януари той възлиза на 33,138 млрд. евро, като намалява с 2,3%, или 790,8 млн. евро на годишна база. Той представлява 61,8% от БВП на страната, показват предварителните данни на БНБ. Към 31 януари дългосрочните задължения са 25,457 млрд. евро и намаляват с 4%, или 1,059 млрд. евро в сравнение с година по-рано. Краткосрочните задължения в края на януари възлизат на 7,680 млрд. евро и нарастват с 3,6%, или 268,4 млн. евро в сравнение с година по-рано. \nБрутният външен дълг на сектор \"Държавно управление\" в края на януари е 5,666 млрд. евро, като намалява с 0,9%, или 52,9 млн. евро в сравнение с края на миналата година. Външните задължения на сектора се понижават с 15,9% спрямо януари 2017 г. \nВъншните задължения на банките са 4,201 млрд. евро, или 7,8% от БВП, и през януари се понижават с 2,3%, или 97 млн. евро спрямо края на миналата година. Дългът обаче нараства със 7,8%, или 304,6 млн. евро на годишна база. Дълговете на бизнеса и домакинствата през януари са 10,568 млрд. евро, или 19,7% от БВП, и отбелязват спад с 0,4% на месечна и с 3,4% на годишна база. \nПрез януари 2018 г. извършените плащания по обслужването на брутния външен дълг са на стойност 194,4 млн. евро, докато година по-рано бяха платени 513,9 млн. евро.   \n", "date": "2018.03.30", "title": "Държавният дълг е 5,66 млрд. евро в края на януари"}
{"url": "http://www.duma.bg/node/163907", "text": "През март бизнес климата се повишава с 0,7% спрямо февруари. Подобряване имат строителството и търговията, съобщи Националният статистически институт. В индустрията ситуацията е без промяна, а в услугите се влошава. В никой от секторите не се предвижда увеличаване на цените. \nПромишлените предприемачи смятат, че производствената активност е понижена, а очакванията им за дейността през следващите три месеца леко се влошават. Основният фактор, затрудняващ предприятията, продължава да е несигурната икономическа среда, следван от недостига на работна сила, като последната анкета отчита засилване на неблагоприятното му влияние. \nВ строителството бизнес климатът се подобрява с 1,2 пункта, което се дължи на оптимистичните очаквания на строителните предприемачи за бизнес състоянието на компаниите им през следващите шест месеца. Стопанската конюнктура в търговията на дребно се подобрява с 3,2% за месец. \nПо-резервираните оценки на мениджърите за настоящото бизнес състояние на предприятията влошиха бизнес климата в сектора с 1,4%. Според тях търсенето на услуги намалява, но очакванията им са това да се промени през следващите три месеца. Най-големите им трудности идват от конкуренцията в бранша и несигурната среда.   \n", "date": "2018.03.30", "title": "Влошава се бизнес климатът в услугите"}
{"url": "http://www.duma.bg/node/163879", "text": "За 70 години НАТФИЗ \"Кръстьо Сарафов\" се утвърди като образователен и културен център и успя да изгради творци с уникален стил, икони на нашето кино и театър, велики артисти и българи. Това заяви президентът Румен Радев при гостуването си в театралната академия по повод 70-годишнината на висшето училище и Международния ден на театъра (27 март), информират от прессекретариата на президента. \nДържавният глава и неговата съпруга Десислава Радева бяха посрещнати от ректора на НАТФИЗ проф. Станислав Семерджиев и бяха сред зрителите на постановката \"Кино-театър \"Българан\". Преди спектакъла Румен Радев връчи на Националната академия за театрално и филмово изкуство \"Кръстьо Сарафов\" Плакет на президента \"Св. св. Кирил и Методий\". Отличието е по повод 70 години академична история и значимия принос на академията за развитието на българската култура. \nПрезидентът Радев посочи, че българските артисти не могат да решат сами всички трудности пред професията си, защото това е ангажимент на институциите и на цялото ни общество. \"Съществена част от тези изпитания се дължи на липсата на адекватна материална и морална оценка на актьорския и сценичния труд, особено от груба и овластена бездуховност\", заяви държавният глава. На преподавателите от НАТФИЗ Румен Радев пожела да продължат да развиват уникална филмова и театрална школа, а към студентите се обърна с думите: \"Сцената е пистата, от която \"излита\" най-важният фактор за прогреса - силата на човешкото въображение. Затова ви желая големи височини.\" \nПрезидентът Радев заяви, че се отнася с огромно уважение към артистите и актьорската професия. Един артист на сцената е добър тогава, когато може само с едно движение или гримаса, или с липсата им, да предизвика океан от чувства и емоции, заяви той.  \nДържавният глава и съпругата му гледаха постановката \"Кино-театър \"Българан\" на абсолвентите от специалност \"Актьорско майсторство за куклен театър\" с ръководител проф. Румен Рачев. Спектакълът е отличен с четири международни награди.     \n", "date": "2018.03.30", "title": "Президентът Радев връчи на НАТФИЗ Плакет \"Св. св. Кирил и Методий\"  "}
{"url": "http://www.duma.bg/node/163873", "text": "По традиция в края на всяка музикална учебна година \"Фортисимо в клас\" прави заключителни симфонични концерти. Първият от тях бе в София с гостоприемството на Софийската филхармония и зала \"България\", с водещ Александър Кадиев. Симфониета Враца и Ана Пападопулу бяха следващата спирка - вчера. Пловдив ще вдигне завеса на 18 април с участието на Юлиан Вергов и Пловдивската опера, следва Плевен с домакини Плевенска филхармония и Ани Цолова на 20 април. Последен акорд и финал ще даде Симфониета Видин. Изненадите за концертите - модерен микс от бийтбокс и гъдулка, са мисия на Адриана Николова-Печенката и Десислава Тодорова. Дирижира Максим Ешкенази.   \n", "date": "2018.03.30", "title": "Заключителни концерти на \"Фортисимо в клас\""}
{"url": "http://www.duma.bg/node/163875", "text": "Фотоизложбата на Иван Григоров \"Всичко е театър 1984\" се открива на 1 април от 19.30 ч. във фоайето на Сатиричния театър. Веднага след това ще се проведе церемонията по раздаването на Националните награди \"Златен Кукерикон 2018\", както ДУМА писа.   \n", "date": "2018.03.30", "title": " Изложба на Иван Григоров в Сатиричния театър"}
{"url": "http://www.duma.bg/node/163878", "text": "Най-новата временна експозиция в Регионалния исторически музей в София е посветена на групата \"Бистришките баби\" (може да се разгледа до 22 април в зала \"Инфоцентър\"). Те изпълняват местен репертоар, като някои от песните са много старинни, емблематични за столицата и Софийския регион. Изложбата представя локалния контекст, в който старинният двуглас е съхранен, водещи певици през годините, както и интереса към формацията в международен план. \nГрупата е сформирана като \"Бистришки баби\" през 1946 г. Специалистите определят начина на пеене като полифония. Този тип музициране се поставя в полето на неписмените култури и води началото си от предхристиянската епоха. Репертоарът на групата наброява над 300 песни. \nИсторически погледнато, в с. Бистрица по семейна традиция пеенето е сред най-важните компоненти от обучението на девойките. През 2005 г. ЮНЕСКО разпознава \"Бистришките баби\" като шедьовър на устното и нематериалното културно наследство. През 2008 г. вписва шедьовъра в световната представителна листа на нематериалното културно наследство. \nИзложбата се осъществява по проект \"Архаичният шопски двуглас - ценен принос към културните ценности на съвременна Европа. Бистришките баби\", финансиран по програма \"Култура\" на Столичната община. \n    \n", "date": "2018.03.30", "title": "Изложба, посветена на \"Бистришките баби\", в Музея на София"}
{"url": "http://www.duma.bg/node/163877", "text": "Не й завиждам - аз й се възхищавам. Поетеса, художничка, артистка... Това три в едно е седяло вече на капрата на Файтона и мислех, че повече няма да ми бъде гостенка. А ето, че тези дни по пощата дойде едно истинско книжно бижу - стихосбирка, в която има цяла галерия от картини. И какво дискретно заглавие: \"С птици и дървета разговарям...\" Разгръщам бижуто и влизам в него като в изложбена зала, която едновременно е и салон за рецитация на поезия. Такова нещо беше преди доста години в Националния литературен салон \"Старинният файтон\" - стихосбирка и изложба с платна на художничката. Сега уж е същото, а не е... Сега и лириката, и картините са побрани в едно полиграфическо бижу... \nПопитах по телефона авторката Драга Дюлгерова, която живее във Варна, иска ли да гостува на Файтона? И бях приятно изненадан и поласкан, че в самото начало на април би седнала на капрата. Казах: \"Дадено, заповядай, а аз ще кажа на феновете на Салона, че ти си една чудесна поетеса и рецитаторка, та да заповядат на 2 април от 17 ч. да се насладят на Три в едно в Националния литературен салон \"Старинният файтон\" в къщата музей \"Димитър Благоев\", ул. \"Лайош Кошут\" 34. \nЩе взема най-важното от анотацията на корицата. Досега има шест самостоятелни изложби. Авторка е на седемнадесет книги с поезия, проза и стихове за деца. Драматична актриса. Нейните стихове са печатани в САЩ, Канада и Русия. Член е на Съюза на българските писатели. \nЗаповядайте, ценители на художествените светове, защото Три в едно е рядкост. Аз съм ваш посредник - кочияш във Файтона. \n    \n", "date": "2018.03.30", "title": "Драга Дюлгерова - това Три в едно"}
{"url": "http://www.duma.bg/node/163874", "text": "Регионалният исторически музей в Русе и Регионалният етнографски музей в Пловдив са подготвили интересен поглед към следосвобожденската действителност в големите български градове. Европейските културни влияния и модни тенденции достигат от Виена до Русе по Дунава, а до Пловдив - от Константинопол. С кого и с какво са се съизмервали нашите деди, как са започнали да устрояват градовете и домовете си във възстановената българска държава, с какво са се развличали, какво са похапвали и какви дрехи и аксесоари са носели - показва изложбата, която ще бъде в РЕМ в Пловдив до 28 юни, а след това - в РИМ в Русе. \n    \n", "date": "2018.03.30", "title": "Големите български градове след Освобождението"}
{"url": "http://www.duma.bg/node/163876", "text": "Отечественият съюз, Съюзът на българските писатели и НЧ \"Д. Дебелянов-1960\" организират преглед на поетичното творчество, посветен на 75 г. от създаването на Отечествен фронт/Отечествен съюз, днес, 30 март, от 11 ч. в клуба на СБП \"Мон Парнас\". Темата е \"Духът на българина по време на антифашистката борба до днес и българската поезия\". Десетките участници в литературния конкурс от страната ще бъдат приветствани от председателя на ОС Симеон Симеонов и председателя на СБП Боян Ангелов. Отличените творби ще бъдат събрани в алманах, научи ДУМА от Миглена Китанова, координатор на събитието.   \n", "date": "2018.03.30", "title": "Преглед на поетичното творчество"}
{"url": "http://www.duma.bg/node/163893", "text": "Украинският депутат Евгений Мураев твърди, че върху страната му се извършва геноцид, защото властите приемат закони, съветвайки се с Вашингтон и МВФ, а не с експертите. Това той заяви по телевизия NewsOne. \nСпоред него Киев трябва да спре със съветите от САЩ и МВФ. \"Когато се приемат закони след съветване с чичо Сам или с МВФ, след това в страната ни настъпва геноцид. Докато ние сядаме със съответните специалисти. Гледаме да няма правни конфликти и това да съответства на всички останали действащи закони\", заяви той. Депутат не обясни какво има предвид под \"геноцид\". \nМураев е известен с резките си изказвания за сегашната власт в Киев. Наскоро той заяви, че Украйна е отстъпила суверенитета на чуждестранните спонсори, а разривът на икономическите отношения с Русия ще направи страната аграрна. Той обвини властите, че за тях е по-важен стремежът да угодят на някои геополитически играчи като САЩ, отколкото да бъдат отговорни пред собствения народ.      \n", "date": "2018.03.30", "title": " Киев слугува на чуждестранни играчи"}
{"url": "http://www.duma.bg/node/163892", "text": "Срещата на върха между Северна и Южна Корея ще бъде на 27 април, съобщиха в Сеул, където преговаряха официални представители на двете страни. Диалогът между южнокорейския президент Мун Дже Ин и лидера на КНДР Ким Чен Ун ще се състои в демилитаризираната зона на границата между двете държави. Това ще бъде третата среща на върха между двете страни. В същото време японският в. \"Асахи\" съобщи, че през юни т.г. има вероятност за среща между премиера Шиндзо Абе и Ким Чен Ун.   \n", "date": "2018.03.30", "title": "Срещата Сеул - Пхенян след месец"}
{"url": "http://www.duma.bg/node/163894", "text": "Ръководителят на корпорацията \"Епъл\" Тим Кук увери, че компанията му никога не би позволила такова изтичане на потребителски лични данни, каквото бе установено в социалната мрежа фейсбук.  \nНаскоро стана известно, че данни на 50 млн. потребители на мрежата са били събрани за предизборни цели от британската компания \"Кеймбридж Аналитика\".   \n\"Аз няма да се окажа в такава ситуация\", категоричен бе Кук в отговора си на въпрос по време на интервю за телевизия Ем Ес Ен Би Си. Той уточни, че за \"Епъл\" защитата на личните данни на потребителите има изключително голямо значение и от години е неин приоритет. Кук подчерта още, че в корпорацията отдавна е било взето решение да не се събира каквато и да било лична информация от потребителите за търговски цели.  \n    \n", "date": "2018.03.30", "title": "\"Епъл\": Няма да позволим изтичане като при фейсбук"}
{"url": "http://www.duma.bg/node/163896", "text": "Британската премиерка Тереза Мей ще разглежда възможността да се забрани на Русия да продава свои дългови ценни книжа на Лондонската фондова борса, съобщи в. \"Гардиън\". Това се прави на фона на скандала за опита за убийство на руския шпионин Сергей Скрипал и дъщеря му в Солсбъри.  \nНаскоро стана ясно, че миналия месец компании в лондонското Сити са помогнали на руска банка, която е под санкции, да пусне на борсата еврооблигации за 4 млрд. долара за покриване на държавния дълг, поясни изданието. Около половината от тези еврооблигации са купени от лондонските инвеститори. Оказва се, че \"вратички\" в законодателството на Великобритания и ЕС са позволили това да стане. Миналата седмица председателят на Камарата на общините в британския парламент Том Тагендфет три пъти е предлагал да бъдат закрити тези вратички. Външният министър Борис Джонсън окачестви предложенията му като \"интересни\" и те вече се намират на бюрото на Тереза Мей.   \nМеждувременно американският посланик в Русия Джон Хънтсман не изключва възможността Вашингтон да замрази руски активи в САЩ във връзка със случая \"Скрипал\". \"Разбира се, възможно е\", отговори той на въпрос пред телевизия РБК. \"Боя се, че няма да имаме нормални отношения, докато не успеем конструктивно да решим някои проблеми, които стоят пред нас\", добави той.      \n", "date": "2018.03.30", "title": "Лондон затяга руския достъп до борсата"}
{"url": "http://www.duma.bg/node/163895", "text": "Венецуелският главен прокурор Тарек Уилям Сааб съобщи, че при пожар в центъра за задържане в Карабобо са загинали 68 души, две от тях са жени. \nСъбитията са започнали рано сутринта. Очевидци твърдят, че първо са чули звуците на ожесточена престрелка в самата сграда. След това са се появили и облаците черен дим. Според други съобщения пожарът е бил предизвикан от самите затворници, които са подпалили матраците си и са взели оръжието на един от охранителите, надявайки се да избягат. В медиите се цитира майката на един от затворниците, че синът й успял да се обади и да й каже, че точно пред килиите им е бил разлят бензин и че те най-вероятно ще бъдат убити. В някои медии се говори за над 100 жертви.  \n    \n", "date": "2018.03.30", "title": "68 затворници загинаха при пожар във Венецуела "}
{"url": "http://www.duma.bg/node/163897", "text": "Първият контакт на бившия руски шпионин Сергей Скрипал и дъщеря му с отровното вещество е бил в дома им във Великобритания, съобщи британската полиция. \nЕксперти са установили, че най-високата концентрация от невротоксичния агент е била на входната врата на дома им, съобщи полицията в комюнике. Следи от отровното вещество са намерени на други места, които разследващите обработваха през последните седмици, но в много по-малки концентрации от намерените в дома им, заяви Дийн Хейдън от лондонската полиция. Разследващите са блокирали достъпа до пейката, на която са намерени двете жертви на отравянето, както и една кръчма, ресторант и гробът на жената на Сергей Скрипал, които те са посетили, преди симптомите на отравянето да се изявят. В разследването са включени 250 специалисти и то може да продължи месеци според британската полиция. \nЮлия Скрипал вече не е в критично състояние, съобщи болницата в Солсбъри, цитирана от медиите. Юлия Скрипал се \"подобрява бързо и повече не е в критично състояние\", поясниха от болницата. Сега състоянието на 33-годишната е стабилно. Баща й остава в критично, но стабилно състояние. \nМеждувременно посланикът на Великобритания нееднократно се опитал да окаже натиск върху австрийските власти, за да ги принуди да експулсиран руски дипломати, заяви австрийският външен министър Карин Кнайсел пред ДКронен цайтунгУ. Представителят на Лондон се стараел да повлияе на австрийското ръководство, за да тръгне Виена по стъпките на редица други европейски страни, изгонили руски дипломати. Само че Австрия категорично отказала да предприеме тази крачка. \nАвстрия е готова да влезе в ролята на посредник при урегулирането на разногласията между Великобритания и Русия във връзка със случая на Сергей Скрипал, заяви още Кнайсъл. \"Ние сме отворени за всички и ако пожелаят от нас посредничество (между Русия и Великобритания), то ние с радост ще се съгласим на това\", увери тя в ефира на телевизионния канал ORF-2. \nКнайсъл изрази още мнение, че Австрия е идеалният \"канал за диалог на високо равнище между всички участници\", тъй като Австрия \"е в ЕС от 1995 г. като държава с неутрален статут\". \n\"Затова за нас е важно да проведем подобна дипломация, която да ни позволи да останем в диалог\", подчерта министърът. \nПрессекретарят на руския президент Дмитрий Песков, коментирайки предложението на Австрия да посредничи между Москва и Запада, заяви, че при настоящата ситуация всеки глас, който ще доведе до \"адекватност на Великобритания\", е добре дошъл. \nПо-рано министър-председателят на Великобритания Тереза Мей и германският канцлер Ангела Меркел се договориха да продължат съпротивата си срещу \"разрастващата се руска агресия\". Това съобщава ТАСС, позовавайки се на комюнике от кабинета на британския премиер. \nПо данни на британската канцелария двете са провели телефонен разговор, по време на който Мей е изразила благодарността си към Меркел за \"силната подкрепа и солидарност\" във връзка с отравянето на бившия руски агент Сергей Скрипал в Солсбъри. \"Канцлерът и министър-председателят стигнаха до заключението, че е необходимо да продължат съвместната си работа, противопоставяйки се на увеличаващата се руска агресия\", добавиха от \"Даунинг стрийт\" 10. \nБелгия няма да гони дипломати, акредитирани при Европейския съюз. Белгийският премиер Шарл Мишел е блокирал подобно предложение, разгледано на Европейския съвет на 22 и 23 март в Брюксел. Той е пояснил, че изгонването би било равносилно на фактическо \"нулиране на дипломатическия корпус\". \nМеждувременно Португалия също ще отзове посланика си в Русия за консултации, но няма намерение да гони руски дипломати от страната във връзка с обвиненията към Кремъл във връзка с аферата \"Скрипал\". \nФренският външен министър Жан-Ив Льо Дриан потвърди по радио Ер те ел, че посещението на президента Еманюел Макрон трябва да се състои въпреки скандала със случая \"Скрипал\". \nВеликобритания обвинява Москва, че стои зад отравянето на бившия руски шпионин Сергей Скрипал и дъщеря му Юлия в английския град Солсбъри на 4 март. Според Лондон Русия е използвала химически агент новичок. Обединеното кралство експулсира 23-ма руски дипломати, а Москва, която категорично отрича обвиненията, предприе реципрочни действия. Близо 30 държави в знак на солидарност с Великобритания решиха да изгонят общо повече от 100 руски дипломати.   \n", "date": "2018.03.30", "title": "Откриха следи по външната врата на дома на Скрипал  "}
{"url": "http://www.duma.bg/node/163901", "text": "Сръбският президент Александър Вучич е поискал съвет от руския лидер Владимир Путин във връзка с ескалиралото напрежение с Косово. \nПо време на телефонния разговор Вучич информирал Путин за последните събития в Косово и Метохия. \n\"Президентът Вучич поиска мнението и съвета на президента на Руската федерация как да отговори на насилието и агресията на Прищина, тъй като е напълно ясно, че албанците имат широка подкрепа от редица западни държави за едностранното обявяване на независимост и действията в резултат на това\", се казва в съобщение на сръбския лидер. \nДопълва се, че Путин е казал на Вучич, че страната му внимателно следи събитията в Косово и Метохия. Путин категорично е осъдил действията на Прищина и насилието срещу сръбския народ. \nНасилието срещу високопоставени сръбски представители е неприемливо и заслужава всяко осъждане, пояснил руският държавен глава. Владимир Путин уверил, че Сърбия е ключовият партньор за Русия на Балканите, но и в Европа, а също така, че Москва ще подкрепя държавата в борбата за запазване на независимостта и териториалната цялост. \nВучич е уверил Москва, че Сърбия няма да гони руски дипломати заради случая \"Скрипал\". \nСъединените щати от своя страна категорично осъдиха напрежението между Косово и Сърбия, отбелязвайки, че то \"би могло да увеличи ненужно напрежението и да представлява заплаха за регионалната стабилност\". \n Директорът на сръбската правителствена Служба за Косово и Метохия Марко Джурич заяви, че, ако Прищина в рамките на следващите три седмици не направи нищо за създаването на Общността на сръбските общини, тогава представителите на сърбите от Косово сами ще пристъпят към основаването й, което се подкрепя от правителството на Сърбия, предава скопският телевизионен канал \"Сител\". \n\"Сърбия иска мир и затова подкрепяме \"Сръбската листа\" да формира общността, защото това е в съответствие с националното и международното право, както и с Брюкселския договор\", заяви Джурич на пресконференция в Белград. Запитан по какъв начин ще работи общността, ако Прищина не се съгласи на нейното формиране, политикът отговори, че с посредничеството на ЕС е постигнато споразумение за нейното формиране, за което \"подписи е сложила и международната общност\". Той допълни, че очаква вместо заплахи с война, Прищина да позволи на сърбите в следващите три седмици да започнат работа по създаването и изработването на устава на общността. \nКоментарът на Джурич идва, след като премиерът на Косово Рамуш Харадинай каза по-рано, че \"никой не трябва да изпробва търпението ни\". В понеделник косовски специални части арестуваха Джурич на косовска територия по време на среща със сръбската общност там и го експулсираха обратно в Сърбия. При последвалите размирици бяха ранени 32 души.     \n", "date": "2018.03.30", "title": "Вучич търси съвет от Путин за Косово "}
{"url": "http://www.duma.bg/node/163918", "text": "Директорът на Областната дирекция по безопасност на храните в Кюстендил д-р Емил Гъгнев е освободен като временно изпълняващ длъжността. Отстраняването му е заради случая с умрелите коне в Осоговската планина. За бедстващите в студа и останали без храна коне се разбра в началото на седмицата, след като бяха открити случайно от група туристи. Те се натъкнали на десетки загинали животни и още около 30 живи. В понеделник прокуратурата се самосезира да провери спешно случая. \nМинистърът на земеделието Румен Порожанов обяви, че вина имат и служителите, които са проверили мястото, където се отглеждат конете. Те са го регистрирали като животновъден обект, въпреки че се виждало, че в него няма необходимите условия. Според земеделския министър европейската субсидия от 143 евро на кон не е достатъчна, ако животното се отглежда както трябва. Именно заради това животновъдите взимали пасища, както и самият собственик Петър Пищалов. \n\"Тези пасища често не се използват по предназначение и конете се пускат безпризорно. Субсидиите могат да донесат 50 лв. на дка, а през 2015 г. Пищалов е наел близо 1800 дка пасища. Тези коне са му служили за защитаване на субсидията, тъй като на кон се падат поне 20 дка пасища\", уточни Порожанов. Според него Пищалов е виновен за начина на отглеждане на конете. Именно заради това собственикът щял да си понесе санкции при плащането на субсидиите. \nЗа временно изпълняваща длъжността директор на дирекцията е назначена д-р Велка Войнова, която е началник на отдел \"Контрол на храните\" там. Гъгнев заместваше титуляра на поста Стоян Саев, който е в болнични за дълъг период от време. \nОт БАБХ уточниха, че проверките на обектите на животновъда Петър Пищалов и на работата на Областната дирекция в Кюстендил продължават. \n    \n", "date": "2018.03.30", "title": "Уволниха шеф в агенцията по храните заради изоставените конe  "}
{"url": "http://www.duma.bg/node/163919", "text": "ГДБОП предупреждава за спам атака и призовава потребителите да не предоставят поискани им по електронната поща лични и други данни от подател финансова институция. От 20 март в страната е активна спам атака, при която на общ принцип са разпратени стотици хиляди електронни писма до потребители на български мейл провайдъри, заявяват от вътрешното министерство. \nФишинг мейлите са еднотипни по съдържание и претендират, че са разпратени от името на различни банкови институции, извършващи търговска дейност на територията на страната. В съобщенията фигурира линк, който приканва получателите да въвеждат оторизационните си данни от акаунти за електронно банкиране (потребителски имена и пароли) или финансови платежни инструменти (данни от дебитни и кредитни карти) под претекст, че се извършват профилактични действия от името на финансовите институции. \nГДБОП апелира към необходимото внимание при получаването на фалшиви непоискани търговски съобщения.   \n", "date": "2018.03.30", "title": "ГДБОП предупреждава за спам атака в страната"}
{"url": "http://www.duma.bg/node/163920", "text": "Генерал Ангел Марин бе избран за председател на международната фондация \"Георги Димитров\", научи ДУМА от Българския антифашистки съюз. Заседанието а УС на фондацията се проведе вчера, а в началото му присъстващите почетоха паметта на починалия наскоро досегашен шеф на организацията Чавдар Стоименов. Припомняме, че фондацията популяризира живота и делото на героя от Лайпциг.      \n", "date": "2018.03.30", "title": "Ген. Марин оглави фондация \"Георги Димитров\""}
{"url": "http://www.duma.bg/node/163923", "text": "След прехвърлянето на разследванията срещу т. нар. висока корупция на Специализираната наказателна прокуратура рязко се увеличил броят на сигналите за прояви на корупция от граждани, неправителствени организации и държавни институции. Това обяви ръководителят на спецпрокуратурата Иван Гешев, отчитайки работата на институцията през миналата година. Той отчете ръст на исканията на СРС, което обясни с факта, че това е най-ефективният способ за разследване на организирани престъпни групи, корупционни действия и дела за тероризъм. Ако си мислите, че ще има споразумения по делата за корупция по високите етажи - много се лъжете, там борбата ще е до последно, закани се той.  \nНад 80% осъдителни присъди е постигнала спецпрокуратурата м.г. Половината от случаите обаче са след споразумение. Това е и основната критика, която търпи спецпрокуратурата. \"Голяма част от криминалната престъпност е осчетоводила затвора като част от бизнеса. На него му е ясно, че трябва да сключи споразумение, след като стигане до едно ниво, и колкото по-малко, толкова по-насметка, за да може да излиза и да продължава да си работи\", коментира Гешев. Той се оплака от тежките условия на труд в съда, защото въпреки увеличения брой преписки сградният фонд е недостатъчен, а недостигът на кадри - осезаем.  \n    \n", "date": "2018.03.30", "title": " Спецпрокуратурата отчете рязък скок на сигналите за корупция"}
{"url": "http://www.duma.bg/node/163921", "text": "Над 200 000 лв. бяха откраднати при въоръжен обир на инкасо автомобил в Плевен. Инцидентът е станал в четвъртък вечерта, когато охранителите са прибирали оборота от магазини на известна верига хипермаркети. Въоръжените нападатели пребили един от охранителите, след което откраднали част от сумата в автомобила - около 202 000 лева. \nВчера обаче извършителите бяха задържани. Главният прокурор Сотир Цацаров съобщи, че са открити и отнетите пари.\"Тук обаче има огромна въпросителна относно начина, по който се осъществява частната охранителна дейност и инкасото в тези случаи. Трябва да си зададем въпроса доколко сигурността на инкасото може да се гарантира по този начин, както пред конкретния магазин в Плевен\", коментира Цацаров. \nТочно преди година и половина отново в Плевен бяха откраднати 200 000 лева от инкасо автомобил. Тогава охраната бе нападната от трима мъже с маски и въоръжени с палки. \nПоследният голям обир на инкасо автомобил бе в столичния квартал \"Овча купел\", когато при прехвърляне на парите от колата в инкасовия център, охранителите бяха нападнати от трима маскирани и въоръжени мъже, които впоследствие избягаха с черен джип. Сумата бе 300 000 лева.     \n", "date": "2018.03.30", "title": "Задигнаха над 200 000 лв. от инкасо автомобил в Плевен"}
{"url": "http://www.duma.bg/node/163925", "text": "Спад в поддръжниците на ГЕРБ отчита последното проучване на \"Алфа Рисърч\". Социолозите отбелязват, че скандалите около продажбата на българския бизнес на ЧЕЗ намаляват подкрепата към управляващите, влияние оказват и вътрешнопартийните удари в коалиционния им партньор \"Обединените патриоти\". Представителното проучване, направено между 15 и 24 март, показва, че ГЕРБ събират подкрепа от 23,1%. \"Алфа Рисърч\" отчита, че БСП скъсяват дистанцията с управляващите и вече изостават с малко повече от два процента. \nСпоред изследването най-голямото изпитание за кабинета \"Борисов 3\", сделката за ЧЕЗ, оказва и най-пряк негативен ефект върху неговия имидж. 57% смятат, че правителството е замесено в продажбата на най-голямото електроразпределително дружество в България на пазарджишката фирма \"Инерком\". Заради този казус министър Теменужка Петкова е изгубила 10 пункта от своя личен рейтинг. 42% подозират, чe в политически план скандалът се използва от опонентите на правителството, за да го свалят от власт. С 4 процента са се увеличили критиците на правителството и вече са 43 на сто. \nКато основна опозиционна сила БСП успя да се възползва от текущите скандали, от разпалените от дебатите по Истанбулската конвенция обществени страхове, от националистическата риторика около посредническата роля на България в диалога между ЕС и Турция, смятат социолозите. \nВъпреки наситения с противоречия между институциите период и разминаващите се с правителството позиции по редица проблеми президентът Румен Радев остава незасегнат от горещите текущи скандали, отбелязва \"Алфа Рисърч\". С 59% одобрение държавният глава постига най-висок рейтинг от началото на своя мандат. \nАгенцията отбелязва спад от 10% в традиционно позитивното отношение към Русия, но отчита ръст от 8 на сто в подкрепата за ЕС.     \n", "date": "2018.03.30", "title": "И \"Алфа Рисърч\" отчете спад в доверието към ГЕРБ"}
{"url": "http://www.duma.bg/node/163932", "text": "Над 30% от дълговете, които събират колекторските агенции, са към фирми за бързи кредити. През миналата година те са изместили телекомуникационните продукти. Това показват данните на Асоциацията на колекторските агенции в България за 2017 г. За миналата година задълженията към телекомите са били 22% от пазара на дългове. \nПрез миналата година колекторските фирми у нас са изкупили дългове за над 772 млн. лв., което е с 14% по-малко, отколкото през 2016 г. От асоциацията прогнозират, че изкупените дългове през 2018 г. ще достигнат 1 млрд. лв. Средният размер на необслужваните задължения през миналата година е бил 775 лв., като той намалява с 15% спрямо 2016 г.    \n", "date": "2018.03.30", "title": " 30% от борчовете на домакинствата са за бързи кредити  "}
{"url": "http://www.duma.bg/node/163926", "text": "Мнозинството в НС отхвърли на първо четене вчера предложението на БСП за промени в Закона за кредитиране на студенти и докторанти, с които лихвата се намаляваше от 7 на 3,5%. \"За\" гласуваха 72 депутати, 28 бяха против, а 70 се въздържаха. Измененията предвиждаха за заем да могат да кандидатстват учещите се в редовна, дистанционна и вечерна форма, а не само, както досега, редовните студенти. От БСП настояха кредити над 50 000 лева да се отпускат само с поръчител. При обсъждането на законопроекта образователното и финансовото министерство, както и Асоциацията на банките в България, излязоха със становище, че не подкрепят промените.  \n\"Управляващите изведоха като свой приоритет образованието. Основен инструмент за гарантиране на достъпа на младите хора до него е Законът за кредитирането на студенти и докторанти. Промените, които БСП предлага, ще го направят по-достъпен и атрактивен, а младите хора ще получат качествено образование и перспективи у нас и няма да напускат родината\", заяви депутатът от \"БСП за България\" Лало Кирилов.  \nВалери Жаблянов от БСП цитира зам.-просветния министър Петър Николов, който заявил пред образователна комисия, че по-голямата лихва дава по-голяма възможност банките да имат интерес към програмата за кредитиране. Според него е безумие пазарна лихва да е валидна за студентско кредитиране. Явно Николов е загрижен за трезорите, а не за студентите, ядоса се Жаблянов и призова Николов да подаде оставка.  \nВ защита на банките се обявиха Милен Михов от ОП и Станислава Стоянова от ГЕРБ. Според тях намаляването на лихвата щяло да доведе до излишен трус във финансовата система. \nОбразователният министър Красимир Вълчев пък заяви, че \"не можем да бъдем безкрайно социални. Кредитите са финансирани от самите банки и трябва да се съобразим с цената на банковия ресурс\", посочи той.   \n", "date": "2018.03.30", "title": "НС отказа да намали лихвите по студентските кредити"}
{"url": "http://www.duma.bg/node/163927", "text": "Парламентът прие на първо четене вчера промени в Кодекса за социално осигуряване, които дават възможност за отпускане на наследствена пенсия за родители на военнослужещи, загинали в мисии зад граница. Промените са предложени от Корнелия Нинова от БСП, Цветан Цветанов от ГЕРБ и група депутати. Предложението беше подкрепено от 135 депутати, против нямаше, а 8 се въздържаха. \nВ мотивите на вносителите се посочва, че към момента засегнати от промените са родителите на 23 военнослужещи, загинали при изпълнение на службата си извън страната. 13 са загинали в Ирак, а 10 в Камбоджа. Досега наследствена пенсия получаваха само родители, чието дете е починало при наборна служба, но не и тези на загинали при задгранична операция или мисия. За промяната са необходими 55 589 лв. годишно, при условие че всички 23-ма загинали в мисия военнослужещи са офицери и имат живи родители. \nВ становище от МТСП се посочва, че текстовете трябва да се преработят. Хасан Адемов от ДПС заяви, че с промените ще се създаде нова несправедливост, както и ще доведе до искания за нови изключения. Срокът за промени между първо и второ четене беше увеличен на 21 дни. \nПрипомняме, че по време на коледните празници м.г. лидерът на БСП Корнелия Нинова се срещна с родители на загинали в мисии зад граница бойци. Тя пое ангажимент да предложи в НС роднините да получават по 160% от социалната пенсия за старост. От години родителите на загиналите се чувстват забравени от държавата, за която децата им дадоха живота си, заяви тогава Нинова.   \n", "date": "2018.03.30", "title": "Родителите на загиналите в мисии ще получават наследствени пенсии"}
{"url": "http://www.duma.bg/node/163928", "text": "Сигнал в прокуратурата срещу кмета на Сопот Деян Дойнов внася ГЕРБ в прокуратурата. Повод са съмнения за груби нарушения на публичните финанси и управлението на еврофондовете. Това съобщи вчера на брифинг в парламента бившият депутат от ГЕРБ Антон Тодоров. В отговор на журналистически въпрос той дори обяви, че ГЕРБ са \"агенти на българската нация\". \nТодоров обвини кмета на Сопот в некомпетентност, довела общината до \"изключително тежко финансово състояние\" и щети за 10 млн. лв. Информацията била предоставена на ГЕРБ от инициативен комитет в Сопот, в който влизали \"изключително възмутени от кмета\" хора. Според гербаджията имало куп нарушения. По думите му незавършен обект по ОП \"Околна среда\" нанесъл щети за няколко милиона. По ОП \"Околна среда\" бил отпуснат аванс от 620 000 лв., превърнат в заем на общината, последван от втора сума от над 400 000, превърната в нов заем. \"Дотук станаха около 5-6 млн. в община Сопот\", обобщи ексдепутатът, макар че сметките му да бяха за 1,02 млн. лв. Тодоров добави към атаките срещу Дойнов детска градина \"Слънчево детство\". Там поради \"грешка в проекта котел за 300 киловата е сложен в училището, а този от училището е прехвърлен в детската градина\", оплете се в обяснения той. Финансовото министерство отпуснало 2,4 млн. лв. в помощ на общината, които \"нецелево\" били похарчени за заплати. За да компенсира финансовите загуби на общината, кметът поискал двойно увеличаване на местните данъци и такси, твърди Тодоров. \nОпитите на ГЕРБ да изкарат управлението на Сопот некадърно не са подкрепени нито с икономически, нито с политически факти, заяви пред журналисти по-късно секретарят на ПГ на \"БСП за България\" Георги Търновалийски. Той определи \"разкритията\" на ГЕРБ като опит да се скрият сериозните проблеми в стремежа управлението на общината да се представи като некадърно. Търновалийски отбеляза, че член на инициативен комитет е дал информация на бивш депутат от ГЕРБ, която умело се използва, за да се манипулира общественото мнение.  \n\"Община Сопот беше в много тежко финансово състояние, с блокирани активи, банкови сметки. Дори кметският стол беше описан от съдия-изпълнител. Състоянието е значително по-добро благодарение на управлението, което има. Това е видно от отговора на министъра на финансите, който той даде миналата седмица за състоянието на общината\", коментира Търновалийски. Той беше категоричен, че ако е сгрешил, кметът на Сопот ще понесе отговорността. Социалистът заяви, че управляващите манипулират обществото, за да изместят вниманието от себе си. \n \nДепутатите освободиха вчера като депутат Димитър Гамишев от ГЕРБ, след като стана ясно, че прокуратурата и НАП го проверяват за укриване на данъци. Както ДУМА вече писа, гербаджията продал своя фирма на ловчанлия, чието дружество било с капитал от 2 лв. От 2017 г. продаденото дружество е в списъка с големи длъжници на НАП със сумата от 195 774 лв. \nМеждувременно стана ясно, че още един депутат от ГЕРБ е продал фирмата си на малоимотно лице. \"Народният представител Борис Кърчев е продал своите фирми на Динко Динев от старозагорско село и с това е решил проблемите си. Къде изтичат парите на данъкоплатците, попита депутатът от \"БСП за България\" Георги Търновалийски.   Социалистът подчерта, че много сериозният проблем в държавата са огромните задължения, които не са събрани. \n\"Не съм продал една фирма, а две и това се е случило 2 г. преди да стана народен представител. Всички дълготрайни активи на първата фирма са продадени като търговско дружество. След това съм продал и самата фирма, която е имала много добра кредитна история, не е имала никакви задължения към НАП и държавата\", впусна се по-късно в обяснения Кърчев. \n    \n", "date": "2018.03.30", "title": "ГЕРБ атакуват кмета на БСП в Сопот  "}
{"url": "http://www.duma.bg/node/163930", "text": "Неофициален запис от срещата между президента Румен Радев и руския патриарх Кирил бе разпространен вчера от протойерей Николай Георгиев от отдела за \"Връзки с обществеността\" при Светия синод. Поради нестихващия интерес на мнозина и поради увереността ми, че \"истината ще ви направи свободни\" ви предоставям аудиофайловете, които записах с личния си телефон, заявява Георгиев. Той уточнява, че има кратки прекъсвания, които обаче не са съществени. \n\"Ние сме за историческата правда, г-н президент. Тази историческа правда сме я извоювали с нашата кръв. И не може да има никакви политически и прагматически причини, поради които тази историческа правда днес да бъде премълчавана и неправилно интерпретирана\", настоява Кирил пред Радев. \n\"Знаем много добре от нашите исторически източници, че под знамената на император Александър II е имало воини от други народи, които също са оставили костите си тук, на българска земя. Уважаваме всяка капка кръв и всяка жертва. В никакъв случай не омаловажаваме руския принос. Това си остава за нас Руско-турската война. Русия е военната сила, която ни освободи. Но е имало в състава на Руската армия, Вие знаете много добре от историята, други народи и ние сме длъжни да уважаваме и тях. И тук няма никаква политика, тук има уважение към историята и всички загинали. И трябва да почитаме паметта на всеки един, загинал на наша земя\", контрира Радев обвиненията, че страната ни не е благодарна за приноса на Русия за освобождението ни. Президентът не пропуска да отбележи, че е имало години, в които Русия не е била споменавана. \nПрипомняме, че Кирил посети страната при честването на Националния празник 3 март. На тръгване на летището той се разгневи пред камерите, че в честванията са споменавани с благодарност и други народи и държави като освободителки. ГЕРБ поискаха да узнаят как президентът е защитил българската позиция по време на разговорите на \"Дондуков\" 2.   \n", "date": "2018.03.30", "title": " Президентът към патриарх Кирил: Почитаме всеки загинал за нашата земя"}
{"url": "http://www.duma.bg/node/163929", "text": "За да възстановим летателната годност на самолетите \"Спартан\", ще са необходими 17 млн. евро. Това стана ясно на заседанието на парламентарната комисия по отбрана вчера. Транспортните самолети бяха приземени, след като военното министерство не успя да се договори навреме с фирмата, която ги поддържа - \"Аления Леонардо\". МО обаче очаква до две седмици да сключи договор с италианците и трите \"Спартан\"-а скоро отново да са във въздуха, каза военният министър Красимир Каракачанов.  \n\"Това, което успя да направи работната ни група, е да намали цените, които бяха искани за възстановяването на летателната годност на самолетите\", заяви министърът на отбраната Красимир Каракачанов.  \nВ отговор на въпрос ще успее ли до края на март да внесе в Министерски съвет проектите за модернизация на армията, Каракачанов заяви, че амбицията му е това да се случи в началото на април. Проектите били готови и ще бъдат внесени заедно. Забавянето било заради промени в проекта за Военноморските сили.      \n", "date": "2018.03.30", "title": "Търсим 17 млн. евро за поддръжка на самолетите \"Спартан\""}
{"url": "http://www.duma.bg/node/163931", "text": "Трите партии от \"Обединени патриоти\" се оказаха изненадващо единни в мнението си, че България не трябва прибързва с гоненето на руски дипломати. Това стана ясно вчера от коментарите на лидера на \"Атака\" Волен Сидеров, на ВМРО Красимир Каракачанов и на НФСБ Валери Симеонов пред журналисти. Поотделно всеки от тях каза, че страната ни трябва да запази балансирана позиция по случая \"Скрипал\". Първи Сидеров заяви, че разчита на \"здравия разум\" на Бойко Борисов и препоръча на гербаджиите около него да се въздържат от крайни изявления. Според атакиста България трябва да запази неутралитет по казуса, тъй като нито Великобритания, нито Русия били членки на ЕС. И тримата лидери на ОП са единни, че въпросът първо трябва да се обсъди на Коалиционен съвет на управляващите, а после правителството да вземе решението. До експулсиране на руски дипломати да се стигне само при категорични доказателства срещу Русия, настоя вицепремиерът Симеонов. \nМалко преди това в парламента зам.-председателят на ГЕРБ Цветан Цветанов разви тезата, че България трябва да e солидарна с Великобритания не само на думи, но и да предприеме \"действия\". Гербаджията смята, че подобно било мнението на демократичната общност и на голяма част от ГЕРБ. ДУМА припомня, че само преди три дни Цветанов и Бойко Борисов уверяваха, че България няма да гони руски дипломати поради липса на доказателства за вината на Русия за отравянето на руския шпионин Скрипал в Солсбъри. Ден по-късно Борисов привика за консултации в София посланика ни в Москва Бойко Коцев. Все още не е ясно как е протекъл разговорът с дипломата. \nЦветанов провел с премиера \"добър и конструктивен диалог\" като намекна, че го е посъветвал за \"действия\". Зам.-председателят на ГЕРБ обяви, че предстоят разговори при премиера и свикване на Коалиционния съвет с ОП, а  утре ще бъдат взети окончателни решения на Съвета по сигурността към МС, на който ще присъства и посланик Коцев. Свикването на съвета бе потвърдено и от правителствената пресслужба. \nЦветанов увери, че \"няма драма\" въпреки видимо различната позиция на Сидеров. Гербаджията говорил с \"друга част\" от патриотите, без да уточни коя и имал подкрепата им по конкретния казус. На забележката на президента Румен Радев, че правителството не се е консултирало с него за привикването на Бойко Коцев в София, шефът на ПГ на ГЕРБ препоръча на държавния глава да прочете Конституцията, която давала правомощия на изпълнителната власт да отзовава дипломати. \nДен по-рано президентът отбеляза, че привикването на Коцев в София не е съгласувано с него. Все пак стана ясно, че одобрява балансираната позиция. Ако кабинетът реши да гони руски дипломати, Радев смята, че това трябва да стане с конкретни мотиви. Според президента солидарността е важен принцип, но не трябва да бъде сляпа, а в такива сериозни случаи са необходими и неоспорими доказателства. \"За съжаление от европейските лидери не чухме солидарност за намесата на Турция в българските избори. Това не е моето разбиране за солидарност\", отбеляза той в сряда. \nРадев бе критичен и спрямо резултатите от варненската среща ЕС-Турция. \"Чухме как турският президент отстоява позициите на Турция. За моя изненада чухме как българският премиер излага турските претенции към България. За съжаление не чухме нито дума от европейските лидери по въпроса за турската намеса в нашия изборен процес и другите наши двустранни проблеми с Турция\", коментира президентът. За пореден път \"неотложни ангажименти\" спасиха Бойко Борисов от обяснения пред депутатите. ПГ \"БСП за България\" направи вчера процедурно предложение вчера премиерът да информира НС за дипломатическата криза след случая \"Скрипал\" и да обясни защо е привикал в София българския посланик в Русия. \"Бихме искали да ни информира какви са основанията за предприетите стъпки до момента, да направим усилие, да има по-голяма съгласуваност в действията на институциите. Тази криза очевидно се разширява и може да има глобални последици\", обясни от трибуната Кристиан Вигенин. Според него е важно да се гарантира взаимодействие между институциите и напомни, че Борисов не се е консултирал с президента Радев за привикването на посланик Коцев в София. От Министерския съвет обясниха, че Борисов бил зает с важна среща със зърнопроизводителите.     \n", "date": "2018.03.30", "title": "\"Обединени патриоти\" против гоненето на руски дипломати  "}
{"url": "http://www.duma.bg/node/163922", "text": "Софийската градска прокуратура внесе в съда обвинителен акт срещу заместник-министъра на транспорта, информационните технологии и съобщенията Ангел Попов. Той е предаден на съда за измама, която е извършил, преди да стане министър. На неустановена от прокуратурата дата през август 2012 г. срещу 8000 лв. Попов е заблудил собственик на транспортна фирма, че служители от транспортното министерство ще уредят фирмата му да получи допълнително четири ЕКМТ/СЕМТ разрешителни за облекчен режим на международен товарен транспорт. \nДържавното обвинение обяснява, че към 2012 г. не е установено Попов да е имал някакво служебно или лично отношение към работната група в Министерството на транспорта. Въпреки това обаче той е създал невярното впечатление у управителя на фирмата, че може да повлияе върху решението на министерството, като предаде различни суми на някои от членовете му. Към момента зам.-министърът е с мярка за неотклонение \"подписка\". Ако бъде признат за виновен, той може да получи наказание затвор от 1 до 6 години. \nПрипомняме, че превозваческите организации протестираха при назначаването на Ангел Попов за заместник-министър. В писмо до премиера Бойко Борисов те посочиха и данни за злоупотреби от страна на Ангел Попов. Превозвачите заплашиха, че ще откажат да работят със зам.-министъра. По-късно обаче самият Попов обяви, че съди транспортната организация, която протестира срещу него.   \n", "date": "2018.03.30", "title": " Обвиниха за измама транспортния зам.-министър Ангел Попов"}
{"url": "http://www.duma.bg/node/163924", "text": "БСП поиска оставката на министъра на вътрешните работи Валентин Радев заради случая с непроверените на летище София пътници от Париж. Това обяви вчера депутатът от \"БСП за България\" Иван Иванов в декларация на парламентарната група. Припомняме, че на 20 март цяла смяна служители на Гранична полиция напуснаха работните си места и 42 пътници с полет от френската столица влязоха в България без никаква проверка. Иванов определи случилото се като престъпна небрежност и немарливост, която слага огромно петно върху авторитета на държавата и попита това ли са усилията на правителството да пази европейските граници. Това е скандален пробив в сигурността на аерогара София, който е абсолютен саботаж от страна на МВР и налива вода в мелницата на най-големите критици на пълноправното членство на България в ЕС, възмути се Иванов. \nСоциалистите искат бързи и адекватни отговори за случилото се, както и поемане на политическа отговорност. Само оставката на вътрешния министър може да върне доверието в институциите и България, смятат депутатите от \"БСП за България\". \nИванов определи като неадекватна реакцията на премиера, на МВР-шефа и на подопечните му неадекватна. \"Обясненията им бяха пълен хаос. Влязоха в противоречиви и неубедителни обяснения. Първо не знаеха какво се е случило, след това се оказа, че информацията е достигнала до ръководството на МВР два дни след инцидента. После вместо да видят големия проблем, се втурнаха да обясняват как един служител бил в тоалетна, друг обядвал, трети пушел и т.н. След това започна прехвърляне на отговорността от едно министерство към друго. А в действителност никой не поема политическата отговорност за това безобразие\", подчерта Иванов. Той цитира признанието на Валентин Радев, че \"то един да мине от тях е опасно, а представете си повече хора\". \"Успокоихте ни, че самолетът идвал от Франция и там пътниците сигурно са били проверени. Нищо, че само три дни по-късно, на 23 март именно във Франция имаше сериозен терористичен акт. Какво чакате? Това да се случи и в България ли?\", обърна се Иванов към вътрешния министър. \nОт месеци сигнализираме за сериозни пробойни по сухопътните граници и за срутени участъци от оградата, за която са похарчени 250 млн. лв., заяви социалистът. Той припомни за камерите, неработещи заради неплатени сметки за ток, за мръзнещите полицаи и скъсаните им обувки. Е, поне оградата я санирахте вече и ще се ремонтира набързо без обществена поръчка, за да се прикрият следите, добави Иванов.       \n", "date": "2018.03.30", "title": "БСП иска оставката на МВР-шефа заради гафа на летище София "}
{"url": "http://www.duma.bg/node/163911", "text": "- Те 20 дни не могат да установят къде точно са отровени - в ресторанта, на пейката или в къщи,но установиха,че е по нареждане на Путин.Типично случая с Садам и химическите му оръжия.Е,няколко милиона невинно убити,голяма работа.Да не са англичани.Лицемерие и наглост безкрай.  \n- Госпожата може да няма съмнения - това си е нейна лична убеденост. Само дето няма доказателства, а само \"голяма вероятност\". Дори в най-варварските страни и времена, не е била обосновавана по такъв начин присъда. И най-тъжното е, че отговорните западни фактори дори не си правят труда да аргументират действията си - което за мен освен самозабравата и наглостта по отношение основни начала в правото и международните отношения означава още и това, че считат народонаселението по света за дебилно и лишено от способността да мисли. И май ще са прави....  \n- Какво е това изследване, която може да направи лаборатория, което да посочи кой е извършителят ? Може да се изследват проби от местопръстъплението, да се определят характеристики на вещества, но извършителят ? Освен ако не са намерили ДНК от някой руски агент ? Но пак, къде е било това ДНК, върху опаковката на отровата ? А опаковка има ли ? А проба от ДНК на всички руски агенти ? \n- Аз пак нещо не мога да проумея. Все ни говорят за западната свобода, демокрация ,работещи институции и справедлива съдебна система, а гледам потулиха гаврите с британски момиченца потулвани с години при наличие на купища доказателства,а без никакви доказателства сипят обвинения и подстрекават международни конфликти и то не за първи път. Та ако е възможно обяснете ми ...за справедливостта и свободата ....и за демократичността...Моля!  \n- Браво, бе! Открили руска следа в отравянето на руски граждани на собствената им територия! А защо не откриха подготовката за това превантивно? Защо са спали? Кой е отговорен за сигурността на гражданите в една държава ? \nТия английски гьонсурати като наш Винету! Все друг им виновен за несвършената работа! Освен ако сами не са я свършили с цел да обвинят друг, каквото и правят. А сега ореваха света без никакви доказателства! Дайте НЕОСПОРИМИ доказателства, тогава ще ви повярвам! Иначе на лъжлив англичанин вяра нямам! Прекалено двулични и лъжливи са!  \n- \"Имаме сериозни съдебно-медицински доказателства\" - да разбираме някой лекар е спонел, че само руснаците имат отрова. Чудя се защо ще го тровят, така сотават следи от химикали. По лесно е да го наръгат 2-3 пъти с китайски кухненски нож от кварталния магазин и да му вземат протмонето с парите все едно е обран. Офф то пък тогава ще обвинят китайците, защото ножа е призвед в Китай. \n- Да бе, като доказателствата на Клеар Стърлинг, че Сергей Антонов е убивал Папата! А да ми кажеш, след като Скрипал е уж искал да се върне в Русия, що не са му разрешили и после да му се случи авто произшествие, или потъване на лодка или падане на саксия! Нали щеше да е лесно и чисто? Така са изчезнали и 300 предадени за пари от Скрипал руски агенти на англичаните, но никой не пита за тяхната съдба или за тяхните семейства? Защо ли е така? Англосаксонска двуличност и коварство! Искат да отвлекат общественото внимание от НЕСЪСТОЯТЕЛНОСТТА на референдума за Брекзит, от това че ТЯХНАТА фирма Кеймбридж Аналитика е манипулирала и него и изборът на Тръмп в негова полза! Така изнасят истинският проблем зад граница, крият го и раздухват кампания по НЕСЪЩЕСТВУВАЩ такъв, като притискат васалите си да ги подкрепят! ТРЯБВА всички да заявяваме:- Британия е в ЕС и Тръмп не е честно избран президент на САЩ, защото англичаните са манипулирали изборите в негова полза! \n- То и за химическите оръжия в Ирак имахте доказателства, ама се оказа че няма. И за руски хакерски атаки имахте доказателства, че са повлияли на изборите в САЩ, но се оказа че данните на хиляди са изтекли през фейсбук - Кеймбридж аналитика ...  \n- Измина повече от половин век от убийството на Кенеди и още няма официално еднозначно становище кой е поръчителят(няма и да има такова), но за Скрипал всички западни държавници лапнаха въдицата преди още самият потърпевш да е разбрал, че е направен ялов опит да бъде убит.    \n", "date": "2018.03.30", "title": "Наз@ем от мреж@та"}
{"url": "http://www.duma.bg/node/163912", "text": "Радио София на БНР ще посрещне Деня на шегата първи април с ново предаване, похвалиха се от медията. От неделя в ефира ще започне да звучи \"60/02\", а от радиото отбелязват, че това е първото предаване за хип-хоп култура в национална електронна медия. Предаването е с продължителност час и ще се излъчва на живо от София. Оттам идва и името на предаването - 60 минути, с телефонния код на столицата 02. \n\"Всяка неделя от 22 ч. Мартен и Жлъч ще разнищят на парчета цялата субкултура, наречена хип-хоп. Един от най-емблематичните диджеи у нас се съюзява с господаря на римата, за да представят хип-хопа - течение, което възниква през 60-те и 70-те години в Ню Йорк, в средите на афро и латиноамериканците. Понятието е построено върху четири елемента: диджействане, графити, брейк танца и рапиране. Сред неговите разклонения са бийтбокса, характерно обличане и специфичен жаргон\", обясняват от екипа на \"60/02\". \nОсвен към най-новите тенденции в стила, водещите ще се обърнат и към \"Златния век на хип-хопа\", който се отнася към времето между 1986 и 1992 г. Някои от гостите на водещите ще рапират импровизирано, ще има и живи изпълнения на банди, продуценти и бийтмейкъри.   \n", "date": "2018.03.30", "title": " Радио София пуска хип-хоп предаване"}
{"url": "http://www.duma.bg/node/163899", "text": "Шофьор се опита да връхлети с колата си върху войници, които правели сутрешен крос до казармите си във Варс Алиес-е-Рисет край Гренобъл. Шофьорът крещял на военните и се опитал да ги отнесе, но те успели да скочат върху тротоара. След това дал газ и изчезнал. Никой не е пострадал. Според прокуратурата на Гренобъл шофьорът викал на арабски език. Според други източници той е заплашвал войниците да ги убие, съобщиха френски медии.  \nМеждувременно Пентагонът ликвидира високопоставен представител на \"Ал Кайда\" в южната част на Либия. При удара до Убани на 24 март единият от двамата убити е Муса Абу Дауд, който е бил високопоставен член на \"Ал Кайда\" в Магреба. Той бе елиминиран с помощта на дрон.  \n    \n", "date": "2018.03.30", "title": "Шофьор налетял на френски войници"}
{"url": "http://www.duma.bg/node/163900", "text": "Трагичният пожар в мола на руския град Кемерово, при който загинаха 64 души, е тръгнал от високоволтов кабел между 3-я и 4-я етаж на сградата. Въздушните потоци спомогнали за бързото разпространение на огъня. На този етап това изглежда най-вероятната причина за тежкия инцидент, разкри пред руски медии източник от разследващите. \nОгнището се е намирало край батутния център, което потвърди сведенията на някои очевидци, че най-напред там са видели пламъци.  \nМеждувременно жителят на града Игор Востриков, който загуби при пожара трите си деца, съпругата и сестра си, съобщи, че е получил достъп до записите на камерите в сградата. По думите му от записите се виждало, че вратите на кинозалите са били отключени. Но по-късно зрител вътре в залата ги е заключил заради силното задимяване. Освен това запушил процепите, за да не влиза дима отвън. Востриков изтъкна, че мъжът направил това с надеждата да дочака пожарникарите, но те така и не дошли. Според него същият този мъж по-късно някак излязъл и бил спасен. По-рано се съобщаваше, че хората не могли да избягат от залата, защото касиерките заключили вратите, за да не влязат зрители без билети, и отишли да вършат своя си работа.      \n", "date": "2018.03.30", "title": "Трагедията в Кемерово тръгнала от кабел"}
{"url": "http://www.duma.bg/node/163913", "text": "От 1 април БНТ започва да излъчва телевизионната игра \"Стани богат\". Предаването ще се излъчва по основния канал на медията всеки делничен ден от 19 часа, а от националната телевизия се похвалиха, че над 3 хил. души са се регистрирали за участие на онлайн платформата  stanibogat.bnt.bg. Повече от 300 от кандидатите вече са участвали в предишни издания на \"Стани богат\" или в \"Минута е много\", отбелязват от БНТ.  Според регламента, на стола на богатството може да се седне само веднъж, но втори шанс могат да получат онези кандидати, които са отпаднали в играта \"Най-бързият печели\". \"Най-младият кандидат е едва 9-годишен, а най-възрастният - току-що е навършил 86 години. 25% от заявилите участие са хора под 35-годишна възраст\", сочи статистиката на телевизията. \n\"Стани богат\" отново ще е с класическата схема на играта - 15 въпроса и добре познатите три жокера (\"50/50\", \"Помощ от публиката\" и \"Обади се на приятел\"). Голямата награда е 100 000 лева. След пет верни отговора играчът ще има гарантирани 500 лв., след 10 - 2500 лв. \nПрипомняме, че телевизионната игра имаше няколко успешни издания по Нова телевизия. Този път обаче лицензът е взет от БНТ. Националната медия все още не е потвърдила кой ще бъде новият водещ, ясно е обаче, че този път играчите едва ли ще се изправят срещу Ники Кънчев, който бе лице на досегашните издания.     \n", "date": "2018.03.30", "title": "\"Стани богат\" акостира в ефира от 1 април"}
{"url": "http://www.duma.bg/node/163914", "text": "Очакваните промени в програмната схема на Българската национална телевизия се оказаха от най-чаканите новини. Още в края на миналата седмица започнаха да се появяват различни слухове, свързани с изчезването на определени предавания, както и с прекрояването на БНТ2. \nПредаването \"Светът е седем\" отпада от програмата на БНТ от април, обяви в социалните мрежи един от авторите на предаването - Йоана Левиева-Сойър. \"Светът е седем\" е авторско предаване на Йоана Левиева-Сойър и Евгения Атанасова за информация, коментар и анализ на международната политика. Половинчасовото издание предлагаше своя задълбочен прочит на най-важните световни теми от седмицата всеки петък от 17,30 часа. \nБроят на плануваните за спиране предавания се увеличи, след медийни публикации, предвиждащи края и на \"Плюс това\". Предаването с водещи Милена Цветанска и Георги Милков заема сутрешния съботен блок на националната телевизия. \nВ социалните мрежи програмният директор на медията Емил Кошлуков обвини журналисти, че публикуват лъжи. В коментарите под статуса си водещият на \"Още от деня\" дори се включи в престрелката Делян Пеевски - Иво Прокопиев и \"смелостта\" на журналистите. Той обаче така и не даде повече яснота падат ли определени предавания или не.  \nСпекулациите по прекрояването на програмната схема продължиха с пълна сила, а основна причина за това бе липсата на официална и категорична позиция от страна на ръководството на медията. Преди дни стана ясно, че програмата на двата основни канала на обществената телевизия - БНТ1 и БНТ2, ще бъде променена от началото на април. Очакваше се до края на миналата седмица да приключи обсъждането на различните варианти на програмната схема. \nСпоред някои предположения БНТ2 може да стане канал само с културна и образователна насоченост, а от програмата да отпаднат новинарските емисии и сутрешният блок. Подобна идея беше изразена от изпълнителния директор на БНТ Константин Каменаров при изслушването му за шефския пост пред СЕМ през 2017 г. Тогава той заяви, че трябва да има един основен, централен, политематичен канал и \"букет от други програми\". Той защити тезата, че БНТ1 трябва да остане основен канал, а БНТ2 може би трябва да се фокусира основно върху култура и образование.     \n", "date": "2018.03.30", "title": "Програмната схема на БНТ разбуни духовете   "}
{"url": "http://www.duma.bg/node/163916", "text": "С 84% е намалял миграционният натиск на българските граници, похвалиха се вчера от МВР. Оттам обаче допълват, че обстановката по граничната бразда продължава да бъде динамична по отношение на незаконната миграция в резултат на политическата нестабилност и хуманитарната криза в Близкия изток и Африка. В граничните полицаи виждам професионализъм, отдаденост и усещане за кауза, заяви зам.-министърът на вътрешните работи Милко Бернер, който представи годишния отчет-анализ на Главна дирекция \"Гранична полиция\" заедно със зам. главния секретар на МВР гл. комисар Георги Арабаджиев. \nПрез 2017 г. са регистрирани 8044 опита на лица от трети страни да преминат на територията на България през границата. Общо 743 незаконни мигранти са задържани от българските граничари на вход на външни и вътрешни граници м.г. От тях 242 са хванати на ГКПП, а останалите - извън зоната на контролно-пропусквателните пунктове. На влизане на българо-турската граница са задържани 651 души. Преобладават нелегалните имигранти от Сирия, Ирак, Афганистан, Турция, Пакистан и др.  \nВ опит да напуснат страната през 2017 г. са задържани 2413 лица от трети страни, според МВР това е намаление с 83% спрямо 2016 г. Най-много опити за незаконно преминаване са установени на българо-сръбската граница, където са задържани общо 2017 лица. \nОбразувани са 109 досъдебни производства за каналджийска дейност, към наказателна отговорност са привлечени 133 лица. \nНа границите на страната са задържани 423 кг хероин, 17 591 кг канабис, 367 кг марихуана, общо 102 кг синтетичен наркотик. \nКъм края на 2017 г. е завършена граничната ни ограда с Турция и по поречието на реките Делийска, Резовска и Тунджа, отчитат от вътрешното министерство. \n    \n", "date": "2018.03.30", "title": "Мигрантите по границата намалели с 84%"}
{"url": "http://www.duma.bg/node/163898", "text": "Новият балкански маршрут на мигрантите е през България \nНа Балканите има два нови мигрантски маршрута, заяви представителят на Управлението на сръбската гранична полиция Миленко Вукадинович. Първият е през България и Румъния, а вторият през Гърция и Албания. Старият маршрут през Македония и Сърбия вече не се радва на популярност, уточни той. Междувременно сръбската гранична полиция задържа български гражданин с инициалите З.Д.З с три пистолета с 30 патрона за тях.  Еквадор прекъсна интернет достъпа на Асанж \nПравителството на Еквадор прекъсна наказателно интернет достъпа на Джулиан Асанж, който се укрива в посолството на страната в Лондон от 2012 г. Не се дават повече подробности за въпросната санкция и не се уточнява дали Асандж има право да приема посетители.  \n Абдел Сиси преизбран за президент на Египет \nДействащият египетският президент Абдел Сиси е преизбран за втори мандат с 92% от подадените гласове, съобщиха държавните медии, позовавайки се на неокончателните резултати. Около 23 милиона от имащите право на глас 60 млн. египтяни участваха в 3-дневното гласуване, което приключи в сряда.  Откриха най-старите човешки отпечатъци в Северна Америка \nПо бреговете на Западна Канада бяха открити следи от стъпки, датиращи отпреди 13 000 години, което ги прави най-старите следи от човек, открити в Северна Америка. Според доклада на антрополозите, публикуван в журнала PLOS ONE, намерените отпечатъци най-вероятно принадлежат на двама възрастни и едно дете, а общият им брой е 29. Те са толкова запазени, че учените са успели да изчислят и размера обувки, които те биха носили днес.   \n", "date": "2018.03.30", "title": "Кратки новини"}
{"url": "http://www.duma.bg/node/163917", "text": "Повече от 200 жители на Горна Оряховица протестираха вчера сутрин с настояване да бъде спрян проектът за изграждане на общински блок с 30 социални жилища. С близо 3 милиона лева европейско финансиране до противопожарната служба в Горна Оряховица се планира да се построи и оборудва сграда с 30 апартамента, в които временно - за срок от три години, да бъдат настанявани социално слаби и уязвими хора. Жителите на квартала и града обаче не са съгласни. Те се притесняват от увеличаване на престъпността в района. Инициативен комитет събра протестна подписка, в която се включиха над 2800 граждани. \nСпоред кмета Добромир Добрев опасенията на хората от повишаване на престъпността са неоснователни. Той обаче не излезе при протестиращите. Според кмета социалните жилища са услуга, от която жителите на Горна Оряховица имат нужда. В тях ще бъдат настанени хора, които са живели на територията на общината от поне година, български граждани, чиито деца ще посещават училище. \n    \n", "date": "2018.03.30", "title": "В Горна Оряховица протестираха срещу проект за социални жилища"}
{"url": "http://www.duma.bg/node/163915", "text": "Паметта на жертвите, загинали от англо-американските бомбардировки над София преди 74 години, ще бъде почетена днес в 11 часа с поднасяне на венци пред символичния паметник морена до Народното събрание.  \n\"74 години след бомбардировките над София е важно да си припомним, че политическият егоизъм рано или късно се наказва\", заяви лидерът на столичните социалисти в София Калоян Паргов. Той припомни, че 4000 души са били убити, а сградният фонд е бил сринат. \"Отбелязваме този ден, за да си припомним, че всяко правителство следва да се ръководи от националния интерес, а не сляпо да обслужва силния на деня. В исторически план силните на деня са били много\", заяви още Паргов.  \nИсторикът акад. Георги Марков припомни, че при последните две бомбардировки - през нощта на 29 срещу 30 март и през нощта на 30 март, 450 бомбардировача и 150 изтребителя на няколко вълни бомбардират София. Съпротивата на българските летци е героична - те свалят 6 летящи крепости и губят 4 изтребителя, 4 наши пилоти загиват, допълни той. Според него тези бомбардировки са целенасочени срещу гражданското население.   \n", "date": "2018.03.30", "title": "Почитат жертвите при англо-американските бомбардировки над София"}
