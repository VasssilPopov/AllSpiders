{"url": "https://duma.bg/tragnal-mi-e-dzhendar-petko-n188890", "text": "                                                                                        Благодарение на Бога и на Божията православна църква, на Конституционния съд на Република България, и не най-сетне на българското общество, което се оказа целокупно и по-мъдро, отколкото мислехме, бяха възпрени депутатите да ратифицират Истанбулската конвенция. И к'во от това - ту преди месец, ту преди седмица, ту завчера се появяват опити тя да бъде пробутана през комина, я чрез анкета в училище, я с \"родител А и родител Б\" в бумагите на община Бургас... Защо? Ами, хайде да си спомним. Правителството на Борисов още през януари 2018 г. прие този злощастен документ. А преди това Екатерина Захариева като правосъден министър още на 21 април 2016 г. бе турила подписа си под него. Бърза бързица, тя притичва след всеки повик от Брюксел и Вашингтон, които се отнасят към нас като към протекторат, и тутакси става тяхно ехо в нашите географски ширини. И нареди себе си (за жалост и България) сред копиеносците във войната срещу семейството, срещу духовните традиции, срещу конституционния ред, а и срещу човешката природа и божите повели. Захариева, вече като външен министър (едно си знае, едно си бае!), а и Цецка Цачева като министър на правосъдието, дадоха акъл на Конституционния съд, че истанбулският документ съответствал на основния закон. Но слава Богу, магистратите не се довериха. Становище против документа тогава изпрати  президентът Румен Радев. И все пак, добре е да се знаят имената на конституционните съдии, подписали с особено мнение решението, тези \"кадии\" са Филип Димитров, Константин Пенчев, Румен Ненков и Георги Ангелов. Български евродепутати побързаха да се отзоват на развратния истанбулския зов и сега, попарени като от слана, мълчат.    Близо седем месеца продължи сагата около Истанбулската конвенция, която, както написаха вестниците, взриви цялата държава заради понятия като \"социален пол\" и \"нестереотипна роля\". Войната срещу семейството, срещу традицията, срещу нашия конституционен ред, срещу човешката природа, срещу божите повели, обявена с нелепата конвенция, е подла, защото се прикрива с щита за борба срещу насилието над жените и домашното насилие. Така да се каже -  Зад този щит българското общество съзря опити за легитимация на ЛГБТИ общността (лесбийки, гейове, бисексуални, трансджендъри, интерсексуални) чрез защита на свободата от дискриминация, както написа  юристът Владимир Шейтанов. Неслучайно ЛГБТИ активисти и НПО-та нарекоха Конституционния съд позор за България, ретроградно дебелоочие, невежо произнасяне, недостойно и дебелашко самозванство (Български фонд за жените).  Ако някой си въобразява, че въпросът е приключен окончателно и безвъзвратно, че ще ни оставят на мира, след като се отрекохме от  Истанбулската конвенция, дълбоко се е лъгал. Неолиберализмът - последната уродлива рожба на капитализма, макар да е паднал ничком и да е ранен жестоко, не се предава лесно. Неговите жреци не си поплюват, решени са на всяка цена да го възкресят. Тимерманс, кандидат на социалистите да оглави Еврокомисията, вече се закани, че като бъде избран, ще наложи Истанбулската конвенция като закон за всички страни в Европа.  Сигналите идват най-често от Брюксел. Примерно под формата на анкета, адресирана от Европейската комисия към децата на 9-годишна възраст, в която полът е \"момче\", \"момиче\" и \"друго\". Министър Красимир Вълчев твърди, че е против джендър идеологията в училището - като министър и като родител, но двама зам.-министри и куп служители са пропуснали джендър диверсията да стигне до 900 родни училища. Май работата не е до случаен пропуск, нашите управленци са привикнали да следват сляпо, безкритично, безмозъчно чуждия либерален модел, още повече, ако той е спуснат отгоре - от любимия Брюксел. Какво ни остава - да молим Европейската комисия да махне третия пол от анкетата. Защото поне на нас, българите, два пола ни стигат, третия им го харизваме. В Истанбулската конвенция третият пол е прикрит под мъглявото определение за това какво означава \"пол\". Не е \"мъж\" и \"жена\", както Бог ни е създал, а \"социално изградени роли, поведения, дейности и характеристики, които определено общество смята за подходящи за жените и за мъжете\". бе предизвикана и от брошурата \"Любов без последствия\", която отведнъж попадна в училищата на пет области - Монтана, Видин, Ямбол, Кърджали и Хасково. Оказва се, че тя е част от здравнообразователна програма, финансирана от Глобалния фонд на ООН, и е издавана трикратно - през 2006, 2009 и 2017 г. с благословията на Министерството на здравеопазването. Лежи си в складовете на регионалните здравни инспекции. Как е попаднала в училищата, така и не стана ясно, щото била предназначена за т.нар. целева група МСМ (Мъже правят секс с мъже). Уж за превенция на СПИН. Както често става в разградения ни двор - предназначеното за едно се използва за друго. С право Велиана Христова пита: \"Но да сте чули по програма в училище децата да учат за ценността на семейството, за светостта на майката и авторитета на бащата, за уважението към възрастните, за недопустимостта на насилие вкъщи? Няма и да чуете.\"   Но ще видим. Както във Варна и Бургас видяха билбордове, на които се прегръщат гейдвойки и надписа: \"Няма страшно, това е просто ЛЮБОВ\".  Рекламирането на еднополовата любов се оказа не само позволено, но и е платено с европейски пари като част от цялостната програма за прокламиране на ЛГБГ обществата. Този род проекти идват по две линии - от нашите ментори в Брюксел и по линията на неправителствени организации, свързани с неолиберализма и мултикултурализма. Ровя се в печата сред многото материали за джендърясването. Виолета Станиславова в статията си \"За пола, за насилието и за пясъка\" е отброила 210 джендър организации, много от които работят за \"третия пол\", далече преди приемането на конвенцията, като  фондация \"Джендър образование, изследвания и технологии\", фондация \"Български център за джендър изследвания\", фондация \"Джендър алтернативи\", фондация \"Х&Д\" Джендър Перспективи\" и др., които имат готови джендър проекти. И очаквано Българският хелзинкски комитет е в тази кохорта, неговият шеф Кънев вече няколко десетилетия блудства с българската идентичност, а главният му спонсор е \"Отворено общество\". Да напомним, че контролът за изпълнението на Истанбулската конвенция, ако ни я пробутат, се възлага на GREVIO - десетчленна дамска група, която има безапелационни права, надхвърлящи дори правата на държавните глави в отделните страни. Нещо като  европейско КГБ или Гестапо. А знаете ли, че една трета от групата са пряко свързани с милиардера Джордж Сорос. Нищо ново под слънцето!   Какво ли не сме видели. Видяхме и репортажи по телевизиите за \"мама 1\" и \"мама 2\" -  семейство, отглеждащо момченцето на едната от тях. Във Франция вече въведоха \"родител 1\" и \"родител 2\". Не ми се ще да си помисля, че това може и нас да полази. Една  наша баба в \"Златна възраст\" пренареди нещата: как да се наричат дядовците и бабите в такъв случай: единият чифт дъртаци ще се нарича прародител 1а, съответно 1б, а другият прародител 2а и 2б. Ако продължа нататък, ща не ща ще опра до кинопрограмите на телевизиите: те преливат от филми за гейдвойки, почти няма филм, който да не ни занимава с обратните, с \"другостта\".  Преди време образователното министерство отказа да подкрепи проект на Института за населението към  БАН, свързан с джендър образованието. Ставало дума само за равнопоставено изучаване на ролята на половете у нас, което да бъде въведено в училищата в четири български общини, и ЮНЕСКО дава за него 24 000 долара. Пръв за този проект алармира шефът на Института за модерна политика Борислав Цеков. И това ми дава повод да изразя задоволството от реакцията на такива като него в българската общност - общественици, учени, писатели и журналисти, които отстояваха националната позиция по време на \"еуфорията\" около Истанбулската конвенция, както и сега.  С написаното от тези сърцати хора  си в битките, които ни предстоят. Защото с отхвърлянето на Истанбулската конвенция спечелихме само една битка, но войната продължава. Да знаете, неолибералите  няма да ни оставят на мира с техния социален пол и с еднополовите бракове. Само ще вметна, че еднополовите двойки имат същите права на пребиваване, каквито имат и другите семейни двойки в Европейския съюз. Това постанови Европейският съд в Люксембург, според който понятието \"съпруг\" по смисъл на правото за свободното пребиваване на европейците и членовете на техните семейства обхващало и съпрузите от един и същ пол. Въпреки че страните членки са свободни да разрешават или да не разрешават еднополовите бракове, те са длъжни да осигурят правото на пребиваване на такива семейства. Та се питам, не е ли това първа стъпка да бъдем задължени да признаем в националното си законодателство тези бракове. А еднополовите бракове не са признати в България, Латвия, Литва, Полша, Румъния и  Словакия. Но има го и другото: бракът като съюз между биологични мъж и жена има своята принципна уредба в Европейската конвенция за защита на правата на човека (чл. 26) и практиката на съда в Страсбург, където става дума не за друго, а за \"традиционното семейство на мъж и жена\". Според съда в Страсбург, еднополовите бракове не съставляват човешко право, защитено от Европейската конвенция, и държавите нямат задължение да ги въвеждат. Затуй плачът по неосъществената Истанбулска конвенция  продължава... В нашата Конституция в чл. 46, ал. 2 пише, че бракът е доброволен съюз между мъж и жена\". Над 70 на сто от българите са против гейбраковете, легализирането на третия пол е недопустимо за 74% от хората у нас, такава е думата на социолозите.  Не разбрахте ли - джендърството няма да мине в България. Това е един символ на разложението на нравите в ЕС.  която се налага и по отношение на джендърството. Какво казват сега - нека всеки сам определи своя пол. И започват гръмогласна пропаганда за това сред невръстните деца. За мен това е истинско престъпление. Може ли в детските градини да питат детето: \"Ти какво си, какъв пол се чувстваш?\"  Третият пол, публичната демонстрация на хомосексуализма са неща, чужди на нашата традиция. Затуй гейпарадът, наричан София Прайд, всяка година ни дразни с предизвикателното дефилиране на травестити, лесбийки и хомосексуалисти, които с разголени и изписани тела и с нахално поведение, имитиращо любов, \"търсят\" някакви измислено потъпкани свободи. И с тях крачи солидарността - посланиците на уж цивилизовани страни, обрекли се да служат на християнските ценности. Според юристите, сегашната правна уредба пази достатъчно и хората с различна сексуална ориентация. \"Това не бива да бъде използвано за социално инженерство в името на нечии представи за обществена справедливост или политическа коректност. Биологичните характеристики на индивида не могат да бъдат рязко отделяни от неговата правна идентификация.\", твърди проф. д-р Даниел Вълчев.   \"Не може едно малцинство да си позволява да тероризира преобладаващото мнозинство, което е хетеросексуално, живее в семейства и създава деца!\", се казва в декларацията \"Долу джендърското еничарство\" на Обществения съвет \"Дядо и внуче\" по повод т. нар. Национална стратегия за детето. Един нов призрак броди из Европа - призракът на по децата и внуците ни на безполов и ялов хомосексуален джендъризъм, действащ с методите на еничарството и фашизма, четем още в декларацията.  Истанбулската конвенция обогати народотворчеството. Писателят Румен Стоянов влиза в ролята на Ювенал: \"Поговорката \"Всичката Мара втасала, че отдолу се почесала\" екна, чак отекна в инаква разновидност, издържана в духа и буквата на прословутите евроатлантически без/ценности: \"Всичката Мара втасала, че отдолу джендърясала\". Няма да олекотя разсъжденията си, ако се обърна към \"спасителния смях\". Така Георги Марков - писателят емигрант, дисидент или агент, все едно, очерта в \"Задочните репортажи\" ролята на политическите вицове, които са се превърнали в национален жанр. Те са тясно свързани с обществената оценка, изразители са на политическо мнение и на дълбоката народна философия. Вярно е, че при демокрацията вицовете понамаляха, но когато започна скандалът с Истанбулската конвенция, анекдоти на тема \"третия пол\" и еднополовите бракове плъзнаха отвсякъде. Един само: \"Заради Истанбулската конвенция българското правителство реши, че ще има три пола:  Във вицовете се изразява категорично това, за което говори Марков: обществената оценка, политическото мнение и дълбоката народна философия. ", "date": "2019.04.03", "title": "Тръгнал ми е джендър Петко..."}
{"url": "https://duma.bg/izvestni-balgarki-opredeliha-kakvo-e-da-si-zhena-prez-2019-g-n188873", "text": "Известни българки отговориха на въпроса какво е да си жена през 2019 г. \"Свобода\", \"Мистерия\", \"Сила\" и \"Борец\" са част от определенията, които дадоха дамите в рамките на глобална кампания, насочена срещу клишетата и стереотипите за жените. \"Най-евтиното нещо са парите, а най-скъпото - свободата\", написа певицата Белослава. И добави: \"Жената през 2019-а трябва да е свободна от предразсъдъци, свободна от ограничения и етикети. Има жени, на които им е необходимо да знаят, че не са сами.\" В същия дух е и посланието на лекоатлетката Карин Околие: \"Жената през 2019-а има свободата да бъде, да създава, да чувства, да казва \"не\". Свободата ни трябва, за да превърнем мечтите в реалност, да взимаме решения за себе си.\" Актрисата Доротея Толева изписа върху своя чифт Converse определението \"боец\", защото вярва, че жените не трябва да отстъпват от своите цели. Шеф Божана Кацарова допълни картината с посланието: \"Go Big, or go home.\" А графичната дизайнерка Лили, позната в инстаграм като веган любител, добави и думата \"сила\". Модната блогърка Биляна Славейкова-Бибонс призова да придадем по-красив и дълбок смисъл на определението \"момичешко\". А визуалният артист To4ka написа върху кецовете си \"избор\", защото \"извоюваният избор на жените е доказателство, че няма граници за човешките стремежи и мечти\".  Като продължение на глобалната кампания на 13 април в \"Сердика център\" известните български художници То4ка, Теодор Лозанов и Аделина Бонева ще рисуват безплатно върху емблематичните бели кецове.", "date": "2019.04.03", "title": " Известни българки определиха какво е да си жена през 2019 г."}
{"url": "https://duma.bg/ivaylo-vasilev-sviri-motsart-sas-simfonichniya-orkestar-na-bnr-n188882", "text": "Ивайло Василев гостува на Радиосимфониците в концерта на 5 април от 19.30 ч. в зала \"България\". Гост-диригент ще бъде Георги Патриков, преподавател в НМА \"Проф. Панчо Владигеров\". 11-годишният пианист, наричан \"Малкият Моцарт\", е ученик в НМУ \"Любомир Пипков\" в класа на Емилия Канева и вече е лауреат на много първи и специални награди от национални и международни конкурси. \"Ръцете на това дете \"хвърчат\", казва Владимир Владимиров, преподавател по пиано в Мадрид. И допълва: \"Ивайло има много красиво звукоизвличане, освен това композира за пиано и цигулка. Малко деца на тази възраст се разсвирват с прелюдиите на Рахманинов, с тригласни инвенции на Бах и с етюди от Дебюси. Въпреки крехката си възраст, той е широко скроена личност. Преди три месеца, през декември 2018 г., Василев спечели първа награда на конкурса \"Шчелкунчик\" в Москва с най-висок бал от двата тура и единствен максимален бал на втория тур, за което ДУМА писа. На финалния, трети тур в Москва Ивайло блестящо изсвири Концерт 12 в ла мажор от Моцарт. Същото произведение малкият пианист ще изпълни със Симфоничния оркестър на БНР в дебюта си като негов солист в зала \"България\". В програмата ще прозвучи още увертюрата от \"Необитаемият остров\" на Йозеф Хайдн, Вариации върху тема от Хайдн от Брамс и \"Песен на съдбата\" с участието на Смесения хор на БНР, подготвен от Любомира Александрова. Входът е свободен за ученици от музикалните училища и студенти от НМА \"Проф. П. Владигеров\", специалност музика към СУ, катедра \"Музика\" към НБУ и АМТИИ Пловдив, срещу документ.  ", "date": "2019.04.03", "title": "Ивайло Василев свири Моцарт със Симфоничния оркестър на БНР "}
{"url": "https://duma.bg/bulgargaz-shte-kupuva-gaz-ot-gratskata-depa-n188911", "text": "\"Булгаргаз\" ще сключи договор с гръцката държавна компания ДЕПА за доставка на 144 млн. куб. м природен газ през месеците април, май и юни, тъй като е предложил най-ниска цена в първия търг на българския държавен газов доставчик за суровина извън дългосрочния му договор с руската \"Газпром експорт\". Количествата ще бъдат нагнетени за съхранение в подземното хранилище \"Чирен\" и ще се използват за формирането на цените през есенно-зимния период, става ясно от съобщение на българския доставчик на успешно приключилия търг. Офертите са били три - на ДЕПА, на българския търговец на газ \"Дексиа България\", в което участва Искър Искров, един от директорите и акционерите на торовия завод \"Агрополихим\", и компанията \"Kолмар\", регистрирано в Холандия дружество на едноименната швейцарска компания. Изискването на \"Булгаргаз\" беше кандидатите да предложат отстъпка от определената от КЕВР цена за периода от април до края на юни цена от 45,17 лв./МВтч (без акциз, ДДС и такси за достъп до мрежата и за пренос). От тази цена 44,35 лв. е плащаната на \"Газпром\" стойност на входа на българската система. Най-голямата отстъпка е дадена от ДЕПА. Тя е посочила като произход на газа вътрешната система на Гърция. Преди дни обаче газови експерти коментираха, че ДЕПА участва в процедурата, за да пласира заложени в нейния договор за доставка на газ от \"Газпром\" количества, които няма да може да реализира на гръцкия пазар и смята да ги пласира у нас, вместо да плаща на руснаците по клаузата \"вземай или плащай\".", "date": "2019.04.03", "title": "\"Булгаргаз\" ще купува газ от гръцката ДЕПА"}
{"url": "https://duma.bg/yadem-nay-malko-plodove-i-zelenchutsi-v-es-n188912", "text": "България е на дъното на ЕС по количеството консумирани плодове и зеленчуци, показва анализ на Евростат за потреблението на тези продукти в страните на ЕС. Използваните данни са за 2017 г. Според тях едва около 37 процента от българите са консумирали плодове всеки ден, а 45 на сто - са слагали всекидневно на трапезата си зеленчуци. Според националната статистика българинът е консумирал средно по 50 кг плодове през 2017 г. и по 68 кг зеленчуци - по около 6 кг на месец. Хората у нас основно предпочитат южни плодове - 14 кг на година, както и на дини, и пъпеши - 13 кг, ябълки - 11 кг, грозде - 2 кг, круши - едва 1 кг. Приоритет сред зеленчуците на масата на българина са били доматите - 20 кг за цялата 2017 г., краставици - 10 кг, пипер - също 10 кг, зеле - 6 кг, друг вид зеленчуци - 13 кг. Други предпочитани немесни продукти на масата на българина са били картофите - 26 кг на година, както и различните видове зеленчукови консерви - около 12 кг на година. Като цяло българинът яде два пъти повече месо отколкото плодове - най-предпочитаното за консумация месо у нас остава пилешкото - по 12 кг средно на човек годишно. Следват свинското - 10 кг, каймата смес - 7 кг, говеждото или агнешкото - по 1 кг. Най-предпочитаният и недостижим като количество продукт на масата на българина си остава хлябът - по около 90 кг на година, или по около 2 кг на седмица. През 2017 г. около 1 от всеки 4 души в Евросъюза (27 процента) са яли плодове поне два пъти на ден, според проучването на Евростат. Други 37% от населението на ЕС са консумирали плодове веднъж дневно, а останалите 36 са слагали плодове на трапезата си много рядко през седмицата. Най-висок дял на дневен прием на плодове е бил регистриран в Италия - 85 на сто от населението и в Португалия - 81% . За разлика от тези своеобразни лидери по консумация на плодове в ЕС - в три държави членки по-малко от 40 процента от населението е консумирало ежедневно плодове. Това са Латвия - 35%, България и Литва - и двете по 37%, при средно за ЕС от 64 процента всекидневна употреба на плодове. В сравнение с консумацията на плодове доста по-малка част от населението на ЕС яде зеленчуци най-малко два пъти на ден - 23%, а около 40% консумират зеленчуци веднъж на ден. Лидери в консумацията на зеленчуци в ЕС са две държави - Ирландия и Белгия, където е регистриран най-голям дял от населението, което яде зеленчуци поне веднъж на ден - и в двете страни по 84 на сто. В дъното на тази класация има пет държави, където по-малко от половината от населението консумира всекидневно зеленчуци - Унгария - с 30%, Румъния - 41%, Латвия, Литва и България - по 45 на сто от населението, което консумира всекидневно зеленчуци, при среден показател за ЕС от 64 на сто.", "date": "2019.04.03", "title": "Ядем най-малко плодове и зеленчуци в ЕС "}
{"url": "https://duma.bg/izborniyat-politicheski-parazitizam-n188886", "text": "В политиката по време на избори не е новост, нито e кой знае каква политическа технология, чрез идентични или сходни наименования на кандидати, политически партии или коалиции да постигнеш заблуда и грешка при гласуването, които да бъдат в ущърб на определен политически играч. От една страна, това е практика, която може да се използва с цел да бъдат отклонени гласове от конкурентен политически опонент към друг безобиден кандидат. От друга страна, пък, определен политически субект цели да се сдобие с гласове за сметка на друг. Т.е. да бъде един вид изборен политически паразит. В президентските избори в Украйна освен Юлия Володимиривна Тимошенко се появи и кандидат с името Юрий Володомирович Тимошенко. От екипа на Юлия Тимошенко заподозряха още в самото начало, че това е ход на техните основни политически опоненти, който цели да заблуди избирателите. В Турция пък на местните избори се появи 20-годишен кандидат, чието име съвпада с това на 65-годишния президент на Турция Реджеп Тайип Ердоган.  В България през 2001 г. \"Националното движение Симеон Втори\" не успя да постигне самостоятелно мнозинство в изборите за 39-то Народно събрание благодарение на други две предизборни коалиции - коалиция \"Симеон II\" и \"Национално обединение за Цар Симеон II\", които получиха съответно 3,44% и 1,7%. Техният резултат идва не от популярност, а от неслучайното използване на името на Симеон Сакскобургготски. Разчитайки на неговата популярност, играейки като изборни политически паразити, те съумяха да привлекат гласове в своя полза. Не им стигнаха, за да влязат в парламента, но пък лишиха победителя в изборите от възможността да състави самостоятелно правителство. Именно в изборите за парламент през 2001 г. БСП се яви в предизборен коалиционен формат с името \"Коалиция за България\". В периода на изборите от юни 2001 до май 2014 г. с името \"Коалиция за България\" БСП участва с различен брой коалиционни партньори в четири избора за Народно събрание - 2001, 2005, 2009 и 2013 г., по един път в изборите за президент и вицепрезидент на страната и в изборите за Европейски парламент 2014 г.  За периода от близо 13 години на национално ниво изключение от използването на името \"Коалиция за България\" от страна на БСП правят само два избора. Изборите за президент и вицепрезидент на страната през 2006 г., когато Георги Първанов и Ангел Марин за втория им мандат бяха издигнати от Инициативен комитет, както и първите избори за Европейски парламент през 2007 г. Има мнения, че използването на името \"ПЕС - БСП и ДСХ\" през 2007 г. е довело до известно объркване на избирателите на БСП, които вече бяха свикнали с наименованието \"Коалиция за България\". Доколко това е имало своя принос за загубата на изборите от май 2007 г. на БСП от ГЕРБ с 5215 гласа е въпрос и за размисъл. Безспорно е, че името \"Коалиция за България\" се превърна в своеобразна разпознаваема марка на БСП. Тя смени името на коалицията, когато реши да тръгне по пътя на отказ от социаллибералния курс, да направи завой наляво и да промени коалиционния формат.  Това, което прави АБВ за предстоящите европейски избори със създаването на предизборна коалиция под името \"Коалиция за България\", не цели нищо друго, освен да паразитира по време на изборите на гърба на БСП. Прави услуга в полза на ГЕРБ, и то за втори пореден път на избори за Европейски парламент. Признак на слабост и немощ е, а не на сила и възможности. От АБВ в момента не са в състояние, както през 2014 г., да привлекат значителна част от левите избиратели, макар да не им стигна за мандат, но не крият, че ще продължат да пречат на БСП. Техните действия са в полза не на левицата, а на десницата. Обслужват я. Идва и резонно въпросът, кой е основният опонент на АБВ - БСП или ГЕРБ?! С това свое поведение те не разширяват влиянието на левицата. Нито пък изграждат втората писта, каквато цел бяха поставили пред себе си, когато се отделиха от БСП. Остава и съмнението дали цялостно водената политика на АБВ спрямо БСП не се извършва с намесата и подкрепата на ГЕРБ - скрита или не. ", "date": "2019.04.03", "title": "Изборният политически паразитизъм"}
{"url": "https://duma.bg/lyubo-penev-ochakva-provokatsii-v-razgrad-n188869", "text": "Любо Пенев призна, че очаква провокации в мача за купата с Лудогорец. Двата тима се изправят днес от 18.30 часа в Разград, а в събота отново там излизат в дербито на кръга в Първа лига. \"Целта ни е да побеждаваме. Защо не сме победили в предишни мачове? Да не се връщаме назад. Няма притеснения. Готови сме за битка и да посрещнем всякакъв вид провокации. Всеки мач е голям мач. Всички мачове са важни. Дали се опасявам от провокации? Едва ли има значение. Просто казвам как искам да се случат нещата. Лудогорец има силни страни, но не обичам да ги споделям. Това са жокери, които мога да дам на колегата. Познавам им футболистите и стила на игра. Имат нов треньор, има промени, които се виждат. За мен най-важното е ние какво и как ще го направим, за да постигнем нашата цел. Футболистите трябва да се интересуват само от играта на нашия отбор, а не от провокациите. Това е до интелект. Отработено е, симулирано е на тренировки. Не може да са оправдание съдията и противникът. Интересно назначение за съдия (Николай Йорданов). Гледал съм други двубои на ЦСКА в Разград и отборът не е завършвал в пълен състав. Надявам се всичко да се реши чрез футбол. Очевадно е, че (с Нестор Ел Маестро) имаме различни виждания за футбола. Това са същите футболисти и сега играят по отличен начин. Гледам, че публиката започва да се връща на терена. Увеличава се, подкрепата е голяма\", каза на пресконференция Пенев.", "date": "2019.04.03", "title": "Любо Пенев очаква   провокации в Разград"}
{"url": "https://duma.bg/nie-sme-razlichni-n188888", "text": "Колко прав е вицепремиерът Томислав Дончев. Изрече го при представяне на листата на ГEРБ и СДС за Европа: \"Ние сме различни!\" А премиерът се окуражи, похвали го и нарече кандидатите си за Европарламента \"Съюз на демократичните сили и гражданите за европейско развитие на България\". Така изпълниха и поръката на Жозеф Дол да се обединят десните у нас. А с телешки възторг отзад самодоволно и самодостатъчно се усмихваше Моторът с асансьора и поредния апартамент... в очакване на следващия часовник в нощта след избора. Наистина различни са.  Тук са всички. И Мишо Бирата, и \"Ало, Ваньо\"... От първия ред ръкопляскаше \"Ало, Банов съм\". Различни са, не вярвате ли? Едни - в \"Кумгейт\", други с варовика в асфалта по пътищата на обществените поръчки. Едни под наем в безплатни луксозни жилища, други закупили четири пъти по-евтини такива, едни - с трудно доказуеми доходи, трети - с оставки, но оставащи в новите си имоти на \"Артекс\", едни - с абонамент за молитвени закуски, други - с мечтата в Европейския парламент да отидат поне осем кандидати от листата на различните. Ние сме различни! - ехтеше в залата. А на сцената на европейското театро един до друг стояха Лиляна Павлова и Александър Йорданов. Наистина дебела работа е новата листа. Едната - внучка на партизанина Георги Павлов, другият - внук или роднина на убиеца на децата от Ястребино, това го пише навсякъде. Как да не са различни! Едната - свързана родствено с Русия по майчина линия, другият - отявлен русофоб завинаги, влязъл в листата да привлича гласовете против Русия. Иде наистина хубав ден за българската демокрация. По-добри от тях нямало, вярва си Борисов. Да прибави в антологията му на различните след Методи Андреев, Антон Тодоров, Яне Янев, Спас Гърневски, Тома Биков, дантеления Георги Марков... И нищо чудно този път с малко, но завинаги... да загубят.    ", "date": "2019.04.03", "title": "Ние сме различни..."}
{"url": "https://duma.bg/grobat-na-patriarh-evtimiy-n188887", "text": "Лондон На 4 април се навършват 615 години от кончината на Патриарх Евтимий Търновски, обявен от Българската православна църква за светец. Версиите за мястото и годината на неговата смърт са няколко, но само за една от тях съществуват доказателства. Мен ме заинтригува този въпрос, когато на една среща на колекционери се сдобих с картичка, изпратена през 1906 г. от Бачковския манастир. Картичката представлява комбинация от снимка на монашеското братство пред новооткрития гроб на Патриарх Евтимий, снимка на инициатора за археологическите разкопки - игуменът йеромонах Паисий, и вграден надпис от открита оловна плочка. Кой е йеромонах Паисий? Биографията на този българин е доста богата и тук ще скицирам някои моменти от нея. Светското му име е Димитър Иванов Пастирев и е роден през март 1876 г. в Ямбол. Завършва гимназия в Сливен и Богословско училище в Самоков. По препоръка на Сава Доброплодни и воден от Ал. Карастоянов (и двамата са негови учители), през 1894 г. постъпва в Киевската духовна семинария, която завършва през 1896 г. Междувременно на 24 септември 1895 г. е подстриган за монах в Екзархийската канцелария в Цариград и след два дни в Желязната църква \"Свети Стефан\" край Златния рог го удостояват с йеродяконски чин. Продължава образованието си в Казанската духовна академия. На 30 ноември 1898 г. в Сливен получава йеромонашески сан. Освен духовно образование, любознателният младеж следва шест семестъра правни науки в Новорусийския университет в Одеса, а през 1904-1905 г. под знака на Червения кръст участва в Руско-Японската война. Прибира се болен в Ямбол и веднага след оздравяването си търси назначение от Българската екзархия. На 24 октомври 1905 г. Светият синод го назначава за игумен на Бачковския манастир, където след два дни - на 26 октомври (Димитровден) отслужва първата си литургия. При учредяването на Българската екзархия през 1870 г. манастирът е оставен на Цариградската гръцка патриаршия. Той става български едва през 1895 г., след което непрекъснато се водят съдебни дела за имоти и наследства. Общинските управници и кандидат-депутатите включвали манастирските дела в политически интриги и за десетина години били сменени седем игумени!?!  По-възрастните бачковци разказвали, че до 1870 г. в нишата, останала от средновековната църква \"Св. Архангели\", горяло неугасимо кандило, защото след падането на България под турско там бил погребан български светец. Това предание достигало до ушите на всеки игумен, но никой не обръщал внимание. Големият родопски изследовател Стою Шишков отбелязва, че пръв се замислил над преданието за инициативния, любознателен и амбициозен игумен Паисий Пастирев. Затова и двайсет дни след приемането на манастира, той започнал разкопки на посоченото място. Където намерили гроб с почти разложени архиерейска мантия, два архиерейски епитрахила, голям архиерейски омофор и подметки на обувки. Дъждовното време и служебните ангажименти спрели работата за две седмици, но на 9 декември рано сутринта монасите започнали да копаят отново. И в този късметлийски ден открили втори гроб, в който се натъкнали на оловна плоча с корозирал надпис. Почистили я с оцет, спирт и търкане с парцал от козина. Макар че доста повредили надписа, той бил разчетен: СВ(етие) МОЩИ ЕВТИМИУ ПРЕОС(в)Е(щ)ЕННОМУ АРХ(иепископу) В(еликаго) ГР(ада) ТРЪН(ова) и БЛЪГАРО(мъ) ПАТРИАР(ху). Буквите в надписа са наредени като акростих и вертикално се образува думата СИРОТА. Веднага бил съставен Акт за откритието, подписан от игумена, от йеромонасите Филарет, Платон и Мелхиседек, счетоводителят Христо Попов, един йеродякон и четирима миряни. Информирали Светия синод, който изпратил специална комисия за преглед и потвърждение. В комисията бил включен известният историк-медиевист професор Васил Златарски, който разчел и страничните букви на оловната плочка. Те били с цифрово значение и посочвали дата: 1404 4 АП(рил). Тази комисия от специалисти, след като прегледала всички находки, съставила и подписала подробен \"Доклад\", който представили на Светия синод на 14 декември 1905 г. Паисий бил удостоен с архимандритско достойнство, а докладът е публикуван на цели пет вестникарски страници в брой 50 на Църковен вестник от 23 декември 1905 г. Положителен бил и докладът на директора на Пловдивския музей Борис Дякович, който бил натоварен за проверка от министъра на просветата професор Иван Шишманов. А Дякович е завършил история и археология в парижката Сорбона!  Аз няма да се спирам на подетата кампания срещу игумена - откривател на гроба. В основата е една друга характерна черта от българската народопсихология, наречена завист. Подета е от един от предишните игумени на манастира - митрополит Теодосий. Защото новият игумен се прославил набързо с откритието си и на 4 април 1906 г. за поклонение към Бачковския манастир се стекло шествие от почти четири хиляди граждани. Въпросният Теодосий бил лично познат с много от политическите лидери и без дори да е видял находките, започнал да тръби навсякъде, че откритието е измама и че новият бачковски игумен е най-големият фалшификатор на века...     Откритието било потулено през 1911 г. от комисия, включваща директора на Народния музей д-р Богдан Филов и доцент (сетне професор) Йордан Иванов, които установяват, че гробовете не са по-стари от 1604 г. и оловната плоча не е от времето на Патриарх Евтимий. През XVI век е разрушен и ограбен манастирът, съответно и гробът на патриарха. Когато са възстановявали манастира, са извършили препогребение - положили са онова, което е останало след разрушението и ограбването. Тогава е надписана и въпросната оловна плоча, въз основа на стар и недостигнал до нас текст. Защото гробът и оловният надпис може да не са от 1404 г., но категорично не са и фалшификати от XIX или XX век! И е доказано, че са именно от времето на възстановяване на манастира в началото на XVII век. Каква логика може да допусне, че достопочтеният Паисий е способен да изфабрикува подобен оловен надпис и всички експертизи да доказват, че тази надписана плоча е престояла в земята векове?!? В най-атеистичните времена - 1971-72 г., по инициатива на известния публицист Иван Богданов е извършена съвременна експертиза на запазените находки, която потвърждава откритието от 1905 г. Резултатите са публикувани през 1987 г. в София в книгата \"Гробът на Патриарх Евтимий - национална светиня\". В последните десетилетия бе поставена паметна плоча в близост до гроба на патриарха - дело на асеновградския скулптор Петко Москов. Едно патриотично дело на достоен българин.      Това обаче е недостатъчно, имайки предвид не само духовния живот на Патриарх Етимий, но и неговата светска и обществена дейност, бил е глава на Българската православна църква от 1375 до 1393/94 г., когато е изпратен на заточение в Бачковския манастир. Той основава Търновската книжовна школа и утвърждава правилата, правописа на църковнославянския език. Прави правописна и езикова реформа. В \"Похвално слово за Евтимий\" авторът Григорий Цамблак описва как в отсъствието на цар Иван Шишман, Патриарх Евтимий е ръководил отбраната на столицата срещу турската обсада. А архимандрит Паисий Пастирев?!? Не заслужава ли да има паметен знак и неговата дейност? Не трябва ли делото и откритието му да са описани в туристическите указатели на Бачковския манастир? Или ще следваме противниците му и ще продължаваме да пишем и четем, че \"претендира, че е открил гроба на патриарх Евтимий\" (така пише в интернет енциклопедиите).  Считам за необходимо Светият синод и някои министерства, както и местните власти да се позанимаят с въпроса и приемат решения за поклонение на 4 април. Да се възстанови и неугасимото кандило на мястото на гроба в Бачковския манастир. Там да се монтира и подходящ надгробен паметник. А манастирът да се популяризира и като лобно място на последния патриарх от Второто българско царство. Не бива с лека ръка да загърбваме едно такова свято място - то трябва да е място за всенародно поклонение!", "date": "2019.04.03", "title": " Гробът на Патриарх Евтимий"}
{"url": "https://duma.bg/dva-spomena-za-edin-kandidat-evrodeputat-n188889", "text": "Известно е, Бойко Борисов е майстор на дузпите. Няма начин на мач на бистришките \"тигри\" съдията да не им подари дузпа, знае се кой е дежурният изпълнител - засилване, шут и вратарят, дори да е улучил ъгъла, прибира ръце, свива се на кълбо, да не би случайно топката да се спре в него. Тези дни се оказа, че премиерът е специалист и по вкарването на футболообразни персони в Европейския парламент. От \"присъдружните\" (в зората на демокрацията имаше такъв термин) жълтопаветни партии той избра да изстреля на избираемо място към ЕП Ал. Йорданов. Добре е известна политическата му кариера, за да я припомням. Така че ще се задоволя с разказа за две лични впечатления от тоя български политик. Било е през есента на 2008 г. Колегата Кънчо Кожухаров ме беше поканил на представянето на книгата си \"Кой какъв е в българската корупция\". Чуха се заслужени похвални оценки, изразиха се пожелания авторът да продължи в очевидно удаващата му се разследваща журналистика. Думата взе вече бившият посланик последователно в Полша и Македония и още по-бивш парламентарен шеф Ал. Йорданов. И се започна една... Размърда кокалите на покойния Стефан Продев, който бил изключително слаб журналист; Констатира, че левицата - световната, не само българската, никога не е излъчвала кадърни журналисти, литератори, философи и въобще интелектуалци; Скара се на медиите, че отразяват речите на Путин; Скара се на руски дипломат, че чрез изявленията си се месел във вътрешните работи на България, което му отреждало място в категорията на простаците... Имаше и още, но оттогава са минали повече от 10 години, та не всичко помня, но при такова слюнкоотделяне не е чудно, че не му остана време да каже нещо за книгата на Кънчо. Спомням си, че ме учуди особеното озлобление на оратора, когато сподели, че Продев с писанията си бил виновен да се създаде сред хората убеждението, че \"всички са маскари\". Вече на улицата един приятел ме \"светна\": немного време преди това гръмнала някаква афера около фирма на съпругата на посланик Ал. Йорданов, която не знам си какво, нещо се потвърдило, нещо се опровергало... Искрено казано, не помня подробности, беше отдавна, а и не са ме интересували бизнес шмекериите на семейство Йорданови. При това и да ги е имало, те са били незначителни в сравнение с нашумелите напоследък апартаментни шмекерии на гербаджийските маскари. А другото ми лично впечатление е още по-отдавнашно. Сигурно е било през пролетта на 1993 г. Очаквам на пражкото летище \"Рузине\" съпругата си от София. Там е и един колега и стар приятел. Малко се посмути, докато ми обясняваше кого очаква. Оказа се, че е новоизгрялата политическа звезда Александър Йорданов. Ръкувахме се, разменихме по някоя дума, докато се появи съпругата ми. За тези минута-две ми направи неизличимо впечатление фактът, че този човек не те гледа, докато разговаря с тебе. Нещо повече - погледът му с невероятна бързина шари от дясно на ляво и от ляво на дясно.  Тези дни четох някъде из сайтовете напоителни обяснения от някакъв психолог за връзката между цветовете - синьо, червено, черно жълто и т.н. и психичното състояние на човека. Примерите бяха с наши политици: Бойко, Цветанов, Нинова... Общо взето, нищо не разбрах. Мисля, че много по-интересно и лесно е да се обясни характерът, същността на човек, който не те гледа в очите, докато си говорите, а погледът му мълниеносно играе: наляво-надясно, надясно-наляво...", "date": "2019.04.03", "title": "Два спомена за един кандидат-евродепутат"}
{"url": "https://duma.bg/30-ot-sdelkite-s-zhilishta-v-plovdiv-sa-s-investitsionna-tsel-n188905", "text": "Покупките на жилища с инвестиционна цел в Пловдив от началото на годината са повече от 30% от всички сделки. Това показват данните на \"Имотека\". Покачването спрямо първото тримесечие на 2018 г. е с около 10%, а като основна причина от агенцията посочват икономическото развитие на града. Най-голямо е търсенето на имоти в центъра. Жилищата там представляват интерес както за живеене, така и за инвестиция. При сделките с имоти с цел по-нататъшното им отдаване под наем преобладават двустайните апартаменти. Изчисленията сочат, че възвръщаемостта може да достигне до 10%.  Леко разминаване между търсенето и предлагането отчитат от \"Имотека\". Запитванията за готови жилища надвишават предлаганите имоти на пазара, което налага купувачите да избират между такива в строеж, за които да изчакат, или покупка на имот в стара сграда, инвестирайки средства в ремонт. Над 50% от предлаганите жилища в момента са ново строителство, посочват от компанията.  Експертите на компанията посочват, че цените на жилищата от началото на 2019 г. са стабилни. На годишна база поскъпването е около 10%. Ръстът е по-силно изразен при старото строителство. ", "date": "2019.04.03", "title": "30% от сделките с жилища в Пловдив са с инвестиционна цел"}
{"url": "https://duma.bg/kanyat-hotelieri-pri-plateni-dve-noshtuvki-tretata-da-e-bezplatna-n188906", "text": "При заплащане на две нощувки в България туристите да получават трета безплатно, предоставена от хотела - този призив към бизнеса отправя Министерството на туризма. В съобщението се казва, че това е част от новата концепция \"Неочаквана ваканция\". Насърчаването на вътрешния туризъм е фокус за 2019 г., което бе обявено през февруари с инициативата \"Естествено в България\". Сега с трета безплатна нощувка идеята е да се удължи активният зимен и летен сезон, както и да се разбие стереотипът за уикенд пътуванията с до 2 нощувки. Всеки хотелиер може да стане партньор на националната кампания. Тя ще бъде популяризирана в български медии и ще продължи през април и май, обещава министерството, оглавявано от Николина Ангелкова. ", "date": "2019.04.03", "title": "Канят хотелиери при платени две нощувки третата да е безплатна"}
{"url": "https://duma.bg/plashtat-s-darzhavni-pari-borchove-na-chastnitsi-kam-tyutyunoproizvoditeli-n188907", "text": "Пореден предизборен подарък ще направи властта на ДПС, като с държавни пари плати на тютюнопроизводителите дължими суми към тях от частна фирма. Управляващите направиха опит да опростят дълга на мюфтийството за 8 млн. лв., но после той бе разсрочен за 10 години. След това бе обявено, че ще бъдат разсрочени между 40 и 45 млн. лв. дългове на тютюнопроизводителите, които са основно гласоподаватели на ДПС. Управителният съвет на Държавен фонд \"Земеделие\" ще вземе решение за изплащане на дължимите суми на тютюнопроизводителите от Североизточна България, които имат вземания от частна гръцка фирма от 2016 г., съобщиха от МС след среща в понеделник на премиера Бойко Борисов с производители от шуменското село Пристое. В знак на недоволство в събота те блокираха главния път Шумен-Силистра и се обърнаха за помощ към българския премиер. Издължаването ще стане чрез държавната помощ \"Де минимис\".  \"Предайте на всеки - който е садил и е загубил, да направим така, че по списък след четвъртък да може да си вземе парите\", е заявил премиерът Бойко Борисов. Според него били нужни около 1,5 - 2 млн. лв. От съобщението обаче не стана ясно дали фонд \"Земеделие\" ще предприеме някакви действия срещу гръцката фирма, за да си върне парите. На срещата в Пристое Борисов бил информиран и за това, че производители не знаели, че дължат данъци върху получаваната от тях от 2010 г. преходна национална помощ. Сега те трябва да ги платят за 5 години назад. \"С данъците е по-трудна работата, там можем да направим единствено отсрочване с много години и да търсим пак прекомпенсиране във времето. Защото видяхте - искахме на мюфтийството да опростим данъка и какъв вой се наддаде. Така че за данъците специално ще мислим\", отговорил премиерът Борисов. Тютюнопроизводителите се оплакали, че имат проблем и с програма за застраховане на земеделската продукция, тъй като частна компания отказвала да изплати средства за щети. Премиерът заявил, че когато има частно-правен проблем, много трудно може да се намеси държавата, но ще се търси реакция.", "date": "2019.04.03", "title": " Плащат с държавни пари борчове на частници към тютюнопроизводители"}
{"url": "https://duma.bg/strandzhanskiyat-manov-med-poluchi-zashtita-ot-es-n188908", "text": "Странджанският манов мед вече е в официалния списък със защитени наименования за произход на Европейския съюз. Там пише, че продуктът, наричан още „Maнов мед от Странджа“, е с тъмнокафяв цвят и се добива в района, част от мрежата от защитени зони „Натура 2000“. Комисарят по земеделие и развитие на селските райони Фил Хоган ще връчи днес в Брюксел сертификата за вписването на Манол Тодоров, председател на пчеларско сдружение „Странджански манов мед“. Същия документ ще получи и Елка Божилова, представител на Министерството на земеделието, храните и горите. Мановият мед ще се присъедини към повече от 1445 други продукти, които вече са защитени в базата данни, потвърдиха от пресцентъра на Европейската комисия.  ", "date": "2019.04.03", "title": "Странджанският манов мед получи защита от ЕС"}
{"url": "https://duma.bg/mosv-obzhalva-sadebnoto-reshenie-za-ekootsenka-na-plana-za-pirin-n188909", "text": "Министърът на околната среда и водите Нено Димов е обжалвал решението на Върховния административен съд (ВАС), че планът за управление на Национален парк \"Пирин\" трябва да бъде подложен на екологична оценка. Това съобщиха от екокоалицията \"За да остане природа в България\". В жалбата си от 27 март Димов настоявал да не се прави екооценка, макар ВАС да реши, че такава оценка е необходима. Тя трябва да покаже доколко планът е годен да допринася за основната функция на парка - устойчиво опазване на горите, водните ресурси и защитените видове в Пирин, посочват от екоорганизацията. \"Въпреки аргументацията на съда, който посочва, че в случая екологичната оценка е задължителна и че прескачането й означава нарушение на българските закони и европейските директиви, екоминистерството упорства в опита си да наложи кух план за управление на парка, който ще се превърне в отворена врата за сеч и строежи на парче в обекта на природното наследство на ЮНЕСКО\", допълват от екоорганизацията. С отказа да се съобрази със съдебното решение, МОСВ се поставя в противоречивата позиция на противник на опазването на природния ресурс на България - една от малкото дадености, с които страната ни е конкурентна в ЕС, заявяват от организацията. ", "date": "2019.04.03", "title": "МОСВ обжалва съдебното решение за екооценка на плана за Пирин"}
{"url": "https://duma.bg/danachnite-zapochnaha-proverki-za-novite-kasovi-aparati-n188910", "text": "Данъчните започнаха проверки в търговските обекти за спазването на последните изисквания към касовите бележки и подаването на данни за продажбите, съобщиха от Националната агенция за приходите (НАП). По данни на приходната агенция до момента 135 000 фискални устройства и принтери вече отговарят на новите изисквания на наредбата. Броят им е дори по-голям от първоначалните очаквания. Проверките във всеки обект на регистрирано по ДДС лице имат за цел да установят дали касовият апарат е сменен и ако не е, използва ли се в обекта софтуер за управление на продажбите, коментира Спас Шишков, директор на \"Фискален контрол\" в НАП. От 1 април всяка регистрирана по ДДС фирма, която не използва софтуер за управление на продажбите, трябва да отпечатва на касовите си бележки QR код, а фискалното устройство да изпраща данни в НАП за всеки фискален бон в реално време. Нерегистрираните по ДДС имат срок до края на юни, а използващите софтуер за продажбите до края на септември, в който да приведат дейността си в съответствие с новите правила.", "date": "2019.04.03", "title": "Данъчните започнаха проверки за новите касови апарати"}
{"url": "https://duma.bg/mesi-i-simeone-poluchavat-nay-mnogo-vav-futbola-n188855", "text": "Лионел Меси е изкарал най-много пари от футболистите за 2018 г.  Суперзвездата на Барселона е заработил 130 млн. евро, изчисли \"Франс футбол\". В сумата са включени заплатата му, премиите и приходите от рекламни договори, имиджови права и др. Кристиано Роналдо (Ювентус) го следва със 113 млн., пред Неймар (ПСЖ) 91,5 млн., Антоан Гризман (Атлетико М) 44, Гарет Бейл (Реал М) 40,2 и др.  При треньорите №1 по пари е Диего Симеоне (Атлетико М) с 41 млн. Топ 3 допълват специалисти, които наскоро бяха уволнени от отборите си. Втори е Жозе Моуриньо с 31 млн. от неустойките с Манчестър Юнайтед, пред Тиери Анри с 25,5 (уволнен от Монако).", "date": "2019.04.03", "title": "Меси и Симеоне получават най-много във футбола"}
{"url": "https://duma.bg/vtoro-remi-za-topalov-v-azerbaydzhan-n188856", "text": " Друг бивш световен шампион - Вишванатан Ананд (Инд), засега е последен само с 0,5 т. Надпреварата в Шамкир се провежда от 2014 г. и е с награден фонд от 100 000 евро. Три пъти я е печелил настоящият шампион Карлсен, а два пъти - местният любимец Шакриар Мамедяров. Топалов играе за трети път, като има четвърто и осмо място.", "date": "2019.04.03", "title": "Второ реми за Топалов в Азербайджан"}
{"url": "https://duma.bg/tsska-1948-doblizhi-montana-n188857", "text": "ЦСКА 1948 доближи втория в класирането във Втора лига Монтана след успех с 1:0 над Литекс в последния мач от XXII кръг. Пред само 50-ина зрители на Националния стадион точен беше само Андон Гущеров (76). \"Червените\" имат 42 т. и са на 4 от Монтана и на 1 пред Арда. Баражи за Първа лига ще играят вторият и третият накрая, до който остават 8 кръга.  Въпреки прогнозите, че \"Васил Левски\" ще остане празен, за провеждането на мача в делничната вечер районът около Националния стадион остана отворен само за автобусите от градския транспорт. \"Червените\" пък пропуснаха по-изразителна победа, но по-скандално обаче беше, че домакините не признаха автентичността на съперника и на светлинното табло вместо Литекс беше изписано \"гост\". На транспарант извън стадиона пък беше изписано, че ЦСКА 1948 играе с Ботев Луковит.  Преди 3 години Гриша Ганчев преименува Литекс след обединение с Чавдар Етрополе на ЦСКА-Сф, а ловчанлии останаха във Втора лига, като използваха лиценза именно на Ботев Луковит.  \"Червените\" от \"Българска армия\" обаче полека се приближават да се обявят за правоприемник на фалиралия автентичен тим, но и ЦСКА 1948 се надява да заиграе в елита. Гущеров (76);  4. Арда    22    12    5    5    30:13    41  5. Литекс    22    9    5    8    28:19    32  6. Поморие    22    9    5    8    28:32    32  7. Черноморец Бч    22    8    5    9    18:22    29         8. Локо ГО    22    8    4    10    22:28    28         9. Локо Сф    22    6    8    8    17:18    26 10. Стр. слава    22    7    5    10    27:34    26 11. Ботев Гъл    22    5    8    9    20:25    23        12. Кариана    22    6    4    12    22:28    22 13. Несебър    22    5    7    10    25:38    22 14. Лудогорец-2    22    6    4    12    22:35    22 15. Пирин    22    5    3    14    20:37    18    16. Добруджа    22    2    8    12    10:28    14  събота, 15.00: Добруджа - ЦСКА 1948; Пирин - Литекс; 17.00: Локо Сф - Ботев Гъл; 19.00: Монтана - Поморие; Локо ГО - Кариана; неделя, 17.00: Лудогорец-2 - Царско село; понеделник, 17.00: Несебър - Струмска слава; 20.00: Черноморец Бч - Арда (Диема спорт).", "date": "2019.04.03", "title": "ЦСКА 1948 доближи Монтана"}
{"url": "https://duma.bg/mik-shumaher-testva-ferari-n188866", "text": "Мик Шумахер седна за пръв път в болид на Ферари. Синът на легендата Михаел Шумахер участва в тестовете в Бахрейн. Легендарният му баща беше част от Скудерията между 1996 и 2006 г. и спечели 5 световни титли и 72 победи за \"черните кончета\". 20-годишният Мик подкара Ферари 4546 дни след последния старт на своя баща за италианците. В момента Мик участва във Формула 2, като през уикенда в Бахрейн записа 6-о и 8-о място за отбора си Према. На тестовете на пистата \"Сахир\" той ще се качи и в болид на Алфа Ромео.", "date": "2019.04.03", "title": " Мик Шумахер тества Ферари"}
{"url": "https://duma.bg/pulev-osporva-otnetiya-litsenz-edi-harn-mu-se-podigrava-n188867", "text": "Кубрат Пулев оспорва отнетия си състезателен лиценз. Българският боксьор изпрати протестно писмо до Спортната комисия на Калифорния. Тя ще заседава на 14 май, за да бъде разгледано искането на Богдан Дину за отнемане на победата, както и жалбата на Дженифър Равало. \"Скоро текстът на писмото ни ще бъде обявен публично, така както направи Глория Олред, адвокатката на (Дженифър) Равало\", каза пред сайта на българите в Калифорния bulgarica.com мениджърът на Кобрата Ивайло Гоцев. Той даде знак, че екипът му подготвя и други ходове. Пулев обаче беше атакуван и от промоутъра на Антъни Джошуа - Еди Хърн. Британецът засегна сериозно Кобрата и неговата мениджърска агенция \"Топ Ранк\". \"Мисля, че Боб Аръм е под напрежение от ESPN. Последният мач на неговата агенция между Кубрат Пулев и Богдан Дину доказа това, защото рейтингите в САЩ бяха ужасяващо слаби и всичко беше под критика. И това го кара да е офанзивен към нас, което пък на свой ред означава, че вършим нещата си правилно. Той не обича да бъде предизвикван на собствения си пазар\", заяви Хърн пред Boxingscene. Неотдавна Боб Аръм покани Джошуа да се присъедини към \"Топ Ранк\", защото Еди Хърн го дърпал надолу и не можел да му осигури мачове срещу големите имена. Клиент на Аръм е и Тайсън Фюри, който вече няколко пъти призова хегемона в тежка категория за битка, но до такава е малко вероятно да се стигне. Пулев е задължителен претендент за титлата на IBF и също иска да се бие с Джошуа.", "date": "2019.04.03", "title": "Пулев оспорва отнетия лиценз, Еди Хърн му се подиграва"}
{"url": "https://duma.bg/datata-n188885", "text": "1860 - БПЦ СЕ ОТДЕЛЯ ОТ ГРЪЦКАТА ПАТРИАРШИЯ. На Великден в цариградската църква \"Св. Стефан\", при църковната служба, епископ Иларион Макариополски (на снимката) не споменава името на Вселенския гръцки патриарх. Според църковните канони чрез това си деяние той фактически отхвърля неговата власт. Иларион Макариополски (Стоян Стоянов Михайловски (1812-1875) е български духовник, един от водачите на черковно-националната борба. Близък приятел и сподвижник на Г.С. Раковски. След учредяването на Българската екзархия (1870) е член на Временния смесен екзархийски съвет и на първия Синод. От 1872 г. е Търновски митрополит. 1879 - СОФИЯ Е ОБЯВЕНА ЗА СТОЛИЦА НА БЪЛГАРИЯ. Предложението на проф. Марин Дринов е гласувано от Учредителното събрание. Обявяването на София за столица превръща хилядолетния град в най-важния обществено-административен център на страната. Столицата на България е кръстена на църквата \"Света София\". Името й на гръцки означава \"мъдрост\". 1930 - РАЖДА СЕ КОМНЯ СТОЯНОВА, НАРОДНА ПЕВИЦА (УМИРА 1991 Г.). Една от най-стилните и лирични изпълнителки на странджански народни песни. Сред съоснователките е на Държавния ансамбъл за народни песни и танци \"Филип Кутев\". С него и като солистка пее в много европейски страни и САЩ, записва песни в БНР и \"Балкантон\". Сред най-популярните й изпълнения са \"Турчин робини караше\", \"Бяла Стана\". 1990 - БКП СЕ ПРЕИМЕНУВА В БСП (БЪЛГАРСКА СОЦИАЛИСТИЧЕСКА ПАРТИЯ). Решението е взето от Висшия съвет на БКП след обявяването на резултатите от общопартийния референдум за промяна на името на партията. От участвалите в референдума 726 000 души 86,71 на сто дават своя глас за преименуване на партията. Под новото име тя е регистрирана на 10 април 1990 г. На 3 април 1990 г. Петър Младенов е избран за председател (президент) на Р България на 16-ата сесия на 9-ото Народно събрание. 2011 - БПЦ КАНОНИЗИРА ЗА СВЕТЦИ НОВОМЪЧЕНИЦИТЕ ОТ БАТАК И НОВО СЕЛО. Те са убити през 1876 г. в храма в Батак и в Новоселския манастир \"Света Троица\" в Априлци. По време на отслужената в храм-паметника \"Св. Ал. Невски\" литургия от патриарх Максим е обявено вписването на имената на новите светци в българския църковен календар и са осветени техните икони. Иконата на мъчениците от Новоселския манастир в Априлци е изографисана от художника Владимир Аврамов, а на мъчениците от Батак (на снимката) - от Мирослав Асенов. Историята е запазила само някои от имената на баташките мъченици - зверски убитите местни свещеници Петър и Нейчо, великомъченикът Трендафил Керелов - жив опечен на клада, запазени са имената и на някои от избитите - Иван, Илия и др. Сред известните имена на Новоселските мъченици са тези на двамата свещеници Никола Барбулов и Георги Дългодрейски, на седем монахини и на една мирянка. Официално новите мъченици се почитат на 9 май (Ново село) и 17 май (Батак).", "date": "2019.04.03", "title": "Датата"}
{"url": "https://duma.bg/stoycho-stoev-se-glasi-za-dve-pobedi-n188868", "text": "Треньорът на Лудогорец Стойчо Стоев се гласи за 2 победи над ЦСКА-Сф. Той смята, че зарядът ще накара футболистите му да покажат по-добра продукция. Така както се случи при повторния му дебют начело на \"орлите\", когато пред 18 000 души на \"Герена\" надигра Левски с 2:0. \"Мачовете са шампионски, защото има и други, а виждате, че всички се представят добре. В момента ЦСКА е в по-добро спортно-техническо състояние от Левски, но това не означава, че са по-добри. По никакъв начин няма да подценим мача за купата, защото и той има стойност. Първенството е по-важно, но ще играем и за купата. Отборът е свикнал да играе при всякаква обстановка - както в България, така и в чужбина. Не е от голямо значение къде играем. Провокации винаги има. Сблъскват се 11 срещу 11 характера. Нормално е да има по-сериозни футболни стълкновения. Няма как да го избегнеш. Но при нас водещ ще е футболът. Винаги има вариант физическите сблъсъци да доминират. Когато се срещнат два сериозни отбора, понякога футболът отива в периферията. Нашият отбор е сериозен, с добри футболисти. При нас водещо е футболът и се надявам така и да бъде\", каза Стоев.", "date": "2019.04.03", "title": "Стойчо Стоев се гласи за две победи"}
{"url": "https://duma.bg/nay-stariyat-zatvor-v-yaponiya-se-prevrashta-v-luksozen-hotel-n188871", "text": "Най-старият японски затвор ще бъде основно реконструиран и през 2021 г. ще се превърне в луксозен хотел, съобщи \"Нюз ъв Джапан\". Новата придобивка ще бъде включена към международна верига традиционни за Страната на изгряващото слънце хотели \"Хошино ризортс\". На историческия затвор в град Нара ще бъде направена реконструкция на стойност 136 млн. долара, като сградата ще е с повишена устойчивост на земетресения. В четири от петте корпуса на затвора ще бъдат оборудвани хотелски стаи. Килиите с високи тавани ще се преобразят на луксозни апартаменти за бъдещите клиенти, а складовете и офисите на охраната - в общи помещения. Цените за нощувка ще варират между 450 и 727 долара по аналогия с другите хотели от веригата. Затворът в град Нара се е използвал до 2017 г. за изтърпяване на наказания на непълнолетни. Сградата има историческа стойност като архитектурна забележителност от епохата Мейджи.", "date": "2019.04.03", "title": " Най-старият затвор в Япония се превръща в луксозен хотел"}
{"url": "https://duma.bg/mlad-srabski-ilyuzionist-grabna-zlatna-kotka-n188872", "text": "В осмото издание на най-голямата магична среща в Източна Европа забележителната статуетката \"Златна котка\" отиде при младия сръбски фокусник Филипино. Той заслужи уважението на международното жури след невероятния си сценичен номер с изненадващ финал \"телепортация\" сред публиката. Наградата е единствена по рода си и се изработва ексклузивно всяка година от габровския скулптор Георги Балабанов. Филипино беше в оспорван феър плей (само с една точка разлика) със сънародника си Михайло, който, елегантен и прецизен, спокойно би могъл да се нарече \"властелинът на белите гълъби\". И именно красотата в неговото представяне му донесе освен първо място в раздел \"Сценична магия\" и жадувания вот на публиката. Фаворит в т.нар. \"близка магия\" стана българският фокусник Юрий Захариев, а останалите места се разпределиха между участници от Сърбия, Турция, Румъния. Състезателите в магичната среща бяха оценявани от авторитетно международно жури в лицето на британския илюзионист, ситуиран в Истанбул, Лий Алекс; Рубиросса - президент на гръцкия клон на международното братство на магьосниците; популярния македонски илюзионист Гого, Грифони от Сърбия и Георги Петков-Бинти - председател на журито и ментор на Дани Белев, организатора на фестивала. След първоначалната селекция във финалната част към журито се присъединиха обичаният от всички Астор, Селим от Турция, любимецът от телевизионния екран Драгомир Драганов и италианецът Доменико Данте - президент на Международната федерация на магичните общества. Заключителният етап от магичното състезание беше отворен за публика, която изпълни с присъствие и аплодисменти зала \"Възраждане\" в Габрово. Забавлението гарантира и неочаквано добрата комбинация водещи на събитието - шоуменът Устата и стенд ъп комедиантът и радиоводещ Калин Кирилов. Местата се оказаха недостатъчни и за желаещите да присъстват на галавечерта на \"Златна котка 2019\". Само закупилите преди месеци билети успяха да наблюдават на живо номерата на призьорите и специалните гости от чужбина - гуруто на модерната магия Майкъл Амар и шок илюзиониста Дан Спери. Екзалтирана до краен предел от тяхното представяне, публиката затаи дъх пред \"смъртоносния номер на Худини\", който на \"Златна котка\" се изпълни за пръв път от българин. За запалените по илюзионното изкуство е излишно да се казва, че този българин е Дани Белев - главният \"виновник\" осем поредни години лидерите в международната магия да се събират в Габрово. Дани получи нестихващите финални аплодисменти, обожанието на зрителите и запечатаното обещание точно след година по същото време най-атрактивните магьосници в света да пристигнат отново в България. Grand prix Golden Cat - ФИЛИПИНО - Сърбия Първо място stage - МИХАЙЛО - Сърбия Второ място stage - Mr. Lavoiser - Турция Трето място stage - Едуард и Бианка - Румъния Първо място close up - Юрий Захариев - България Второ място close up - Харедин - Турция Първо място junior stage - Берке - Турция Първо място junior close up - Маг Хедон - България https://www.facebook.com/danibelev.quickhands.pro/ https://www.facebook.com/directoagency/", "date": "2019.04.03", "title": " Млад сръбски илюзионист   грабна \"Златна котка\""}
{"url": "https://duma.bg/nad-2-miliona-balgari-rabotyat-v-es-n188922", "text": "Над 2 млн. български граждани живеят в ЕС. Това сочат данни от изследване на АФИС. От там поясняват, че НСИ набира данни само за регистрирани на постоянен адрес, а работещите в чужбина рядко се регистрират пред местните власти. Често не се регистрират и на чуждестранните си адреси. Според Евростат българите в ЕС са около 900 хил., според български посолства в ЕС са около 2,1 млн. души.  Вярното отчитане на \"европеизираните българи\" радикално променя официалните статистически пропорции между икономически активни и неактивни, между производители и потребители, гласуващи и негласуващи, работещи и пенсионери, между събирани и укривани данъци, коментират социолозите. Периодично се говори за недостиг на около 200 хил. работници. Ако дори само споменатите 9% от пълнолетното население (480 хил. души), които са се върнали, останат за постоянно, ще има излишък на трудов ресурс. Т.е., става дума за недостиг само на евтина работна ръка, която би била запълнена при по-добро плащане. 9% повече работещи означава добавка към БВП на 9,7 млрд. лв. За сравнение, репатрираните доходи на емигранти възлизат на 2,4 млрд. лв. за 2018 г. Сумата, необходима за връщане на необлагаемия минимум, е около 2 млрд. лв., а целият бюджет за социално подпомагане е около 1,5 млрд. лв.  Над 34% от българите, работили в ЕС, биха работили у нас за не по-малко от 1500 лв., а 4,4% - за повече от 3 хил. лв. Само 3,3% не биха се върнали само заради по-висока заплата. Т.е. удвояване на заплатите в обозримо бъдеще би увеличило предлагането на труд в страната до около 4 млн. души (колкото беше през 1989 г.). Почти всеки трети пълнолетен българин (29%) с настоящ адрес в България е работил в друга страна от ЕС или има роднини, които работят или са работили там през последните 5 години. Над половината от тези, които имат един член на семейството, работил в ЕС, възнамеряват да емигрират за постоянно, а над 1/4 - временно. Разпространената у нас представа, че става дума за \"сивото вещество\" на нацията, е само половината истина, коментират от социологическата агенция. Близо 29% от членове на домакинства, които работят в други страни на ЕС, са българи, българи-мюсюлмани са 59,5%, роми са 50,9%, а турци - 45,9%. Според Евростат България се отличава от източноевропейските страни с тенденция към нарастване на ниско квалифицираната емиграция.", "date": "2019.04.03", "title": "Над 2 милиона българи работят в ЕС"}
{"url": "https://duma.bg/slanchevo-s-kratak-dazhd-n188944", "text": "Слънчево и топло време ни очаква днес. Температурите ще достигнат до 13-18 градуса, за София максималните ще са 14 градуса. По-значителни увеличения на облачността ще има след обяд над западните райони от страната и на отделни места там ще превали краткотраен дъжд. Източният вятър ще се усили. Над Черноморието ще бъде слънчево, но ветровито. Ще духа умерен до силен източен вятър. Максималните температури ще бъдат между 11°-14°. Температурата на морската вода е 9°-11°. Вълнението на морето ще бъде 3- 4 бала. Над планините ще бъде предимно слънчево. След обяд над масивите от Западна България ще има временни увеличения на облачността и на места ще превали дъжд, над около 2000 метра – сняг.", "date": "2019.04.03", "title": "Слънчево с кратък дъжд"}
{"url": "https://duma.bg/ot-onkodispanser-iskat-da-otpadnat-limitite-za-paliativno-lechenie-n188920", "text": "НЗОК да премахне лимита за броя на леглата за лечение на пациенти в отделението по палиативни грижи към Комплексния онкологичен център в Русе. Това заяви управителят на лечебното заведение д-р Камен Кожухаров. Той обясни, че онкодиспансерът в крайдунавския град е едно от малкото лечебни заведения в страната, които предлагат тази грижа. Отделението е с 12 легла и това е определеният лимит. Всички места към момента са заети, а 8-9 души са в списъка на чакащите. Кожухаров даде пример, че така се създава конфликт с близките на болните, които имат нужда от палиативно обгрижване, но не могат да бъдат приети. \"Системата блокира приема на хора в един от най-тежките етапи от живота им\", коментира д-р Кожухаров. Управителят на КОЦ обясни, че пращал писма до НЗОК, но до момента нямало отговор. Той посочи, че отделението може да поеме до 30 болни. По думите му НЗОК плаща 90 лв. дневно за лечението на пациент.", "date": "2019.04.03", "title": " От онкодиспансер искат да отпаднат лимитите за палиативно лечение "}
{"url": "https://duma.bg/targovtsi-ot-grafa-sadyat-obshtinata-za-dalgiya-remont-n188923", "text": "Собственици на търговски обекти на столичната улица \"Граф Игнатиев\" завеждат колективен иск към Столичната община заради дългия ремонт на улицата и претърпените щети. Те искат обезщетение за загубите си през последните месеци. Търговците уточняват, че не са против ремонта, а срещу забавянето му.  \"Оспорваме обстоятелството, че ремонтът е започнал без от общината да направят оценка как нейните добри намерения ще се отразят върху съществуващия бизнес в района. А там са малки предприемачи\", обясни адвокат Ивана Мурджева. Според нея искът дава ясен знак на онзи, който е причинил вредата, че колективните щети трябва да бъдат възмездени. Адвокатът е на мнение, че колективните искове са много по-полезни от индивидуалните и резултатът от делото ще се отнася за всички, независимо дали са сред жалбоподателите. Диана Дамянова, която има магазин на ул. \"Граф Игнатиев\", посочи пред БНР, че наемите на улицата варират между 500 и 2000 евро. Над 70% от магазините са затворили заради ремонта. Работещите в момента са с нови наематели. Не завеждаме иск срещу ремонта, а срещу недопустимо дългия ремонт, категорична бе Дамянова. Търговците искат обезщетение, което да покрие разликата между нормалните обороти, които са имали преди ремонта, и печалбите по време на реконструкцията. Изключва се периодът от 3 месеца, в който е трябвало да завършат основните дейности по план, и така реално искът е за натрупани щети за около 6 месеца. Зам.-кметът по финансите и транспорта Дончо Барбалов заяви, че искът е за сериозна сума, която по думите му няма как да бъде платена с еднолично решение. Той обаче не уточни колко точно са исканите пари. \"Ако имат претенция към общината, имат пълното право да се обърнат към съда. Ако искат да съдят, това е тяхно право\", коментира Барбалов.", "date": "2019.04.03", "title": "Търговци от \"Графа\" съдят   общината за дългия ремонт"}
{"url": "https://duma.bg/remont-na-remonta-v-tsentara-a-kvartalite-v-sofiya-sa-s-asfalt-ot-30-godini-n188924", "text": "\"София се развива в последните 10 години на две скорости - дебалансирана София на добре уредения център и друго. Правят се все повече инвестиции, в които виждаме, че се случват събития като ремонт на ремонта и контрол на контрола\". Това заяви лидерът на столичните социалисти Калоян Паргов по време на кръгла маса, посветена на 140-годишнината от обявяването на София за столица на България. Паргов се обяви срещу политиката на столичния кмет Йорданка Фандъкова, а по думите му \"изникват паметници, после ги махаме, изникват перки на акули, после ги махаме\". Паралелно с това 2/3 от кварталите от времето на социализма стоят без сменен асфалт, паваж, градини. Според него повече средства трябва да отиват за районите, откъдето идват данъците. Очевидно обаче се стига само до  \"Дондуков\", \"Витошка\" и \"Граф Игнатиев\", коментира лидерът на столичните социалисти. \"Друг е въпросът дали е качествен ремонтът и дали е струвал толкова\", съмнява се Паргов. Той посочи, че паметникът на Борисов, който изникна на 1 април на площад \"Гарибалди\", си заслужава да отиде в музея на тоталитарното изкуство.  Доста се инвестира, но има и много забележки по отношение централната част на града, отбеляза лидерът на БСП в София. \"Ако в дъждовен ден се разходим по Витошка, току-виж някое паве ще ни измие очите\", каза Паргов и посочи трафика, задръстванията, презастрояването и мръсния въздух като основни проблеми пред Столичната община.", "date": "2019.04.03", "title": "Ремонт на ремонта в центъра, а кварталите в София са с асфалт от 30 години"}
{"url": "https://duma.bg/dobromir-banev-se-sreshta-s-chitateli-iz-stranata-n188876", "text": "След забележителната премиера на \"Любов до синьо\" (издателство \"Персей\") в Националната библиотека \"Св. св. Кирил и Методий\" преди месец и половина книгата вече почти изчерпва тиража си, съобщават издателите. \"Любов до синьо\" започна своето пътешествие към читателите из страната. Първите два града, в които книгата беше представена, са Пирдоп и Сопот. През април авторът ще гостува в Хасково, Кърджали и Ловеч, а след това предстоят срещи с почитатели в много от крайморските ни градове. Не спира интересът и към предишната книга на писателя - сборника с лирическа проза \"Аз съм в другото такси\" (също на изд. \"Персей\"). Тя претърпя три тиража, затова също е част от литературното пътешествие на Добромир Банев.", "date": "2019.04.03", "title": "Добромир Банев се среща с читатели из страната"}
{"url": "https://duma.bg/parvite-dvama-za-belodrobna-transplantatsiya-sa-vav-vienska-klinika-n188921", "text": "Първите двама български пациенти от чакащите за белодробна трансплантация са приети за изследвания в клиника във Виена. Това съобщи БНР, позовавайки се на зам.-министъра на здравеопазването Бойко Пенков. Той се похвали, че това станало възможно, след като в началото на годината беше подписано споразумение за квалификация и обучение на български лекари във виенската болница. \"Това, което иска лекарският екип във Виена, е оценка на трансплантация или трябва да се извърши някакво лечение, за да се стигне до нея, след което те се листват в самата листа на виенската болница в \"Евротранплант\", обясни Пенков. Той поясни, че графикът за обучение на български лекари в университетската клиника във Виена е пред подписване. Вървят и последните обсъждания на донорската програма и на плана за действие до 2022 г. ДУМА припомня, че след изтичане на договора между България и виенската болница през май 2017 г. българските пациенти останаха без възможност за белодробна трансплантация, въпреки че тогавашната директорка на ИАТ многократно бе предупреждавала МЗ за изтичането на договора. Трима от чакащите присаждане на бял дроб починаха. През цялата 2018 г. от МЗ се оправдаваха, че ще търсят други европейски клиники, в които да се извършват тези операции. По данни на бившата ИАТ 17 души у нас чакат белодробна трансплантация. ", "date": "2019.04.03", "title": " Първите двама за белодробна трансплантация са във виенска клиника "}
{"url": "https://duma.bg/mladi-sotsialisti-pusnaha-vav-vazduha-baloni-s-40-lazhi-na-gerb-n188925", "text": "Млади социалисти пуснаха във въздуха 40 сини и сиви балона с лъжи на ГЕРБ в столичния парк \"Възраждане\". Инициативата им под името \"Обещания като балони, лъжи за милиони\" беше по повод 1 април - Деня на лъжата. Събитието беше организирано от Младежкото обединение на БСП в район \"Възраждане\". Балоните бяха в синьо и сиво, като цветовете на ГЕРБ, а листчетата с лъжите - в синьо и жълто, като знамето на Европейския съюз. \"Посланието ни беше свързано с отлитащите европейски мечти на ГЕРБ. Преди години беше модерно мотото \"45 години стигат!\", а ние сега казваме: \"40 лъжи на ГЕРБ ни стигат!\" Радвам се, че спонтанно към нашето събитие се присъединиха и много граждани\", поясни председателят на младите социалисти в район \"Възраждане\" Александър Димитров. По думите му видимите резултати на ГЕРБ вече са ясни на всички, лъжите - също. \"Отлитащите в небето балони са символ на отиващото си управление на ГЕРБ. Лъжите отлетяха бързо така, както и бяха изричани. Но няма толкова бързо и лесно да ги забравим. Очевидно е, че нетърпимостта на гражданите към сегашното управление става все по-голяма. Въпреки че нашата инициатива беше по повод Деня на лъжата и шегата, съвсем не на шега се обединихме около мнението, че е време ГЕРБ да \"отлетят\" от кормилото на държавата\", подчерта Димитров.", "date": "2019.04.03", "title": "Млади социалисти пуснаха във въздуха балони с 40 лъжи на ГЕРБ"}
{"url": "https://duma.bg/d-r-kaloyan-metodiev--gabriel-shte-byaga-ot-direktni-debati-s-yoncheva-n188926", "text": "\"Еврокомисарят Мария Габриел ще бяга от директна конфронтация или влизане в дебат с Елена Йончева, защото брюкселският модел говорене изключва всякакви дебати и взимане на страни, което ще направи участието й в какъвто и да е формат с Елена Йончева доста некомфортно. Ще се бяга по тази линия, за да се избегнат дискусиите от типа \"Цецка Цачева-Румен Радев\". Това заяви вчера политологът Калоян Методиев. Според него водачите на листите на БСП и ГЕРБ са различни типажи. При Йончева и Габриел няма чиста политика - при едната водещо е журналистическото, а при другата - чиновническото\". Теренът, на който двете ще се сблъскат, е политически и ще бъде интересно, смята Методиев. По думите му Габриел е брюкселски парекселанс, по-обран типаж, статичен, сух, докато Йончева е разследващ журналист, със сериозна захапка, с преследване на цел и с динамика. \"Страната ни е затънала на последното място в ЕС както по всички показатели, така и заради темата с корупцията, която изби на повърхността преди две седмици. До изборите ще се наблюдават все повече катаклизми и последващи вълни, предизвикани от \"апартаментгейт\", прогнозира Методиев.  ", "date": "2019.04.03", "title": " Д-р Калоян Методиев:     Габриел ще бяга от директни дебати с Йончева"}
{"url": "https://duma.bg/shefat-na-konpi-nyama-da-se-obyasnyavam-za-kompromatni-gluposti-n188928", "text": "\"Нямам намерение да се обяснявам за компроматни глупости. Точка по въпроса\". Това заяви пред журналисти шефът на Антикорупционната комисия (КПКОНПИ) Пламен Георгиев. Той отказа да коментира евтините си луксозни апартаменти в кв. \"Гео Милев\" и несъответствията в имотните си декларации. Георгиев пристигна с четирима души охрана от НСО. Последните разкрития срещу него са, че в имотната си декларация за 2017 г. е обявил само апартамента си от 156 кв.м за 150 хил. лв., без да посочи, че с него върви и тераса от 186 кв. м със сауна, душ, барбекю и пр. Преди дни Георгиев се оправда, че терасата не била негова, а обща площ, която само той ползвал. Малко след това обаче се разбра, че тя фигурира в ипотеката му.  Преди още да го попитат, шефът на КОНПИ изстреля на един дъх конспиративната си теория за \"компроматните атаки и глупости\" срещу него от страна на разследвани олигарси. \"Повтарям, компроматна атака и съвсем очевидно е кой я прави. Това са олигарси, които имат 198 милиона причини да водят тази компроматна война срещу комисията, от която са проверявани. Има хора, които на 21-22 години в едни смутни времена са придобили първия си милион незаконно. Затова аз няма да се обяснявам пред тях. Нека тези с незаконните средства се обясняват, не аз\", отсече Георгиев. Всеки опит на журналистите да го питат за жилищните му сделки и пропуските в имотната му декларация той отрязваше: \"Точка по въпроса!\". Георгиев нападна медиите, че обслужват подсъдимите олигарси, и допълни, че атаката срещу него съвпада и със заплахи за живота му. Затова вече ходел с четирима души охрана от НСО. \"Има 3 млрд. лв. искове. Вие какво очаквахте? Че всичко ще е безпроблемно, че тия хора щяха да седят и ще са доволни? Те са недоволни!\", изригна шефът на КПКОНПИ. Той увери, че нямало проблем \"куп институции\" да го проверят, включително и собствената му комисия, но досега нямало нито един сигнал срещу него. Георгиев говори охотно само за проверката на \"Апартаментгейт\", в която са замесени видни гербаджии. Той разкри, че КОНПИ проверява всички сделки на \"Артекс\" от 2007 г. насам, включително апартаментите на Цветан Цветанов, Цецка Цачева, Вежди Рашидов и Ваня Колева, купени през 2018 г. Сделките им са изповядани при един и същ нотариус, а някои са сключвани и от юридически лица. Изискани са решения на парламента за гласувания, свързани с градоустройствения план на София, установени са всички фирми на собствениците на \"Артекс\" семейство Мирянови. Ще бъдат викани министри и зам.-министри за обяснения заради неяснотата с разрешението за строителство на високата сграда \"Златен век\" в кв. \"Лозенец\". Георгиев обаче не отговори защо приключилата през 2015 г. проверка на КОНПИ е прикрила огромното несъответствие между доходи и имущество на Цветанов. Обяснението му бе, че \"засега не коментира материали, качени на сайтове и неподписани\".  \"Единствено БСП гласува против назначаването на Пламен Георгиев за председател на Антикорупционната комисия. Не сме му давали доверие, което да сваляме сега. Трябва да се питат другите партии, които го натовариха с такова, какво мислят за последните разкрития\", заяви вчера зам.-председателят на ПГ \"БСП за България\" Крум Зарков. ", "date": "2019.04.03", "title": " Шефът на КОНПИ: Няма да се обяснявам за компроматни глупости "}
{"url": "https://duma.bg/firma-na-kovachki-vadi-vaglishta-ot-chuzhdi-nivi-n188927", "text": "Фирмата на Христо Ковачки \"Мин Индъстри\" добива въглища от 200 дка чужди ниви в пернишкото село Дивотино, обяви Елена Йончева. Концесията на дружеството е изтекла през 2014 г., но то не прекратило дейността си. Две години по-късно тя е подновена, но със задна дата. Освен това правителството на Борисов прехвърля без конкурс правата на стара фирма на Ковачки \"Мини Открит въгледобив\" към новата \"Мин Индъстри\", подчерта Йончева. Случаят в Дивотино е пример за схемата, по която хора с пари помагат на властта да се закрепи, за да върне след това услугата, коментира Крум Зарков. По думите му случващото се е пример за цялата объркана политика на правителството по отношение на концесиите. От БСП ще сезират прокуратурата за извършените престъпления. Миналата седмица дивотинци излязоха на протест заради добив на въглища от фирмата концесионер \"Мин Индъстри\", свързана с Христо Ковачки, която копае в нивите. Над 700 жители се подписаха срещу унищожаването на земеделските земи. В събота лидерът на БСП Корнелия Нинова, Елена Йончева и пернишките депутати Станислав Владимиров и инж. Любомир Бонев се срещнаха в Дивотино с недоволните. \"Установихме чудовищни закононарушения. Искаме повече информация за поредната проява на мафиотската държава. Кметът на селото Румен Сергиев ни обясни, че земеделските земи просто са изчезнали. Става дума за около 200 дка ниви\", обясни Йончева. По думите й концесията на фирмата е изтекла на 13 август 2014 г., но тя не прекратила дейността си.   \"На 1 март 2016 г. концесията е подновена, но със задна дата. Това противоречи на всякаква правна логика. Освен това на последното си заседание правителството на \"Борисов 2\" прехвърля правата на старата фирма \"Мини Открит пвъгледобив\" към нова, която е с капитал 2 лв. Скандално е, че това става без конкурс\", коментира Йончева. Независимо, че в момента дейността на \"Мин Индъстри\" е прекратена, кой ще възстанови земята на хората и кой ще понесе отговорността за съсипаните ниви, попита тя. Случаят в Дивотино е христоматиен пример за схемата, по която хора с пари помагат на една власт да се закрепи, за да върне след това услугата, коментира зам.-председателят на ПГ \"БСП за България\" Крум Зарков. Става дума за узаконяване със задна дата на незаконно поведение от една страна и за позволяване на прехвърляне на фирма, която има огромни задължения към хазната, подчерта той. По думите на Зарков случващото се в пернишкото село е пример за цялата объркана политика на правителството по отношение на концесиите, на всички невероятни опити да се концесионира летище София и на цялата битка кой да отговаря за концесиите на морските плажове. Зарков посочи, че концесия се е превърнала в мръсна дума, в символ и синоним на грабеж. \"Ще сезираме и други отговорни органи, в това число и прокуратурата. Много е вероятно да има данни за извършени престъпления\", смята Зарков. Извършваме проверка след сигнал на хората от Дивотино, която да установи по безспорен начин, че има нарушения на фирма \"Мин индъстри\", заяви директорът на Дирекция \"Природни ресурси, концесии и контрол\" Станислав Станков. Той обясни, че след протестите дейностите на концесионера в селото са преустановени от 28 март до излизане на резултата от проверката.  Задължението на концесионера, записано в договора, е да предприеме действия по рекултивация, когато настъпи моментът за това, подчерта Станков. Той призна, че концесията е дадена със задна дата, защото имало забавяне от около година в процедурата по произнасянето на МС заради задължения на фирмата. По думите му единствените нарушения на концесионера са свързани със забавени плащания на концесионните възнаграждения, които към настоящия момент са платени. Лили Борисова, съветник на министъра на енергетиката Теменужка Петкова, благодари за сигнала на Елена Йончева и на депутатите от \"БСП за България\" за случващото се в Дивотино.", "date": "2019.04.03", "title": " Фирма на Ковачки вади въглища от чужди ниви"}
{"url": "https://duma.bg/izlozhba-ot-rim-dobrich-gostuva-v-stolichnata-biblioteka-n188878", "text": "В галерия \"София\" на Столичната библиотека днес, 3 април, от 18 ч. ще бъде открита изложбата \"С порива на птиците\" на Регионалния исторически музей в Добрич. Тя е посветена на 110-годишнината от рождението на Петър Славински (Петър Атанасов Чолаков) и 140-годишнината от обявяването на София за столица на България. Ще бъдат показани ценни оригинали: книги, писма и ръкописи на писателя, неговата пишеща машина, както и част от уникална колекция от накити. Петър Славински има решаваща роля за развитието на Градската библиотека на София, за утвърждаването й като най-голямата столична общодостъпна библиотека и библиотека за безплатен домашен прочит. Негова заслуга е и дейността по съставянето и поддържането на единен централен каталог на цялото градско книжно богатство. Непосредствено след Девети септември 1944 г. за кратко време Петър Славински заема поста кмет на София. ", "date": "2019.04.03", "title": "Изложба от РИМ Добрич гостува в Столичната библиотека"}
{"url": "https://duma.bg/barokovo-trio-sviri-v-zala-balgariya-n188877", "text": "Предвеликденски концерт на Бароково трио (Шандор Мещер, класическа китара, Бояна Желязкова, цигулка, Руси Бръчков, виолончело) ще се състои на 7 април от 19 ч. в камерна зала \"България\" (ул. \"Аксаков\" 1). Входът е с покани, които може да се намерят на рецепцията на Унгарския културен институт (до изчерпване на количествата). ", "date": "2019.04.03", "title": "Бароково трио свири в зала \"България\""}
{"url": "https://duma.bg/obyaviha-finalistite-za-evropeyskata-nagrada-dimitar-dimov-n188880", "text": "Организаторите на Европейската литературна награда \"Димитър Димов\" обявиха имената на петимата финалисти, сред които ще бъде избран победителят в първото издание на конкурса. За авторитетния приз ще се състезават руснакът Дмитрий Глуховски с \"Текст\" (изд. \"Сиела\"), Добромир Байчев с \"Глиненият цар\" (изд. Конкурс за непубликуван български роман \"Развитие\"), французинът Жером Ферари с \"Проповед за падането на Рим\" (изд. \"Факел Експрес\"), литовецът Саулюс Шалтянис с романа \"Дневникът на еврейската принцеса\" (изд. \"Наука и изкуство\") и британката Тайе Селаси с романа \"Отивам си е възвратен глагол\" (изд. \"Жанет 45\"). Името на победителя в първото издание на престижната награда, учредена под патронажа на кмета на Община Варна, ще бъде оповестено на официална церемония, която ще се състои на 29 май от 19 ч. в Градската художествена галерия \"Борис Георгиев\" във Варна. На събитието, което е част от официалната програма на фестивала \"ВарнаЛит\", ще бъде представено и анонимното към момента жури. В първото издание 21 родни издателства предложиха общо 39 романа, публикувани на български през 2018 г. Организаторите са в контакт с петимата финалисти, които се очаква да присъстват на церемонията.", "date": "2019.04.03", "title": "Обявиха финалистите за Европейската награда \"Димитър Димов\""}
{"url": "https://duma.bg/podrobnosti-petna-i-shumove-n188879", "text": "В Художествената галерия \"Христо Градечлиев\" в Каварна по нестандартен и интересен начин бе представен проектът \"Подробности, петна и шумове\" на Станимир Енчев. Той показа изложбата си, която включва конструкции от дърво и камък. Под съпровода на музикалните изпълнения на Петър Цветанов и Калоян Николов, Станимир Енчев представи и книгата си \"Което е пред мен\"", "date": "2019.04.03", "title": "\"Подробности, петна и шумове\" "}
{"url": "https://duma.bg/mezhdunarodno-zhuri-otsenyava-spektakli-n188881", "text": "Жури на световно ниво ще оценява спектаклите от програмата на Международния студентски театрален фестивал \"Данаил Чирпански\", който ще се състои, както ДУМА писа, от 5 до 9 април в Стара Загора. Съпътстващата програма включва лекции и ателиета, водени от международно признати експерти, които имат за цел да развият и обогатят знанията и уменията на над 100-те участници. За жури на второто издание на форума са поканени изявени професионалисти в сферата на театъра с различни творчески проекти, множество награди и признания на световно ниво. Това са американският и руски театровед и преводач Джон Фридман, френският режисьор Тиери Аркур, българският режисьор Явор Гърдев. Журито ще има нелеката задача да избере най-добрите от основната програма на форума. Във фестивалните дни жителите и гостите на Стара Загора ще могат да видят спектакли от Северна Македония, Полша, Русия, Израел и България. Специално участие ще вземат Музикалният колеж на Лондон и Алехандро Постиго. Важна част от форума ще бъде лекцията на руската актриса и режисьор Оксана Мисина на 8 април от 14 ч. в конферентната зала на РБ \"Захарий Княжески\". Тя е работила с няколко поколения известни руски театрални режисьори и е участвала в над 40 филма. Печелила е множество награди.  В Регионалната библиотека на 6 април от 14 ч. своя опит ще предаде специалистът по мениджмънт в сценичните изкуства и програмен ръководител на Британския съвет д-р Десислава Стойчева. Тя е преподавател по арт мениджмънт в НАТФИЗ \"Кр. Сарафов\". Има дългогодишен практически опит в управлението на международни проекти и екипи в повече от 70 страни в Европа, Азия и Африка.  Лекциите ще се проведат на английски език с вход свободен, като с предимство ще бъдат допускани участниците на фестивала, затова местата са ограничени. Французинът Мике Монтанаро гостува за втори път на форума със специалния си уъркшоп, който цели да открие музикалното \"Аз\" на всеки участник. А англичанката Лора Уестън ще запознае студентите от гостуващите академии с техниката на Лабан, заедно ще потърсят начините за създаване на освободеност, взаимна енергия и свързаност в театралния процес.", "date": "2019.04.03", "title": " Международно жури   оценява спектакли"}
{"url": "https://duma.bg/za-10-chasa-kat-hvana-nad-7000-shofori-za-previshena-skorost-n188917", "text": "7023 нарушения за превишаване на скоростта за движение установи \"Пътна полиция\" за няколко часа. Нарушителите са засечени от 6 ч. до 16 ч. вчера на 409 места. Общо 133 нарушения са установени със стационарни камери, други 3341 - със СПУКС - триноги, а останалите 3549 нарушения са регистрирани с мобилни камери, с които са оборудвани служебни автомобили.  Най-много нарушения са констатирани на територията на СДВР - 713, а най-малко в района на Добрич - 55. Общо 34 водачи са превишили скоростта с повече от 50 км в населено място. Установени са и други 255 нарушения на Закона за движение по пътищата. Регистрирани са 37 катастрофи с материални щети и 5 пътно-транспортни произшествия с ранени, но няма данни за загинали.", "date": "2019.04.03", "title": "За 10 часа КАТ хвана над 7000 шофьори за превишена скорост"}
{"url": "https://duma.bg/v-bratsigovo-sa-protiv-ploshtadka-za-stroitelni-materiali-n188915", "text": "Жители на Брацигово и околните села от общината започнаха подписка срещу намеренията за изграждане на площадка за строителни отпадъци в местността Грамадите, в близост до вододайната им зона. Те се опасяват, че площадката, която трябва да е временна, ще се превърне в постоянно сметище, което ще замърси почвата и водите. Освен това зоната, определена за проектиране на площадката, е отредена за селски туризъм и отдих, което е несъвместимо със съхраняването на отпадъци, смятат брациговци. Освен с подписка те са организирали и петиция в социалните мрежи, с която търсят по-широка подкрепа.  Жителите на града нямат против да се изгради подобна площадка, но не искат да е на това място. От местната администрация отричат да има опасност от замърсяване на вододайната зона от бъдещата строителна площадка, като изтъкват че между мястото, определено за нея, и вододайната зона има хълм, който ще спре каквото и да е запрашаване и замърсяване на каптажите за питейна вода.", "date": "2019.04.03", "title": "В Брацигово са против площадка за строителни материали"}
{"url": "https://duma.bg/srednovekovna-tsarkva-se-rushi-mk-bezdeystva-n188914", "text": "Уникалната средновековна църква \"Свети Петър и Павел\" до драгоманското село Беренде продължава да се руши, изоставена на произвола на времето, алармират от сдружението \"Православна младеж - Света Петка Търновска\". Според него в Министерството на културата нехаят и още не отпускат необходимите средства за спешната реставрация на безценните й стенописи от XIII-XIV век, сравними само с тези в Боянската църква. Старинната църква се намира на левия бряг на река Нишава в местността Селище, датирана е от периода на Второто българско царство и се смята, че е построена по времето на цар Иван Асен II. Храмът е обявен за \"народна старина\" още през  1927 г. Преди време иманяри разкопали пода в олтара и повредили част от уникалните стенописи.  Ако не се предприемат спешни мерки от МК и НИНКН, всичко скоро ще бъде съсипано, предупреждават от православното младежко сдружение.", "date": "2019.04.03", "title": " Средновековна църква  се руши, МК бездейства"}
{"url": "https://duma.bg/pravyat-restorant-v-dvora-na-stolichno-uchilishte-n188916", "text": "Ресторант ще бъде направен в двора на столично училище, алармираха от ръководството му. В непосредствена близост до 7 СУ \"Свети Седмочисленици\" в центъра на града работници  започнаха да изграждат дървена ограда. На мястото преди няколко години била построена голяма бетонна ограда, но след решение на съда е съборена. Зам.-директорът на училището Румяна Бърдарова е категорична, че в двора на училището не е допустимо да се изгради питейно заведение. По думите й намеренията на работниците сега са да възстановят оградата, премахната преди 3-4 г. Арх. Влади Калинов от \"Общински строителен контрол\" в Столичната община обаче твърди, че заведението не е в двора на училището, а в частен имот. Той обясни, че няма постъпило искане за издаване на разрешително за строеж на ограда. Ако някой започне да строи ограда, той ще бъде поставен под ударите на закона, увери Калинов. От училището възнамеряват да оспорват и акта за собственост на терена. \"Актът за общинска собственост на училището е от 1992 г., когато съгласно действащия план спорната част е негова собственост. Актът, издаден на съсобствениците, е констативен и ние имаме намерение да заведем дело за неговото отпадане, обясни Бърдарова.", "date": "2019.04.03", "title": "Правят ресторант в   двора на столично училище"}
{"url": "https://duma.bg/nov-natisk-ot-bryuksel-za-istanbulskata-konventsiya-n188950", "text": "За пореден опит от страна на Брюксел да прокара Истанбулската конвенция във всички държави от ЕС предупредиха от БСП. Преди няколко часа получихме информация, че утре в ЕП ще се гласува важна резолюция, с която се иска от Съда на ЕС да даде процедура, по която конвенцията да бъде подписана като цяло, обяви на извънреден брифинг Корнелия Нинова. Тя припомни,  че осем европейски държави не признават Истанбулската конвенция. Това са България, Чехия, Унгария, Латвия, Лихтенщайн, Литва, Словакия и Великобритания. Ако се стигне до подписване на Конвенцията от целия ЕС по силата на договора за функциониране на ЕС, сключеното такова споразумение ще има обвързваща сила за държавите членки, обясни още лидерът на БСП. Ако утре се гласува тази резолюция и съдът даде процедура за подписване на Истанбулската конвенция от името на ЕС, то тя ще има обвързваща сила и за България. Ето защо се обръщам и с призив към всички български евродепутати, продължи Нинова. Тя настоя българските представители в ЕП да защитят Конституцията, българските семейства и деца и да не подкрепят това решение. Лидерът на БСП подчерта още, че опитите за приемане и налагане на Истанбулската конвенция не само че не са спрели, а се засилват. В последния месец видяхме анкети в българските училища, с които децата трябваше да се самоопределят като момиче, момче или нещо друго. Видяхме други документи в детски градини, където не сме майки и бащи, а родител 1 и родител 2, напомни Нинова. Призовавам всички колеги - ние сме различни политически,  идеологически сме различни, но това е моментът, в който да покажем, че над всички нас стои Конституцията на Република България. Призовавам ги да гласуват против, за да защитят Конституцията на България, българските семейства, българските деца, бе призивът на Корнелия Нинова. Темите за бъдещето на Европа са различни от Истанбулската конвенция - те са за икономиката, неравенствата, доходите и социалната справедливост, подчерта лидерът на БСП. В началото сме на кампания за европейски избори. Истинският разговор, истинските теми за бъдещето на Европа са други, а те са икономиката, неравенствата, различията между държавите членки, доходите, социална справедливост, убедена е  Нинова. По думите ѝ утре, когато се гласува тази резолюция, с която може да се задължи целият ЕС да признае Истанбулската конвенция, може всички като българи да покажем, че над всичко стои върховенството на Конституцията и грижата ни за българското семейство и българските деца.      ", "date": "2019.04.03", "title": "Нов натиск от Брюксел за Истанбулската конвенция"}
{"url": "https://duma.bg/tsvetanov-se-okaza-po-uyazvim-ot-plamen-georgiev-n188947", "text": "Хора като Иван Гешев и Пламен Георгиев се държат като безнаказани, сякаш никой не може да им поиска отговорност. В същото време Цветан Цветанов, най-влиятелната фигура в парламента, се оказа по-уязвим от шефа на КПКОНПИ. Коментарът направи пред БНР пиар експертът Весислава Танчева. Тя смята за крайно неприемливо поведението на Пламен Георгиев. Това е отблъскващо поведение за зрителите и за колегите, които са там и задават въпроси. Човек се държи така, както му повелява усещането за безнаказаност. Както е конструирана в България властта, разделението на властите, над прокуратурата и специализираните органи като КПКОНПИ, на практика няма никакъв контрол. Над прокурорите реално е Господ. На практика те не се отчитат на никой, освен на себеподобни, сочи анализът на Танчева. Няма да получим отговори, защото те не са длъжни да ни дават отговори, добави експертът. Според нея логиката в такива ситуации изисква Георгиев да се оттегли от поста за известно време, за да не може да влияе на проверката. Танчева подчерта, че въпросното усещане за безнаказаност не се отнася за хората в изпълнителната власт и парламента. Цветанов се оказа в по-уязвима позиция, отколкото Пламен Георгиев. В парламента мълчанието настана, още когато се разбра, че най-силният човек в НС е уязвим и вече не е в парламента. Без Цветанов по цветановски нещата си продължават, обясни тя. За все още незаетата позиция на министър на правосъдието на мястото на Цецка Цачева, която също подаде оставка заради скандала \"Апартаментгейт\", Весислава Танчева каза: „Цачева зададе стандарт, който позволява да караме и без министър. Очевидно – безгласна буква, който присъства във ВСС, когато трябва да се провеждат заседания, но просто присъства. Не е необходим. Едва ли ще сложат някой, който ще промени системата. Ще ни сложат следващата Цецка Цачева\". Танчева добави, че скандалът с апартаментите вече поема погрешна посока, защото се тръгва с искането „Да накажем „Артекс“, а останалите по някакъв начин вече са скрити под килима. Виждаме абсолютното бездействие и безсилие на институциите пред парите и политическата протекция, каза от своя страна Воислав Тодоров от Инициативен комитет „Лозенец“. Той е сред организаторите на протеста тази вечер с искане за спиране на строежа на небостъргача „Златен век“. Очевидно този случай става все повече символ на корупцията в държавата. Проблемите са много по-дълбоки дори от неразбориите с тази сграда, обясни Тодоров в предаването „Преди всички“. Той припомни, че са започнали с протестите си преди година и половина, като в това време са изпращали сигнали и жалби до всички институции. Оттам в хор ни отговаряха, че разрешението за строеж е до 2020 г. именно заради поправката „Артекс“. След „Апартаментгейт“, когато вече лъсна лобизмът, това, което направиха, беше всички да се опитват да си прехвърлят топката, да си измиват ръцете само и само да не спрат строителството. В момента ставаме свидетели точно на това, добави той. ДНСК са органът, който по закон контролира за законността на строежите, подчерта Тодоров и добави, че именно от тях очакват основните действия.", "date": "2019.04.03", "title": "Цветанов се оказа по-уязвим от Пламен Георгиев"}
{"url": "https://duma.bg/nikolay-berievski-da-obyasnim-na-mladite-hora-che-badeshteto-e-v-ratsete-im-n188946", "text": "Трябва да обясним на младите хора, че бъдещето е в ръцете им, затова пускането на бюлетина на тези избори е важно, убеден е председателят на МО на БСП Николай Бериевски в ефира на БСТВ. По повод избора му за зам.-председател на Европейските млади социалисти, Бериевски коментира: \"Изключителна отговорност е, тъй като ще представлявам над 30 европейски организации\". Той припомни, че конгресът се е провел в Хелзинки и са присъствали над 300 европейски делегати. \"Аз бях общият кандидат на Балканския регион. По време на конгреса имаше изслушване на всички кандидати и се проведе гласуване, на което бях избран с над 200 гласа от общо 300, което е успех за България и БСП. Оценката е висока за нашата работа с европейските социалисти\", заяви Бериевски. По думите му става дума за мерене на сили с представители на държави като Германия, Франция, Люксембург и Австрия. \"В изказването си позволих да бъда по-радикален, като обърнах внимание, че Европа се движи на две скорости - в България доходите са ниски ,трябва да обърнем внимание на тези въпроси. Ножицата между бедни и богати се разтваря в цяла Европа. Европейският съюз се отдалечава от своите граждани\", разказа още Бериевски. Противно на очакванията му, представители на западните държави са посрещнали изключително бурно изказването и е получил поздравления.", "date": "2019.04.03", "title": "Николай Бериевски: Да обясним на младите хора, че бъдещето е в ръцете им"}
{"url": "https://duma.bg/radev-svikva-ksns-zaradi-koruptsiyata-vav-vlastta-n188949", "text": "Корупцията по високите етажи на властта и резултатите от битката срещу нея ще са тема на заседание на Консултативния съвет за национална сигурност. Президентът Румен Радев обяви, че свиква КСНС на 8 април, понеделник, от 13.00 часа. Причината най-вероятно са последните скандали с апартаментите на властта. Още преди десетина дни, когато излязоха първите разкрития около сделката между Цветан Цветанов и фирма „Артекс“, президентът предупреди, че скандалът пряко рефлектира върху доверието в политическата класа и държавността. Радев още тогава коментира, че не вижда как КПКОНПИ ще проверява Цветанов, от когото е зависима.  ", "date": "2019.04.03", "title": "Радев свиква КСНС заради корупцията във властта"}
{"url": "https://duma.bg/obshtina-berkovitsa-dava-po-300-leva-mesechno-na-studenti-po-meditsina-n188919", "text": "Община Берковица ще отпуска три стипендии от по 300 лева на месец на студенти по медицина, съобщи вчера кметът Милчо Доцов. Досега местната власт даваше по 100 лева на кандидат-медиците, но се оказа, че няма желаещи за тях. Като изискването на общината настоява да бъде сключен договор, че след завършването си новият лекар ще работи поне 5 години в здравно заведение в Берковица.  От общината смятат, че новият размер на месечната стипендия ще стимулира бъдещите лекари да сключат договор и да работят 5 години в региона. В последните години в община Берковица има остър дефицит на изпълнителски и ръководни кадри в областта на здравеопазването. Това налага привличане на нови медици, обявиха от общината.", "date": "2019.04.03", "title": " Община Берковица дава по 300 лева месечно на студенти по медицина"}
{"url": "https://duma.bg/predstoyashto-n188918", "text": "На 4 април в постоянната приемна на БСП в София (ул. \"Леге\" 10, ет. 1) гражданите ще получат безплатни юридически консултации. Юристите ще бъдат на разположение на столичани от 15 до 17 часа.", "date": "2019.04.03", "title": "Предстоящо "}
{"url": "https://duma.bg/sasht-iskat-ot-nato-zasileno-prisastvie-v-cherno-more-zaradi-rusiya-n188945", "text": "По-голямо присъствие на натовски кораби в Черно море ще обсъждат външните министри на страните от Алианса на среща, която започва днес във Вашингтон. САЩ ще се опитат да убедят останалите членки, че заради руската заплаха пактът трябва да засили присъствието си в черноморския регион. Разговорите основно ще се фокусират върху „всички елементи на руските заплахи към Алианса“, е заявил американски представител пред Ройтерс. Той е определил като ключов въпрос и намерението на Турция да закупи руски зенитни комплекси С-400. Нашите отношения не се свеждат до единствения въпрос за С-400, но С-400 е дълбоко проблематичен въпрос за САЩ, добавил служителят на Държавния департамент. Руската подкрепа за венецуелския президент Николас Мадуро също бе заклеймена от американския представител. Очаква се още американският президент Доналд Тръмп за пореден път да постави въпроса за средствата, които всяка държава отделя за отбрана.  Той вече коментира, че оказаният от него натиск спрямо страните членки на НАТО е поставил Алианса в по-добра позиция. Тръмп се срещна с генералния секретар на организацията Йенс Столтенберг във Вашингтон по повод 70-ата годишнина от създаването на Алианса. Според американския президент преди встъпването му в длъжност страните членки на НАТО са се възползвали от щедростта на Съединените щати, но сега е ”щастлив“ от това, че държавите си плащат. Администрацията във Вашингтон обвинява западните съюзници, че го оставят да поема най-голямата тежест за финансирането на организацията. Едни от най-големите критики са по адрес на Германия, която може и да не изпълни поетия ангажимент да отдели 2% от своя БВП за отбрана. САЩ плащат несъразмерно много за НАТО. Ние искаме единствено справедливост, добави той. Йенс Столтенберг от своя страна благодари на Доналд Тръмп за \"силния му ангажимент към НАТО, към нашия съюз и към нашата трансатлантическа връзка, и специално за силното му лидерство за споделяне на (финансовото) бреме\", предаде ДПА.", "date": "2019.04.03", "title": "САЩ искат от НАТО засилено присъствие в Черно море заради Русия"}
