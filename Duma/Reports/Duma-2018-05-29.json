{"url": "http://www.duma.bg/node/167720", "text": "До началото на 2024 г. автомагистрала \"Хемус\" ще бъде завършена изцяло, каза във Велико Търново министърът на регионалното развитие и благоустройството Николай Нанков. По думите му този график не е оптимистичен, а реалистичен. \nПрез изминалата година е започнало строителството на деветкилометровата отсечка от Ябланица до разклона за Тетевен, очаква се отсечката да бъде приключена до година и половина, посочи той. Приключва и проектирането на 52 км между пътен възел \"Боаза\" и разклона за Ловеч и Плевен. Според новите разчети тази част от трасето ще спести между 200 и 300 млн. лева от предвидения бюджет, а пускането в експлоатация на лота се очаква през 2020 година. \nПрез август тази година ще стартира тръжната процедура на 85-километровото трасе от разклона Ловеч-Плевен до разклона за пътя Русе-Велико Търново, за да може през 2021 година да бъде реализиран и той, каза Нанков. Министърът прогнозира, че около 160 км от магистралата ще бъдат завършени до края на 2021 година. \nВ най-изостанала фаза е 90-километровият участък от разклона Велико Търново-Русе до пътен възел Буховци. Реалното изграждане на 16-километровото трасе между пътните възли Буховци и Белокопитово ще започне след около два месеца и половина, отбеляза Нанков.     \n \t\n", "date": "2018.05.29", "title": "Обещават \"Хемус\" да е напълно готова до 2024 г."}
{"url": "http://www.duma.bg/node/167723", "text": "До края на 2020 г. темпът на нарастване на БВП на България ще остане 3-3,5 на сто, което е близко до потенциала ни за растеж, но той няма да бъде достатъчен за целите на догонващото развитие на страната, заяви доц. Виктор Йоцов при представянето на Годишния доклад на Института за икономически изследвания при БАН за развитието  на България. Според него отчетеният икономически ръст за миналата година от 3,6%, е сравнително добър, но и по този критерий ние сме на опашката сред новите страни членки на ЕС, втори отзад напред. Според проф. Александър Тасев, директор на института, дори 3-4% ръст не е достатъчен, за да се доближим до европейските стандарти. \nДоц. д-р Виктор Йоцов коментира, че дефлацията през последните години не била по-опасна от инфлацията, при която сега има известен ръст. Все пак през следващите години не може да се очаква рязко поскъпване, ако икономиката тръгне да прегрява. Втора година се регистрира бюджетен излишък, заради липсата на капиталови разходи, коментира Йоцов.  \nМинистерството на финансите се грижи повече за собственото си удобство, отколкото за удобството на хората, като нарочно бави публичните капиталови разходи за края на годината. Това е порочна практика. От 2009 г. до 2017 г. са спестени 10 млрд. лв. публични разходи. Ако те бяха влезли в оборот, това щеше да увеличи БВП с 33 млрд. лв., коментира проф. Гарабед Минасян. Според него 46% от публичните разходи се правят в края на годината и затова тяхната ефективност е ниска. \nОсвен това трябва да се мисли за по-ефективни преразпределителни процеси на обществените средства. През годините плоският данък доказа своите несъвършенства. Той не стана стимул за инвеститорите, защото инвестициите остават на стабилно ниско равнище. Очакваното увеличаване на постъпленията в бюджета също останаха само пожелание. Освен това плоският данък не допринесе за осветляването на икономиката,    а увеличи разслоението в обществото. Той улеснява единствено данъчната администрация, коментира проф. Минасян. В периода 2010-2017 г. от България са изнесени 13 млрд. евро, което е повече, отколкото страната е получила от еврофондовете. Основната причина за това е ниската доходност, която капиталите имат у нас. Тези пари отиват да работят за чужди икономики, заяви проф. Гарабед Минасян.  \nПрез следващите години експортът ще отстъпи първенството на вътрешното потребление като фактор за икономически растеж. През миналата година износът се е увеличил с 4%, като се запазва тенденцията да изнасяме основно стоки с ниска добавена стойност. 40% от експорта се пада на суровините и материалите, 25% на потребителските и 26% на инвестиционните стоки, коментира гл. ас. Недялко Несторов. Основните ни  търговски партньори в ЕС са Германия, Италия и Румъния, а извън съюза - Турция. \n    \n \t\n", "date": "2018.05.29", "title": "БАН: Растеж на икономиката от 3-4% е недостатъчен "}
{"url": "http://www.duma.bg/node/167721", "text": "Европейският парламент ще предложи на Европейската комисия да бъде въведена общоевропейска система за защита срещу злоупотребите с подправянето на показателите за пробега на автомобилите. Икономическата печалба от подправянето на километражите може да бъде значителна предвид ниските цени на необходимото оборудване и изкуственото увеличение на стойността на употребяваните автомобили, се посочва в предложения за обсъждане доклад. В него са цитирани данни, според които делът на подправените километражи е между пет и 12 на сто при препродаваните употребявани автомобили в една държава от ЕС и между 30 и 50 на сто при продажби през граница. Общите икономически вреди са за 5,6 - 9,6 милиарда евро, се допълва в документа. \nДокладът отчита, че пазарът на употребявани автомобили в ЕС е два до три пъти по-голям от пазара на нови превозни средства, като същевременно е на последно място по потребителско доверие. ЕП дава за пример Холандия и Белгия, въвели национални бази данни за пробега на автомобилите. Двете държави събират данни от показанията на километражите при всяко представяне на автомобила в гараж за поддръжка, ремонт или технически преглед. Това доведе и в двете държави до почти пълно и бързо премахване на измамите, отбелязва ЕП. \nПодправянето на данните за пробега е забранено в 26 държави от ЕС, но само в 10 страни съществуват възможности за проверка, а едва шест признават промяната в тези данни за престъпление. ЕП очаква ЕК да вземе мерки, включително с налагането на нови защити за новопроизведените автомобили, до лятото на идната година.     \n \t\n", "date": "2018.05.29", "title": "ЕП иска обща система срещу подправянето на километражите"}
{"url": "http://www.duma.bg/node/167718", "text": "Въвеждат се нови изисквания за хранителните стоки. Вече ще е описано колко точно месо има в колбасите. Вече ще знаем, че когато купуваме кренвирши, съдържанието на месо в тях ще е минимум 50%. Новите правила са подготвени от Министерството на земеделието, а целта им е да се избегне двойният стандарт в храните, съобщи Нова телевизия. Подобни ще се изискванията за наденица и други колбаси. В каймата, съдържанието на месо ще трябва да е поне 70-80 процента. За млечните продукти ще се запише, че се приготвят от поне 5 литра мляко.  Все още не е решено дали ще има изисквания и за безалкохолни напитки, шоколади и други храни. В момента в България има стандарт \"Стара планина\" за храните, но той не е задължителен.  \nПроф. Донка Байкова заяви, че качествените храни, които са по рецептурен състав с натурални съставки, са по-скъпи. \"Тези пълнители са само придаващи обем, структура, вкус, различни технологични овкусители, оцветители, добавки и пълнители – те са само натоварващи с калории, без хранителна плътност и стойност. Натоварват ни с калории и от тях имаме редица здравословни проблеми. На първо място свръхтегло и затлъстяване, висококалорични с нищожна хранителна плътност. Това означава, че в единица калории има минимално съдържание на жизнено важни и есенциални хранителни вещества. Всичко това, уви, се съдържа в качествените и по-скъпи колбаси\", каза експертът.     \n \t\n", "date": "2018.05.29", "title": "Ще изискват да се отбелязва съдържанието на месо в колбасите"}
{"url": "http://www.duma.bg/node/167722", "text": "Европейската комисия (ЕК) предложи нови правила за намаляването на пластмасовите отпадъци. Количеството на тези отпадъци в световния океан се увеличава постоянно. Комисията предлага правила, насочени към 10-те пластмасови изделия за еднократна употреба, които най-често се срещат по европейските плажове и в европейските морета, както и към изгубените или изоставените риболовни уреди. Общо тези отпадъци съставляват около 70% от всички морски отпадъци. Предлага се да бъде забранено предлагането на съответните пластмасови изделия за еднократна употреба на пазара, ако има възможност за осигуряването на тези изделия на достъпни цени и от друга суровина. За стоките, за които това правило е неприложимо, употребата ще бъде ограничавана с национални мерки и задължения за производителите за почистване, уточни ЕК.  \nЗабраната ще се отнася до пластмасовите клечки за уши, прибори за хранене, чинии, сламки, бъркалки и пръчки за балони. Пластмасови съдове за напитки за еднократна употреба ще се допускат на пазара, само ако капачките им остават прикрепени към тях. Държавите в ЕС ще бъдат задължени да събират 90 на сто от пластмасовите бутилки за еднократна употреба към 2025 година. \nЗа определени стоки ще се изисква поставянето на ясни и уеднаквени етикети, където е посочено как трябва да бъдат изхвърлени отпадъците, какви са вредите за околната среда и какво е съдържанието на пластмаса в дадено изделие. Предложенията на ЕК ще бъдат внесени в Европейския парламент и в Съвета на ЕС за приемане.   \n \t\n", "date": "2018.05.29", "title": "ЕК иска да забрани някои пластмасови продукти за еднократна употреба"}
{"url": "http://www.duma.bg/node/167688", "text": "Гостоприемната открита сцена на \"Пей, сърце\" е първата спирка на пътуващия арт фестивал \"Антракт\" - театър, стенд ъп комеди, музика, кино е богатият културен афиш на събитието, което ще се проведе от 1 до 30 юни. Летните вечери ще започват в 20.30 ч. и ще предложат на гостите уникално съчетание на изкуството и добрата храна в приятна обстановка и компания.  \nНа откритата сцена ще се качат актьорите Кирил Бояджиев в представлението в стил стенд ъп комеди \"Помощ, имам две деца!\", Ива Тодорова с  моноспектакъла \"Приятно ми е, Ива\", Ники Станоев със стенд ъп комеди шоуто \"Ники говори за музика\". Гостите ще видят голямото име на българското кино и театър Пламена Гетова в моноспектакъла \"Една актриса говори за живота си\", авторския моноспектакъл на Ованес Торосян \"Harlem Shake\", Стефания Колева с \"В какво се замесих\". \nМеломаните ще зарадват актрисата и певица Милица Гладнишка в дует \"Радост\" с Васил Спасов, \"Дедмен'с хет\" с авторска смесица от инди рок, американ акустик фолк и електро рок, Ирения Васкез (Куба) с горещи латино ритми, певеца и китарист Явор Велчев-Яви, динамичното дуо \"София стрийтс\", което с китара, глас, чело и лупер иновативно аранжира оригинални и популярни творби. \nВсеки понеделник любителите на киното могат да видят заглавия \"Из старите киноленти\". Организаторите са подбрали филмите \"Лежа във водата... и правя балончета\" с участието на Луи дьо Фюнес, \"Колко е важно да бъдеш сериозен\" с Майкъл Редгрейв, \"Сладката Ирма\" с Джак Лемън, Шърли Маклейн и др. и \"Фриско Кид\" с Джин Уайлдър, Харисън Форд и др. В рамките на фестивала ще се проведе конкурс за авторско късометражно кино на тема \"Пей, сърце\", а организаторите са подготвили награди за победителите. \nЗрителите ще се насладят на 7-степенно дегустационно меню с чаша студено вино или крафт бира. Миди с просеко, скариди със сладък чили сос, салата от авокадо, сушен домат и зелени подправки, такос с чоризо и маслинова паста, батат с крем от сирена и прошуто, зелени аспержи със сос Холандез и фин десерт ще допълнят празника на изкуството и сетивата. \nПредвид евентуалните кратки летни дъждове организаторите са осигурили навеси и спектаклите няма да бъдат прекъсвани или отменяни, уверява Деница Аргиропулос, организаторка на фестивала \"Антракт\". \n    \n \t\n", "date": "2018.05.29", "title": "Фестивалът \"Антракт\" гостува на сцената на \"Пей, сърце\"  "}
{"url": "http://www.duma.bg/node/167719", "text": "Отново е открито наличие на птичи грип в животновъдната ферма за патици в добричкото село Стефаново, съобщиха от Областна администрация. Заразата е потвърдена в петък вечерта, откогато е и заповедта за обявяване на огнището от страна на агенцията по храните, публикувана на сайта на агенцията. Предприети мерки за ликвидиране на огнището на болестта. За случая е уведомен областния управител Красимир Кирилов.  \n Определени са двете санитарни зони - три и десеткилометрова за недопускане разпространение на заболяването. Служители на полицията контролират достъпа до обекта. Огнище на инфлуенца тип А бе установено във фермата в село Стефаново през октомври миналата година. Тогава бяха унищожени 11 000 птици.   \n \t\n", "date": "2018.05.29", "title": "За втори път засякоха птичи грип в добричка ферма"}
{"url": "http://www.duma.bg/node/167686", "text": "Американският актьор и музикант Джони Деп, който е в Русия за участие в концерт, успя да посети музея на Владимир Маяковски и да види мавзолея на Ленин, съобщи БГНЕС. Деп е в Москва заедно с Алис Купър и китариста на \"Аеросмит\" Джо Пери като участници в проекта \"Холивудски вампири\". Вчера групата свири в спортния комплекс \"Олимпийски\". \"Вече съм бил два-три пъти в Москва, но не ми стигаше време за нищо - само за душ и бягам да представям филм - разказа Деп пред журналисти. - Този път имам повече време. Вчера бях в музея на един от любимите ми поети Владимир Маяковски - той е имал страст и много сила.\" В отговор на въпрос на ТАСС от какво изпитва най-голямо удоволствие днес - от снимките в киното или от работата на сцената, Деп заяви, че все пак първата му, детска любов е музиката. \"Може да изглеждам като нарцис, но ще кажа: когато свириш, виждаш по реакциите на секундата дали те харесват или не - смята Деп. -  Актьорската игра не е толкова органично присъща за човека, не всеки ходи из къщи и се представя за Хамлет. Освен това харесваш ли се или не в определена роля, може да разбереш едва след години.\" \n    \n \t\n", "date": "2018.05.29", "title": "Джони Деп посети музея на Маяковски и мавзолея на Ленин"}
{"url": "http://www.duma.bg/node/167685", "text": "Михаела Филева ще представи своя втори самостоятелен албум \"Нова страница\" с концерт в \"София лайв клуб\" днес, 29 май, от 19 ч. Заедно с певицата на сцената ще бъдат музикантите от нейния лайв бенд Васил Крумов, Краси Тодоров и Васил Вутев. \nФеновете ще могат да чуят за първи път на живо новите песни от албума, както и най-големите хитове на певицата. Михаела Филева ще отвори красива \"Нова страница\" за своята музикална кариера с най-добрите песни от изминалата 2017 г., сред които няколко общи с хип-хоп дуото Павел и Венци Венц и Марц, плюс 6 нови и неиздавани песни. Две от тях са с участието на Искрата и рапъра Exc. \nАлбумът бележи и нова страница за мобилната фотография. За първи път обложката и всички останали визии от него са заснети изцяло с мобилен телефон, във вещите ръце на фотографката Вера Гоцева-Lomovera. В книжката на албума феновете ще открият и красив плакат на Михаела Филева, също заснет с него, както и всички текстове на песните. \nСедмица преди премиерата започна предпродажба на албума с личен автограф от Михаела Филева чрез онлайн магазина на  . Днес гостите на концерта ще могат да вземат \"Нова страница\" на преференциална цена.   \n \t\n", "date": "2018.05.29", "title": "Михаела Филева представя \"Нова страница\""}
{"url": "http://www.duma.bg/node/167687", "text": "Абитуриентите от град Кула запазиха българщината и напълниха сърцата на всички родолюбци, като избраха народните носии пред дизайнерските костюми и рокли, съобщава ВИП Комюникейшън. В един позабравен, но вековен град 15 ученици от Хтт клас на СУ \"Васил Левски\" заедно с класната си ръководителка Снежи Огнянова дефилираха пред събралата се публика с традиционните носии за Северозападния регион. Те не крещяха от прозорците на скъпи коли, броейки до 12, не избраха тоалет, струващ няколко хиляди лева, а се върнаха към традициите. \n\"Според нас няма смисъл да се харчат много пари за скъпи рокли и обувки, като просто можем да наблегнем на българското и да сме българи\", споделиха абитуриентите. Те направиха празника си незабравим с помощта на читалище \"Просвета-1882\", което 135 години съхранява българските традиции, и на изключителния танцов състав \"Кулчене\", носител на десетки отличия и награди на национални фолклорни фестивали, обобщава Наско Цанов, сп. \"Критика\". \n      \n \t\n", "date": "2018.05.29", "title": "Абитуриенти от Кула избраха народните носии пред луксозни тоалети"}
{"url": "http://www.duma.bg/node/167693", "text": "По повод 24 май на тържествена церемония в пленарната зала на община Варна кметът Иван Портних и председателят на Общинския съвет Тодор Балабанов връчиха годишните награди \"Варна\" на изтъкнати творци в областта на културата в града, информира Виолета Тончева. Актьорът от Варненския драматичен театър Симеон Лютаков получи отличието за изключителното си превъплъщение в образа на Полицая Давид в \"Едноокият цар\" от М. Креует, реж. Петър Денчев. Високото отличие взе и актрисата Цветина Петрова за великолепно изградената роля на Виола/Кент/Ромео/Жулиета във \"Влюбеният Шекспир\" от Л. Хол, реж. Пламен Марков. Балетният педагог на Варненската опера Светлана Тоншева бе удостоена с наградата \"Варна\" за оригиналната си хореографска редакция на балета \"Лебедово езеро\" от Чайковски. За тази първа постановка на \"балета на балетите\" в историята на оперния театър във Варна Светлана Тоншева получи неотдавна и Наградата за класическо балетно изкуство на Асоциацията на хореографите в България. \n    \n \t\n", "date": "2018.05.29", "title": "Наградата на Варна получиха трима творци"}
{"url": "http://www.duma.bg/node/167696", "text": "Защото за всеобща изненада той написа най-хубавата си книга за \"Явровската света Богородица\". Най-тънката му книга, с най-голям духовен обем. Тя беше нещо като изповедта на Блудния син. Тази книга е неговата молитва. Най-хубавата и най-съкровената изповед... Точно тази тънка книжица ни накара да разберем що за човек е професорът по литература Васил Колевски. В нея той се вглежда и вслушва в уроците, които са му дали неговите първи учители по родолюбие и човеколюбие. А за него на първо място е свещеникът от онова време Борис Харалампиев. Та от камбанарията на архитектурния паметник, съграден преди повече от век и половина, иде божественият звън на явровската камбана в словото на професора, едно от трите знакови чеда на Яврово - Николай Хайтов, Борис Димовски и Васил Колевски. Сега тя удари за последно за проф. Колевски. \nТънката книжица \"Явровската света Богородица\" остава като молитва в олтара на храма и като влог в българската художествено-документална книжнина. \nТой беше един тих благородник и човеколюбец. И това най-осезаемо откриваме в последната му книга \"Човещина\", която беше представена в Националния литературен салон \"Старинният файтон\" в къщата на Дядото. Тази книга - \"Човещина\", третира естетиката на Дядото. И от капрата на Файтона прозвуча и човеколюбието на нашия патрон, и на проф. Васил Колевски. \n    \n \t\n", "date": "2018.05.29", "title": "Явровската храмова камбана удари и за смъртта на проф. Васил Колевски"}
{"url": "http://www.duma.bg/node/167694", "text": "Отличеният с над 20 награди за журналистика писател Мариуш Шчигел пристига у нас, за да се срещне с българските си почитатели. На 31 май той ще гостува на студентите в Софийския университет \"Св. Климент Охридски\", аудитория 149 (полски кабинет) в 14 ч., а от 18,30 ч. започва срещата му с по-широка аудитория в литературния клуб \"Перото\" в НДК. Авторът на книгата с репортажи за Чехия \"Готланд\" и продължението \"Направи си рай\" (превод Милена Милева) идва в България по покана на издателство \"Парадокс\" и Националния център за книгата към НДК като част от Културния календар на Българското председателство на ЕС.   \n \t\n", "date": "2018.05.29", "title": "Мариуш Шчигел се среща с българските си читатели"}
{"url": "http://www.duma.bg/node/167695", "text": "Пловдивската галерия \"Дяков\" става на 22 години на 31 май, което я прави от малкото галерии в страната с толкова дълга история. На рождения си ден галерията за пореден път ще представи изкуството на Владимир Чукич - литографии, акварел, живопис. На кратка церемония в 18 ч. в арт салона на ул. \"Ангел Букорещлиев\" на Сахат тепе ще бъде връчена и годишната награда на галерия \"Дяков\" - плакет, работа на Атанас Хранов, информира галеристката Анна Дякова.   \n \t\n", "date": "2018.05.29", "title": "Галерия \"Дяков\" празнува 22 години"}
{"url": "http://www.duma.bg/node/167690", "text": "Португалският писател Давид Машадо пристига за Пролетния базар на книгата. На 30 май от 18 ч. като част от културната програма ще бъде срещата с Машадо и премиерата на българското издание на романа му \"Средният индекс на щастие\", спечелил Наградата за литература на Европейския съюз. Той излиза на български в издание на \"Изида\". Гостуването на писателя е организирано съвместно от издателите му и института \"Камойнш\". \nДавид Машадо е автор на няколко успешни книги за възрастни и деца. Роден е в Лисабон през 1978 г. Книгите му са популярни в Португалия, добре приети са от критиците и печелят литературни награди. Издадени са и в Италия, Франция, Бразилия, Мароко и др.  \n\"Средният индекс на щастие\" е възхитителен и много актуален роман за един оптимист, който се бори непрекъснато за щастието на тези, които обича. Драматичен и реалистичен, но и с комични моменти, той потвърждава таланта на Давид Машадо като един от най-добрите португалски белетристи на своето поколение. \n    \n \t\n", "date": "2018.05.29", "title": "\"Средният индекс на щастие\" донесе на Давид Машадо Наградата на ЕС"}
{"url": "http://www.duma.bg/node/167698", "text": "\"Кирилизация\" е един от най-важните проекти, ключов в програмата на \"Пловдив - европейска столица на културата 2019\". Основната концепция е използването на европейската културна инициатива като платформа за популяризиране, официално въвеждане и възприемане на българските шрифтове за кирилица, както и преобразяването на градската среда посредством дизайна. Програмата започна своята реализация през миналата година. През 2018-а тя бележи развитие, вече писахме за повика \"Кирилизирай се\" и изложбата в празничните дни на 23 и 24 май - на Малката Главна, пред стилната сграда на БНБ, бяха изложени изображения от \"Двора на кирилицата в Плиска\", чийто инициатор е арменският скулптор Карен Алексанян. \nНа 26 май в Драматичния театър в Пловдив като част от събитията по проекта \"Кирилизация\" се проведе модул от международния проект \"Типофест 2018\", в който участваха едни от най-важните дизайнери в областта на шрифта. \"Графичната идентичност като инструмент за комуникация на институции в областта на културата\" беше темата, която събра в дискусионен формат известни специалисти, между които Анна Святловска, художествен директор на Музея за история във Варшава - тя разказа как е разработила и внедрила новата му система за визуална идентичност. \nПрез тази година \"Пловдив 2019\" празнува 24 май цял месец, с което отбелязва и началото на проекта си за кирилската азбука в рамките на официалната програма на ЕСК 2019. Разпространява се издадената специално брошура \"Кирилизирай се\" с описание на всички проекти. \nДо края на месец май на площада пред община Пловдив специално \"Пространство на словото\" запознава най-малките с изкуството на художника Борис Димовски и на писателя Николай Хайтов. Това е \"Слово и рисунки, светлина и звук\" на фондация \"Памет\". Арх. Здравец Хайтов представи проекта. \nПак през този месец започват първите ателиета по калиграфия за малки и големи в пловдивското читалище \"Алеко Константинов\". Следващата серия от прояви е през есенните месеци октомври и ноември - три творчески ателиета за малки и големи на фондация \"Пролибрис\", участниците ще имат възможност да използват различни графични техники и да създадат завършени художествени произведения - картички и принтове, тематично свързани с Пловдив. Другият проект на същата фондация с две пловдивски читалища \"Алеко Константинов 1954\" и \"Възраждане 1983\", както и сдружение \"Паралелен свят\", е \"Красиви букви\" - възможност да се изпита удоволствие от писането на ръка и насладата от красотата на кирилицата.  Прехвърлен е мост между 24 май и 1 ноември - Деня на будителите. Прави впечатление, че в  \"Кирилизация\" са се включили с малки проекти редица читалища от Пловдив и Южна България като НЧ \"Антим Първи 1937\", НЧ \"Искрица 1901\" от с. Скобелево, НЧ \"Груд Георгиев 1868\" от с. Свежен, община Брезово. \"Гениалният поет Яворов\" е проектът на читалищните дейци от с. Скобелево, а \"Кирилицата в българската ръкописна книга и Аджарската книжовна и калиграфска школа\" - на с. Свежен. \n    \n \t\n", "date": "2018.05.29", "title": "\"Кирилизация\" е ключов проект в \"Пловдив - ЕСК 2019\" "}
{"url": "http://www.duma.bg/node/167697", "text": "Фондация \"Въпреки\" и галерия-книжарница \"София прес\" канят днес, 29 май, от 18 ч. на откриването на изложбата \"Проф. Андрей Даниел и ученици\". Експозицията е втората от втория етап на цикъла изложби \"Проф. Андрей Даниел и ученици\". Първият беше в Градската художествена галерия във Варна \"Борис Георгиев\", където участваха 59 ученици на именития художник и педагог. Сега те ще бъдат показани в София, в три галерии: \"Стубел\", галерия-книжарница \"София прес\" и \"Академия\".  \nВ пространството на галерия-книжарница \"София прес\" ще бъдат представени художниците (по азбучен ред) проф. Андрей Даниел, Анна Семерджиев, Дея Вълчева, Консто Касабов, Маргарита Радева, Мария Стамати, Марта Райхел, Тодор Васев, Северина Енева, Северина Стоянова, Стефанос Нерхау, Трепка Петкова, Цонко Генов. \nСледващата изложба в София се открива на 21 юни в галерия \"Академия\". Тези експозиции са част от проекта \"Учители и ученици в изобразителното изкуство\" на фондация \"Въпреки\", в който се включиха художниците професори Емил Попов, Вихрони Попнеделев, Андрей Даниел, Николай Майсторов и техни ученици. Проектът е подкрепен финансово от МК и програма \"Култура\" на Столичната община в партньорство с Националната галерия в София, градските галерии във Варна и Кюстендил, частните галерии \"Арт алея\" и \"Стубел\" в София, галерия-книжарница \"София прес\", \"Академия\" в НХА. Предстоящите изложби ще са повод да открием, да разберем повече за тази специална връзка между Андрей Даниел и учениците му. И още нещо - във Варна той участва с една своя картина, редом с по-младите си колеги. В София те ще бъдат три за всяка от галериите, информира Олимпия Даниел.      \n \t\n", "date": "2018.05.29", "title": " Проф. Андрей Даниел представя свои ученици "}
{"url": "http://www.duma.bg/node/167689", "text": "Книгите на Издателска къща \"Хермес\" (шатра 12) се продават по време на панаира с 20% отстъпка, там ще дават автографи автори на издателството. Сред акцентите са новият роман на Недялко Славов \"Пиафе\", \"Пътеписи за душата на България\" от Ивинела Самуилова, \"Черешови води\" от Георги Божинов, \"Битието\" от Владимир Зарев, колекционерското издание на \"Малката светица и портокалите\" от Александър Секулов, новата книга на Мирела Иванова \"Седем\" - стихотворения (с) биографии, и др. \nОсвен книги от най-четените български автори, по време на Пролетния базар ще се продават с отстъпка и бестселърови заглавия като \"Неделни разговори за душата\" от Опра Уинфри, \"Алчност в смъртта\" от Нора Робъртс, \"Ликвидирането на Русия\" от Николай Стариков, \"Тънкото изкуство да не ти пука\" от Марк Менсън, \"Истории за лека нощ за момичета бунтарки\" от Елена Фавили и Франческа Кавало, \"Малък наръчник по люка\" от Майк Викинг и др. \nКато част от събитието автографи в шатрата на \"Хермес\" ще раздават Ивинела Самуилова (днес от 18.30 ч.), Георги Константинов (30 май от 18.30 ч.), Петя Александрова (1 юни от 18.30 ч.), информира Десислава Добрева, мениджър ВО на издателството.   \n \t\n", "date": "2018.05.29", "title": "Писатели дават автографи под шатрата на \"Хермес\""}
{"url": "http://www.duma.bg/node/167691", "text": "Романът \"Някой като теб\", за който известният каталонски писател Шавиер Бош е удостоен с престижната награда \"Рамон Люл\", публикува дни преди Пролетния базар издателство \"Колибри\" в превод на Елица Попова, съобщава Кремена Димитрова. Шавиер Бош пристига в София за премиерата на българското издание на \"Някой като теб\" на 30 май от 19 ч. в литературния клуб \"Перото\" в НДК. \nТворбата разказва историята на една необикновена любов, открита случайно благодарение на малка визитна картичка. По волята на съдбата тя попада в ръцете на тийнейджърка в Барселона. На картичката е изписано загадъчното Appelle-moi (Обади ми се) с почерка на нейната майка. Заинтригувана, девойката тръгва по дирите на този зов, за да стигне до истината за опияняващата връзка на Паулин и Жан-Пиер. Четири дни съвършено единение на тела и души в топлата прегръдка на омайния Париж, облъхнато от пеперуден полет, с вкус на вино от Анжу, под звуците на... български любовни песни. Историята на майката е толкова покоряваща и съкровена, че ще принуди дъщерята да погледне с други очи на живота си. И да повярва, че чудото се случва, когато срещнеш \"някой като теб\". \nРоден през 1967 г., Шавиер Бош е утвърден журналист и писател. Името му се свързва с водещи печатни и електронни медии, основател е на успешни периодични издания, телевизионни и радиопрограми. На белетристичното поприще се изявява като автор на кратки разкази и романи, спечелили интереса на читателите и на критиката. Носител е на наградата за литература на каталонски език \"Сан Жорди\" (2009).     \n \t\n", "date": "2018.05.29", "title": " Шавиер Бош пристига за премиерата на \"Някой като теб\""}
{"url": "http://www.duma.bg/node/167692", "text": "Най-голямото пролетно книжно изложение в България - традиционният Пролетен базар на книгата, започва днес, 29 май, по случай Деня на българската просвета и култура и на славянската писменост и в навечерието на Международния ден на детето, информират от асоциация \"Българска книга\". Тази година за първи път пролетният панаир ще се проведе на открито, представяйки повече от 100 български книгоиздатели и книготърговци в парка пред Националния дворец на културата, откъм бул. \"Патриарх Евтимий\". Официалното откриване е в 11 ч. на сцената на събитието, до лятното кино пред НДК (паметника на Лъва от Войнишкия мемориал). \nВ рамките на шестте дни на изложението на щандовете на издателствата, както и на сцената на културната програма, ще се състоят близо 50 премиери на най-новите заглавия у нас, а също четения и срещи с чуждестранни и български автори, сред които Ангелина Александрова, Бистра Величкова, Владислав Христов, Георги Константинов, Димана Йорданова, Иванка Могилска, Ивинела Самуилова, Иво Беров, Йордан Д. Радичков, Йорданка Белева, Лилия Йовнова, Катя Антонова, Петя Александрова, Рене Карабаш, Росен Карамфилов, Севдалин Генов, Яница Радева и др. Пролетният панаир по традиция представя нови заглавия на преводна литература в срещи с издатели и преводачи на книгите, а също издания за деца, нехудожествена и лайфстайл литература. В програмата са и събития, посветени на аудиокнигите, а също на самопубликуващи се автори. \nВ шатра В ще бъде разположен Кът за четене, където може да се види изложбата \"Радост, тъга и надежда - 16 илюстрации за детски книги от български художници\", с куратор Антон Стайков. Той е избрал 16 български художници, като всеки от тях е представен с една своя илюстрация. Различните техники и стилове показват жизнеността и богатството на българската детска илюстрована книга, а метафоричният изказ и емоционалната връзка с художествения текст обединяват тези на пръв поглед много различни автори. Изложбата е създадена за първото издание на Софийския международен литературен фестивал за деца и младежи, състоял се през април. \nПредстои специална програма във връзка с Международния ден на детето 1 юни, насочена основно към детската и младежката аудитория, на партньорите от \"Мини арт фест\", за която ДУМА писа. Щандовете с книги и сцените на съпътстващата програма ще работят от днес до 2 юни от 10 до 20 ч., на 3 юни от 10 до 19 ч. \nПролетният базар на книгата е част от Календара на културните събития на Столичната община за 2018 г.     \n \t\n", "date": "2018.05.29", "title": "Пролетният базар на книгата на открито за първи път "}
{"url": "http://www.duma.bg/node/167733", "text": "Специализираната прокуратура повдигна вчера обвинения на пет лица за участие в организирана престъпна група за нелегално превеждане през границата на чужди граждани, организиране на пребиваването им в страната и извеждането им от България. Те са задържани в Долни Дъбник, Криводол, Ботевград и с. Новачене, съобщиха от Спецпрокуратурата. Според разследващите на четири адреса са събрани множество доказателства, претърсените 4 адреса са открити доказателства, разкриващи престъпната дейност на групата от януари 2017 г. до задържането на членовете й. \nВ хода на следственото дело по случая са използвани СРС. Специализираният наказателен съд определи на трима от обвинените мярка за неотклонение \"Задържане под стража\". На другите двама са наложени парични гаранции от по 10 000 лв.   \n \t\n", "date": "2018.05.29", "title": "Спецпрокуратурата обвини група за трафик на мигранти"}
{"url": "http://www.duma.bg/node/167734", "text": "От началото на 2018 г. до момента Главната инспекция по труда е предоставила на регистрирани земеделски производители 71 360 образеца на еднодневни трудови договори. За същия период на 2017 г. предоставените договори са 46 250, т. е. ръстът за миналата година е с над 50%, съобщават от ГИТ. Най-много еднодневни договори се използват от земеделски стопани, които обработват лозя (заявените от тях образци от началото годината са 23 100) и розови насаждения (20 650). \nЕднодневните договори бяха въведени през юли 2015 г. с цел по-лесното наемане и по-голямата мобилност на работниците за краткотрайна сезонна селскостопанска работа и изсветляване на работната сила в земеделието. \nОт 22 май тази година е в сила промяна в Кодекса на труда, която позволява да бъдат наемани работници на еднодневни договори за половината от законоустановеното работно време, а именно 4 часа. От ГИТ съобщават, че земеделските стопани вече могат да заявяват онлайн еднодневни договори и за 4 часа.   \n \t\n", "date": "2018.05.29", "title": "Има ръст с 50% на еднодневните трудови договори "}
{"url": "http://www.duma.bg/node/167736", "text": "Нови критерии за отпускане на биологични лекарства ще забавят лечението на пациенти, прогнозираха лекари и представители на пациентски организации. Към март НЗОК има ангажимент към 980 пациенти с псориазис, 1216 с псориатичен артрит, 2542 с ревматологични заболявания, 2313 с болест на Бехтерев, общо около 7 хил. души са на биологична терапия, заяви Ива Димова, зам.-председател на Асоциацията на хората с псориазис и псориатични усложения. Всички те, както и новодиагностицираните ще бъдат засегнати от новите критерии, според които занапред само една, вместо досегашните 4 специализирани експертни комисии ще има право да дава становище за започване на лечението. Останалите 3 комисии ще имат право само да издават решения за продължаване на терапията. Както ДУМА писа преди седмица, това означава, че за определяне на лечението пациентите от цялата страна трябва да пътуват до София. Проблемът е не само финансов за болните, но въпросът е как ще може физически една комисия да преглежда и проследява толкова хора, коментира Димова.  \nИван Димитров от федерация \"Български пациентски форум\" прогнозира, че новата \"схема\" ще забави лечението на болните. Според пациенти фондът очевидно разчита чрез тромава процедура да \"спести\" пари. Внезапно появилата се заповед за промяната не бе мотивирана, коментира проф. Евгения Христакиева, която е председател на една от 4-те комисии и началник на Клиниката по кожни и венерически болести в УМБАЛ Стара Загора.  \nВ края на миналата седмица Надзорният съвет на НЗОК утвърди нови изисквания при издаване на протоколи за провеждане на лечение по диагнози, включени в Списъка на заболяванията на НЗОК, за лечението на които се изисква експертиза. Изискванията са 16 и влизат в сила от 15 май т. г. Според НЗОК новите правила целят единствено избор \"на най-добрия терапевтичен подход за конкретния пациент при индивидуалната оценка на състоянието му от водещи специалисти в областта на заболяванията\". Не е вярно, че новите правила гарантират по-облекчен достъп до лечение, категорични са лекари и пациенти.  \nПроф. Христакиева бе категорична, че създадената преди 4 години система за отпускане на биологични препарати била добра и гарантирала навременното лечение на пациентите.  \nНазначаването на лечение с биологични препарати трябва да е от наблюдаващия лекар, смята и дерматологът д-р Иван Богданов, който е и председател на фондация \"Псориазис\". \nПациентите на биологични препарати са преди всичко хора в трудоспособна възраст и адекватното им лечение предотвратява инвалидизацията им, категорични са лекари.  \nЛечението на пациент с биологични препарати месечно струва 1600-2000 лв.  \nПациентските организации подготвят писмо до НЗОК, в което ще настояват от фонда да им дадат обяснения за причините за въвеждане на новите критерии.   \n \t\n", "date": "2018.05.29", "title": " Нови правила на НЗОК ще забавят лечението на 7 хил. души"}
{"url": "http://www.duma.bg/node/167735", "text": "От 2015 до 2016 г. броят на хората с деменция, които са под наблюдение в психиатричните заведения, се е увеличил от 2307 на 2408. Това става ясно от отговор на здравния министър Кирил Ананиев на въпрос на депутата от БСП Георги Гьоков. Социалистът пита дали държавата и МЗ осъзнават социалната значимост на деменцията като заболяване, какви мерки се предприемат за повишаване на качеството на живот на хората с болестта на Алцхаймер и други деменции и дали касата реимбурсира медикамент, който да забави развитието на тези заболявания. \nОт отговора на министъра става ясно, че проблемите на тези пациенти са включени в Националната здравна стратегия 2020. Министърът признава, че в България липсват адекватни здравни и социални политики и услуги за болните с деменция и техните семейства. Било \"заложено като необходимо да се развие система за ранна диагностика на дементните състояния\". \nАнаниев отбелязва, че вече е прието изменение на Закона за здравето, с което са регламентирани интегрирани здравно-социални услуги, но предстои с наредба на МС да бъдат определени условията и редът за предоставянето им, критериите и стандартите за тяхното качество и контрола по спазването им. \nОт думите на министъра става ясно, че НЗОК реимбурсира между 50 и 75% 4 медикамента, които забавят остаряването на мозъка и запазват когнитивните функции. Проверка на ДУМА показа, че цената на тези лекарства варира между 5 и 82 лв. \nДУМА припомня, че по данни на ЕК през 2006 г. 7,3 млн. души общо в 27-те държави членки между 30 и 99 г. страдат от различни видове деменция. Това са 12,5 на 1000 души от населението. Най-разпространена е болестта на Алцхаймер.    \n \t\n", "date": "2018.05.29", "title": "Увеличават се хората с деменция"}
{"url": "http://www.duma.bg/node/167703", "text": "Американска делегация се е срещнала с представители на властите в Северна Корея, съобщи Държавният департамент на САЩ. Срещата се е провела в демилитаризираната зона на границата на Северна и Южна Корея. \nВ същото време делегация на Северна Корея пристигна в Пекин, откъдето ще замине за Сингапур за подготовката на предстоящата среща на американския и севернокорейския лидер Доналд Тръмп и Ким Чен Ун1., предвидена за 12 юни. В делегацията са 8 души, включително председателят на севернокорейския \"Комитет за мирно обединение на Родината\" Ри Сон Гвон. \nОт Сеул пък съобщиха, че \"около 12 юни\" в Сингапур може да се проведе тристранна среща на върха САЩ-Южна Корея-Северна Корея. \n    \n \t\n", "date": "2018.05.29", "title": "Среща на делегации на САЩ и КНДР"}
{"url": "http://www.duma.bg/node/167704", "text": "Израелският правосъден министър г-жа Айелет Шакед ще предложи премиерът Бенямин Нетаняху да бъде съден за корупция, съобщиха местни медии. Според телевизия \"Канал 10\" бившият медиен съветник на премиерското семейство Нир Хефец е осигурил нова информация от огромно значение в делото срещу Нетаняху. Полицията разполага със съобщения от съпругата на премиера Сара до собственика на телекомуникационната компания \"Bezeq\" Шаул Елович, оплаквайки се от \"неудобен\" доклад в новинарски сайт във връзка с въпросното дело. Съобщенията са изпратени ден, след като Нетаняху се е съгласил на обединението между \"Bezeq\" и друга компания, което освобождава \"Bezeq\" от големи данъци.   \n \t\n", "date": "2018.05.29", "title": "Израелският министър  иска съд за премиера"}
{"url": "http://www.duma.bg/node/167737", "text": "Председателят на НС на БСП Корнелия Нинова кани представители на образованието, науката, културата и медиите по случай Деня на българската просвета и култура и на славянската писменост, днес от 18 ч. в НДК. \n\"Позволете ми, дни след отшумяването на празничните слова и песни по случай 24 май, да се обърна с думи на благодарност към вас, съвременните продължители на делото на Светите равноапостоли Кирил и Методий. За Вашите неуморни усилия да развивате и опазвате чистотата на езика ни, да защитавате силата на знанието и книгите, да се борите за утвърждаването на свободата на духа. За Вашия принос в отстояването на националното ни достойнство и на водещото място на родната ни духовност сред европейските и световните образование, наука и култура\", пише Нинова в поканата си. \n    \n \t\n", "date": "2018.05.29", "title": "ПОКАНА"}
{"url": "http://www.duma.bg/node/167705", "text": "Китай реагира гневно, след като два военни кораба на САЩ са плавали близо до спорните Параселски острови в Южнокитайско море. Пекин окачестви това като \"провокация\", пише британският в. \"Индипендънт\". \nКитайските кораби и авиация са предупредили американските кораби да напуснат, тъй като са навлезли в териториалните води на Южнокитайско море без позволение. Тези действия \"нарушават китайското и съответното международно право, сериозно посягат върху китайския суверенитет и нараняват взаимното стратегическо доверие между двете военни сили\", казва се в изявление на китайското Министерство на отбраната. САЩ твърдят, че двата кораба са доближили на 12 морски мили от островите.     \n \t\n", "date": "2018.05.29", "title": "Кораби на САЩ разгневиха Китай"}
{"url": "http://www.duma.bg/node/167706", "text": "Около 50 жители на център за прием на бежанци и мигранти в източния германски град Дрезден нападнаха полицаи и раниха трима от тях, предаде ДПА. Полицията в Дрезден съобщи, че нейни служители са били извикани в центъра, след като двама грузинци се сбили при раздаването на храна в петък вечер. \nВ отговор на полицейската операция се събрали около 50 обитатели на центъра, които хвърляли запалени цигари и нанасяли удари и ритници. Един от нападателите дори се опитал да използва железен прът от рамката на леглото си. След изпращането на допълнителни полицаи положението бе овладяно. Арестувани са четирима грузинци, обвинени в нарушаване на реда. \nМеждувременно морската спасителна служба на Испания е заловила 532 мигранти, които се опитвали да прекосят опасните води на Средиземно море от Северна Африка. Спасителните лодки са заловили 239 мигранти в 8 малки плавателни съда. Това стана, след като други 293 мигранти бяха заловени, пътуващи нелегално в 9 лодки. Благоприятното време в Гибралтарския проток способства за увеличения трафик на нелегални мигранти. През 2017 г. в Испания са пристигнали по море 22 400 души, три пъти повече от 2016-та. \n    \n \t\n", "date": "2018.05.29", "title": "Мигранти вилняха в Дрезден, ранени са трима полицаи"}
{"url": "http://www.duma.bg/node/167707", "text": "Британските евроскептици  заподозряха  правителството на Тереза Мей в тайно намерение да остави страната в Евросъюза. Причината е, че са заделени стотици хиляди паунда за предстоящите избори за Европарламент, разкри в. \"Телеграф\".  \nИзданието изясни, че избирателната комисия на Обединеното кралство е получила 829 000 паунда за \"дейност, свързана с изборите за Европейския парламент през 2019 година\". Вотът ще се проведе между 23 и 26 май. Великобритания обаче трябва да напусне ЕС два месеца преди това - на 29 март 2019 г. Няма логика тя да се ангажира с тези избори. И понеже комисията все пак е получила средства, вече плъзнаха слухове, че сроковете за \"Брекзит\" могат да бъдат удължени, подчертава изданието. \nВ избирателната комисия поясниха, че средствата са били заделени \"като предохранителна мярка\", за да разполага тя с бюджет по изпълнение на функции, свързани с изборите \"при малковероятния случай те да се състоят\" (във Великобритания). \nОфициално \"Брекзит\" (излизането на Великобритания от ЕС) трябва да стане в 23:00 на 29 март 2019 година. Преходният период ще продължи до 31 декември 2020 година.     \n \t\n", "date": "2018.05.29", "title": "Правителството на Мей заподозряно в анти\"Брекзит\""}
{"url": "http://www.duma.bg/node/167711", "text": "Германия ще се опита да прекрати спора между САЩ и ЕС заради решението на президента Доналд Тръмп да наложи високи митнически тарифи върху вноса на стомана и алуминий от ЕС, заяви министърът на икономиката Петер Алтмайер. \nАлтмайер ще обсъди въпроса с еврокомисаря по търговията Сесилия Малмстрьом и с министъра на търговията на САЩ Уилбър Рос на среща на Организацията за икономическо сътрудничество и развитие (ОИСР) в Париж тази седмица. \"Трябва да се опитаме да избегнем по-високите тарифи\", посочи министърът, цитиран от медиите. \nМитото 25% за вноса на стомана и 10-процентното за вноса на алуминий влиза в сила от 1 юни.  \nМеждувременно австрийският канцлер Себастиан Курц заяви в интервю за в. \"Файненшъл таймс\", че САЩ са станали ненадежден партньор за ЕС. \"Съединените щати стават все повече и повече ненадеждни за нас. Най-важното нещо е Европа да остане единна\", подчерта канцлерът. \nКурц засегна и конструктивните отношения между ЕС и Русия. \"Не смятам, че е погрешно страните от ЕС като Австрия, която винаги е готова да гради мостове на приятелство, да имат добри отношения с Русия\", каза той.       \n \t\n", "date": "2018.05.29", "title": "Германия ще помирява САЩ и Евросъюза"}
{"url": "http://www.duma.bg/node/167710", "text": "В Словакия, Унгария и Чехия харесват Владимир Путин повече от Доналд Тръмп. \nТова показва допитване на международната изследователска организации \"Глобсек\", на което се позовава в. \"Известия\". Според социолозите най-голяма е разликата между двамата президенти в Словакия, където Путин е харесван от 41% от допитаните, а Тръмп от 16 на сто. В Чехия съотношението е 32% към 27%, а в Унгария 33% към 30%. На свой ред поляците отдават предпочитания на американския президент - 46% за него срещу 13% за Владимир Путин. \nОсвен това в страните от Вишеградската четворка (В-4) руският президент е изпреварил германския канцлер Ангела Меркел и френския президент Емануел Макрон.  \nРейтингът на сп. \"Форбс\" от май за най-влиятелните хора в света постави Путин на второ място след китайския лидер Си Цзинпин и преди Тръмп.   \n \t\n", "date": "2018.05.29", "title": "Путин харесван повече от Тръмп"}
{"url": "http://www.duma.bg/node/167712", "text": "Полша е готова да вложи 2 млрд. долара в създаването на постоянна военна база на САЩ на своя територия. Сега там временно има една американска бронетанкова дивизия, която има за цел сдържането на Русия. Това съобщи полският портал Onet, като се позовава на документ на Министерството на отбраната във Варшава. Новината официално бе потвърдена от говорител на министерството, като бе уточнено, че това се съдържа в доклад за увеличаване на американското военно присъствие на полска територия, изпратен до Конгреса в САЩ. \n\"Постоянното присъствие на военни от САЩ е необходимо за сдържане на Русия, чиято позиция заплашва Европа\", се казва още в документа. \"Предложението отразява ясната и належаща нужда да се разположи за постоянно американска бронирана дивизия в Полша, а Варшава ще се ангажира да подпомогне значително това, давайки 1,5-2 млрд. долара за установяването на съвместни военни инсталации и осигуряването на по-свободно придвижване на въоръжените сили на САЩ\", се казва в документа на военното министерство. \nКакто отбелязват в полското военно министерство, Варшава е готова \"да раздели бремето на разходите за отбрана и да направи решението по-рентабилно за правителството на САЩ\". В документа има информация за евентуално разполагане на военни обекти и болници, а също така училища, спортни зали за персонала и семействата им. В публикация на РБК се отбелязва, че предложението е било изпратено в Белия дом, в Конгреса на САЩ, редица правителствени структури и аналитични центрове. Като явен знак за нарастващите неразбирателства вътре в полското правителство военното ведомство потвърди, че е изпратило предложението във Вашингтон, преди да се консултира първо с външното министерство и - още по-важно - без знанието на президента Анджей Дуда, който е главнокомандващ въоръжените сили на страната. \nСпоред Варшава инвестирането в проект за разполагане в страната на бронетанкова дивизия на САЩ трябва да покрие значителна част от средствата за създаване на съответната инфраструктура и поддържането на бойната готовност на съединенията. Освен това на американските военни може да бъде предоставена за ползване част от инфраструктурата на полското военното министерство. \nПолското предложение отразява отдавнашно желание на Варшава да изгради по-тесни връзки в сферата на сигурността със САЩ и да има американски войници на своя територия, пише \"Политико\". Американското издание коментира, че случвайки се само месец преди лидерите от НАТО да се съберат на среща в Брюксел, полската инициатива със сигурност ще предизвика гнева на Русия и ще бъде възприета със скептицизъм от европейските съюзници, които искат да подобрят отношенията си с Москва, като например Италия и в някои случаи Германия.   \n \t\n", "date": "2018.05.29", "title": "Полша дава $2 млрд. за база на САЩ  "}
{"url": "http://www.duma.bg/node/167709", "text": "В България е най-мощното русофилско движение  \n\"Най-мощното русофилско движение, от няколко десетки хиляди души, е в България\", отбеляза Константин Косачов, ръководител на комисията в Съвета на федерацията. Той каза това по повод предстоящия на 5-6 юни IV Ливадийски форум в Ялта, Крим. Косачов уточни, че на форума ще се обсъжда идеята за създаване на международна неправителствена организация на русофилите, която да обединява национални движения. \"Идеи за това сме чували от нашите приятели в България, Франция, Йордания и в други страни\", заяви Косачов. \"Това ще бъде нашият отговор на русофобите\", заяви Валентина Матвиенко, ръководителката на Съвета на федерацията. \n Турция хвърля око на СУ-57 \nТурция обмисля да купи руски военни самолети СУ-57 в случай, че САЩ откажат да й продадат военни самолети Ф-35, съобщиха турските медии. Анкара няма намерение да се откаже от самолетите на САЩ, но е започнала преговори за евентуалната им замяна с руски, които са два пъти по-евтини. СУ-57 е невидим свръхзвуков изтребител от пето поколение. \nРежимът на Асад е в интерес на Израел \"Един реалистичен поглед към сложната ситуация показва, че стабилността на управлението на Башар Асад е от интерес на Израел\", заяви депутатът Бен Реувен от Ционисткия съюз, цитиран от в. \"Maariv\". Той също изказа предположение, че отстраняването на Иран от Сирия е в интерес на Русия, САЩ, Сирия и Израел. Междувременно руски бойни самолети Су-34 са прихванали израелски изтребители Ф-16 над ливанския град Триполи, които се изтеглили към страната си.  \n Американци ликвидираха психясал стрелец \nВъоръжени граждани убиха нападател в ресторант в град Оклахома, който бе открил огън в заведението, ранявайки 4 души, между които две деца. Стрелецът бил с психически проблеми, но имал право на оръжие. Двама минувачи видели какво става и ликвидирали убиеца с личното им оръжие.    \n Драмата на завърнал се румънски гурбетчия \nНеприятна изненада очаквала румънеца  Константин Релиу от град Бърлад, когато той се върнал у дома след продължителна работа в Турция. Още на столичното летище \"Отопени\" му казали, че в базата данни той се води като починал. Вече в Бърлад установил, че бившата му жена успяла през 2016 г. да получи удостоверение от съда, че е умрял, продала апартамента, омъжила се отново и сега живее в Италия.  \n  \n    \n \t\n", "date": "2018.05.29", "title": "Кратки новини"}
{"url": "http://www.duma.bg/node/167738", "text": "Днес от 15 до 17 часа народният представител от \"БСП за България\" Димитър Данчев и общинският съветник Борис Цветков ще бъдат на разположение на софиянци в постоянната приемна на БСП в София на ул. \"Леге\" №10, етаж 1. \nЖелаещите може да се запишат предварително на телефон 02/987 20 86. \n    \n \t\n", "date": "2018.05.29", "title": "ПРЕДСТОЯЩО"}
{"url": "http://www.duma.bg/node/167708", "text": "Президентът на Италия Серджо Матарела не одобри предложението за ново правителство и ще вземе решение за провеждането на предсрочни избори в най-близко време. Това заяви държавният глава в неделя пред журналисти, след като не прие списъка с министрите, който му бе предложил юристът Джузепе Контe. \n\"В най-скоро време ще взема решение за провеждането на предсрочни избори, като взема предвид изискванията на някои политически сили и мнението на парламента\", каза Матарела. \nМатарела обясни, че е утвърдил всички имена, с изключение на това, за което лидерът на \"Движение 5 звезди\" Луиджи Ди Майо и първият човек в крайнодясната \"Лига\" Матео Салвини отказват да правят компромиси - за портфейла на икономиката и финансите бе номиниран 81-годишният Паоло Савона, опитен икономист, но изявен евроскептик. Той самият разглежда еврото като \"германски затвор\". Той споменава в книга, цитирана от италианската преса, че има \"план Б да се измъкне от еврото, ако бъде принуден, с воля или сила\". \nМатарела има намерение в понеделник да се срещне с икономиста Карло Котарели. Това означава, че държавният глава може да предложи на Котарели да сформира кабинет. Вероятността обаче той да бъде одобрен от парламента е на практика нулева, тъй като и \"5 звезди\", и \"Лига\" не са съгласни с този вариант. \nКарло Котарели е бил служител в Международния валутен фонд. Като директор на надзорния финансов орган на Италия по разходите през 2014 година се застъпва за режим на икономии. Тогава той имаше намерение да работи за съкращаване на бюджетните разходи с 32 млрд. евро. \n\"Данъците в Италия са по-високи в сравнение с другите европейски страни. Това намалява нашата конкурентоспособност. Все още разполагаме с широко поле за действие, да намалим бюджетните си разходи и да повишим ефективността\", заяви тогава Котарели. \nСлед ветото на Матарела лидерът на антисистемната партия \"Движение 5 звезди\" в Италия Луиджи ди Майо заяви в неделя вечерта, че ще опита да постигне в парламента свалянето на президента Серджо Матарела. \nДи Майо заяви по телефона за телевизионно предаване, че смята да поиска член 90 от конституцията на Италия, който разрешава да бъде обвинен държавният глава за \"държавна измяна\" или \"нарушение на Конституцията\". \n\"Да го кажем ясно, че е безполезно да се ходи да се гласува, тъй като правителствата се правят от рейтинговите агенции, финансовите и банкови лобита. Винаги едни и същи\", разбунтува се Ди Майо. \n\"Сега казвам на Матарела, че искаме дата за  нови избори. Това няма да са политически избори, а референдум за защита на демокрацията. Утре искаме да знаем датата на изборите или тръгваме към Рим. Матарела не ме представлява. Той изрази интересите на други страни, а не тези на италианците. Италия не е свободна страна, тя е окупирана страна финансово, не военно, от германците, французите и бюрократите от Брюксел\", ядосан бе и Салвини. В понеделник обаче Салвини не подкрепи искането на Ди Майо за импийчмънт и предупреди срещу решения, които се взимат под влияние на гнева. Бившият премиер Силвио Берлускони също не подкрепи Ди Майо и нарече призива му \"безотговорен\".  \nЕдинствената партия, която подкрепи искането за импийчмънт, беше малката крайнодясна \"Братя на Италия\". В същото време бившият премиер и лидер на Демократическата партия Матео Ренци нарече заплахите към Матарела \"подлост\", а сегашният й генерален секретар Маурицио Мартина заяви, че президентът е защитил страната, Конституцията и националните интереси. \nИскането на Салвини за нови избори е разбираемо, тъй като партията му е във възход: след като получи 17% на последните парламентарни избори, в момента е около 25% от намеренията за гласуване в избирателните секции. Но за да спечели изборите, той ще трябва отново да се обвърже със съюзниците си - десни и крайнодесни, които остро критикуваха програмата, договорена с \"5 звезди\".  \nПредседателката на Сената, Мария Елизабета Алберти Казелати, заяви, че нови избори няма непременно да променят ситуацията: \"Ако сега се върнем да гласуваме със същия избирателен закон, ние ще се озовем при същите проблеми като днес.\" Това мнение като че ли се споделя и от Салвини, който заяви, че сега ще търси от \"5 звезди\" подкрепа за промени в закона преди новите избори.   \n    \n \t\n", "date": "2018.05.29", "title": "Италия върви към предсрочни избори "}
{"url": "http://www.duma.bg/node/167714", "text": "\nНа 9 август 1974 г. тогавашният президент на Съединените американски щати, републиканецът Ричард Никсън, подава оставка от поста си под непосредствената заплаха да бъде подложен на процедура на импийчмънт (отстраняване от длъжност) от страна на американския Конгрес заради аферата \"Уотъргейт\" - проникването през 1972 г. с взлом в щаб-квартирата на Демократическата партия за предстоящите избори в едноименния хотелски комплекс. \nНахлуването е извършено по поръчка на комитета за преизбирането на Ричард Никсън за втори мандат като стопанин на Овалния кабинет в Белия дом. Взломаджиите са един бивш агент на ЦРУ и неколцина кубински емигранти. Целта е да бъде монтирано подслушвателно устройство на телефона на председателя на Демократическата партия Лари О'Брайън, както и да бъдат заснети документи за стратегията относно предстоящата предизборна кампания на съперницата на Републиканската партия. Но взломаджиите са заловени от един охранител в хотелския комплекс. \nПоследвалите опити да бъде прикрито участието в престъплението от страна на комитета за преизбирането на Ричард Никсън, извършено от самия него, от министъра на правосъдието (генералния прокурор) Джон Мичел, от началника на президентската администрация Х. Р. Халдейман, помощника на президента Джон Ерлихман, също и от правния съветник на Белия дом Джон Дийн, както и редица други приближени на американския президент, накрая довежда до изслушвания в Конгреса за взлома в щаб-квартирата на Демократическата партия и за участието в него на самия президент и на неговото обкръжение. Магнетофонни записи от разговорите  на американския президент, които задължително служебно се извършват, когато той е на телефона в Овалния кабинет, и изискани от Конгреса относно периода непосредствено преди и след извършването на взлома в щаб-квартирата на Демократическата партия, се оказват манипулирани - липсват техни части. Това довежда до намерението от страна на демократите в Конгреса да стартират процедурата за импийчмънт. \nСлед като Камарата на представителите гласува утвърдително по три точки за импийчмънт, въпросът е поставен за одобрение от Сената. Там Ричард Никсън може да очаква подкрепа вече от не повече от 10-12 сенатори, които да гласуват против отстраняването му от поста. Ето защо, макар и с голяма вътрешна съпротива, Ричард Никсън подава оставка. Мнозина от неговите сътрудници, замесени в аферата \"Уотъргейт\", са изпратени по-късно в затвора след шумен съдебен процес, нашироко отразяван от средствата за масова информация. А американските журналисти Карл Бърстайн и Боб Уудуорт стават световноизвестни със своята документална книга по случая \"Цялото президентско войнство\". В нея документално е изложена цялата хронология на разкриването срещу солидно възнаграждение от страна на \"вътрешен човек\" в администрацията на Ричард Никсън на подробностите, свързани с опитите на стопанина на Овалния кабинет в Белия дом аферата да бъде прикрита. До ден днешен името на информатора, представен под псевдонима \"Дълбокото гърло\", в серията статии, публикувани своевременно в процеса на разобличаването на Ричард Никсън & Ко. във в. \"Вашингтон поуст\", остава неизвестно. \nВсъщност напускането на Овалния кабинет в Белия дом е финалната сцена от неуспешния втори мандат на Ричард Никсън. През октомври 1973 г. вицепрезидентът Спиро Егню е принуден да подаде оставка поради обвинения за укриване на данъци от доходи от ... подкупи, за които той признава. \nНа основание на ХII поправка на Конституцията на САЩ да заеме вицепрезидентския пост е избран Джералд Форд. Именно той се заклева като президент след оставката на Ричард Никсън. Месец по-късно опрощава всички извършени от Ричард Никсън престъпления, макар че официално неговият предшественик не е бил обвинен в нищо от американския Конгрес. \nДвата провала по върховете на Републиканската партия мотивират демократите да минат в настъпление срещу своите съперници. В Сената е създадена т.  нар. \"комисия на сенатора Франк Чърч\" за разследване на ЦРУ. \nВ своята автобиография известният американски политик и кандидат за президент от Републиканската партия Бари Морис Голдуотър (2 януари 1909 г. - 29 май 1998 г.) разкрива драматичния шок сред американците, когато бива разкрито, че ЦРУ не само е действало на територията на самите САЩ, но то е било в нарушение на законите, като е отваряло частни писма, проучвало е журналисти, които са публикували \"изтекла\" класифицирана информация, организирали са електронно подслушване и други незаконни намеси в частния живот. \nСекретната документация, до която комисията \"Франк Чърч\" получава достъп, относно дейността на ЦРУ през 50-те и 60-те години на миналия век      изкарва на бял свят \"мръсното бельо\"  на американските \"рицари на кинжала и плаща\". Били са планирани опити за убийствата на \"марксисткия\" (според оценката на ЦРУ), политически деец на Република Конго Патрис Лумумба, както и на кубинския лидер Фидел Кастро. \nСамо за периода от 1961 до 1967 г. по данни на списание \"Юнайтед стейтс нюз енд уърлд рипорт\" ЦРУ е провело около 900 \"тайни операции\" против \"нежелателни\" дейци и правителства. \nПрез 70-те години на миналия век, когато излизат наяве подривните акции на ЦРУ, включително политически убийства и държавни преврати, Конгресът на САЩ под натиска на общественото мнение създава специална комисия на Камарата на представителите за разследване на дейността на разузнавателните органи, възглавявана от конгресмена Отис Пайк, която работи паралелно с аналогичната сенатска комисия под председателството на Франк Чърч. Планира се работата и заключенията на комисията \"Отис Пайк\" да бъдат обобщени в цялостен доклад. \nВъпреки че Конгресът засекретява съдържанието на този доклад и забранява неговото разпространяване в средствата за масова информация, нюйоркският вестник \"Вилидж войс\" успява да се сдобие със съдържанието му. \nВ доклада се съдържа многозначителен пасаж: \"Правомощията и разходите на разузнавателните органи в САЩ са първият обект на разследване при изслушванията в комисията. Като се основава на анализа, проведен от ревизорите на Главното счетоводно управление и представени на комисията, тя стига до извода, че разходите за разузнавателни операции зад граница 3-4 пъти превишават тези суми, за които се дава информация на Конгреса, и 5 пъти превишават в действителност сумата на разходите вътре в нашата страна, за които ръководителите на федералното правителство дават сведения на Конгреса.\" \nПо-нататък следва още по-голям шок за държаните в неведение американски законодатели (и данъкоплатци!): \"Правителството - се подчертава в доклада на комисията \"Отис Пайк\" - не отделя особено внимание на тази поразителна свобода, с която ЦРУ изразходва средствата, също както и на широкото използване на \"необявени фондове\"... В резултат буквално шепа ръководители на разузнавателните органи изразходват над 10 милиарда долара практически без всякакъв контрол.\" \nВ категорията на \"най-скъпоструващите\" и \"опасни\" авторите на доклада посочват \"тайните операции\" на ЦРУ по снабдяване с оръжие и формиране на военни и полувоенни формирования зад граница през периода 1965-1975 г. (23 процента от всички операции). В това число: \"създаване на тайни армии, финансова помощ на групи, участващи във военни действия, обучения на военизирани групи (включително професионални терористи - бел. авт.) и осигуряване на съветници, доставки на оръжия, боеприпаси и друго военно снаряжение\". \nЕто че  механизмът за тайните терористични операции  е сглобен да функционира плавно благодарение на ресурса от безотчетни финансови средства. \nСпоред бившия агент на ЦРУ Ралф Макгихи: \"ЦРУ не се явява и никога не е било чисто разузнавателно управление. То фактически представлява инструмент на президента за осъществяване на подривни терористични операции зад граница.\" \n\"От края на войната (Втората световна - бел. авт.) ние, ЦРУ, не сме вършили нищо друго, освен да помагаме на различни ... сили в тяхната борба против комунистическата опасност\" - това изказване принадлежи на Уилям Колби, бивш директор на ЦРУ. \nМакар и скандалът да е огромен, години по-късно се оказва, че ЦРУ нито на йота не е променило стила си на дейност. \nВ края на 1983 г. лично тогавашният американски президент дава заповед на ЦРУ да организира минирането на никарагуанското крайбрежие като средство за натиск върху революционното сандинистко правителство, а същевременно и начин да се окаже подкрепа на въоръжената съпротива срещу законната власт. \nВ желанието си да осигури финансирането на т. нар. \"контрас\" Роналд Рейгън, зад гърба на американския Конгрес, въпреки изричния закон, че само в правомощията на американските законодатели е да разрешават сключването на сделки за износ на оръжие в чужбина над 25 000 щат. долара, дава зелена светлина за тайна доставка на оръжие за Иран. Получените суми заминават директно в разпореждане на никарагуанските въстаници. Тогава избухва скандалът \"Иран - контрас\" с главен оперативен обвиняем полковник Оливър Норт. \nВсъщност президентът Роналд Рейгън нарушава още един закон, приет след т. нар. \"Тонкински инцидент\" в крайбрежните води на Социалистическа република Виетнам, който е използван от тогавашния американски президент Линдън Джонсън като основание да започне военни действия срещу Северен Виетнам, без да е поискал одобрението на Конгреса. \nЗаконът, който Роналд Рейгън нарушава, е, че само двете камари на законодателното тяло на Съединените щати имат право - при съвместно решение - да обявяват военни действия срещу друга държава. Всъщност чрез нареждането си де факто Роналд Рейгън е обявил война на официалните власти в Никарагуа, понеже според международното право минирането на пристанища на дадена страна е равносилно на обявяване на военни действия срещу нея. \nВъпреки широкия отрицателен международен отзвук от действията на американския президент както по отношение на финансирането на никарагуанските \"контрас\" посредством продажбите на оръжие на Иран в нарушение на закона, като особено остри в случая бяха реакциите на Израел - дългогодишния съперник на Иран за влияние в Близкия изток, - така също и в самите Съединени щати, а и в чужбина, общественото мнение осъди минирането на никарагуанските териториални води. Но вместо да изрази в някаква форма разкаяние за своето поведение, Роналд Рейгън прехвърли вината върху журналистите, които той оприличи на \"акули, които помирисват кръвта\", като по този начин направи твърде тромав опит да омаловажи както своите постъпки, така и техните последици. \n    \n \t\n", "date": "2018.05.29", "title": "Когато скелетите са извън гардероба "}
{"url": "http://www.duma.bg/node/167713", "text": "МЕЖДУНАРОДЕН ДЕН НА МИРООПАЗВАЩИТЕ СИЛИ НА ООН. Отбелязва се от 2002 г. по решение на Общото събрание на Организацията на обединените нации. На този ден се отдава почит на жертвите и безкористната отдаденост на миротворците, служещи по целия свят. ПРАЗНИК НА ГОРНА ОРЯХОВИЦА. Датата се отбелязва в знак на признателност към подвига на Георги Измирлиев, обесен на 28 май 1876 г. До 2005 г. празникът на града се празнува на 28 май. От 2006 г. с решение на ОбС е преместен на 29 май, а 28 май е обявен за ден за почит и преклонение пред героите. 1871 - РАЖДА СЕ СЕРГЕЙ ЗЕРНОВ, УЧЕН, АКАДЕМИК (УМИРА 1945 Г.). Основател на хидробиологията в Русия. Пръв описва фауната и биоценозите на Черно море през 1913 г., изучава българското крайбрежие. Автор е на първия оригинален учебник \"Обща хидробиология\". На него принадлежи откриването през 1908 г. в северозападната част на Черно море, на запад от Крим, на огромните запаси от червени водорасли. Това откритие прави възможно да се организира промишленото производство на йод. 1953 - ПЪРВО ПОКОРЯВАНЕ НА ВРЪХ ЕВЕРЕСТ. На върха на най-високата планина първи стъпват Едмънд Пърсивал Хилари - новозеландски алпинист (на снимката), и шерпът Тензинг Норгей. Те развяват четири флага - на Великобритания, Непал, Индия и ООН. Еверест официално има три имена: англоезичното Еверест, на тибетски - Джомолънгма (Богинята майка на света), и на непалски - Сагарматха (Високо в небесата). Английското име идва от фамилията на директора на Индийската топографска служба полк. Джордж Еверест, заемал този пост през 1830-1843 г. 1985 - ТРАГЕДИЯ НА СТАДИОН \"ХЕЙЗЪЛ\". На финала на Шампионската лига на УЕФА в Брюксел, Белгия, 39 футболни запалянковци са убити, а стотици са ранени от срутена подпорна стена, след като привърженици на \"Ливърпул\" проникват в сектор на \"Ювентус\". Мишел Платини отбелязва единствения гол в мача от дузпа и донася победата за \"Ювентус\". Двубоят е последният, игран на построения през 1920 г. \"Хейзъл\". Съоръжението е разрушено и на негово място е построен нов стадион само със седящи места. 1990 - УМИРА АЛЕКСАНДЪР ЦВЕТКОВ, ШАХМАТИСТ (Р. 1914 Г.). Първият българин международен майстор от 1950 г. Израства в дом за сираци. Започва да участва в състезания по шахмат през 1935 г. Шесткратен шампион на България, участва на четири шахматни олимпиади. През април 1936 г. печели партията си с Александър Алехин на сеанса му в София. Тренира отбора по шахмат за жени на олимпиадата в Меделин, Колумбия, през 1974 г., когато българките печелят бронзови медали. През 1947 г. заедно с Михаил Кантарджиев основават сп. \"Шахматна мисъл\".   \n \t\n", "date": "2018.05.29", "title": "Датата"}
{"url": "http://www.duma.bg/node/167739", "text": "Безапелационен победител във Видинската община Макреш е кандидатът за кмет на БСП Митко Антонов, който надви издигнатия от ИК Веселин Велков. До изборите в Макреш се стигна, след като управлявалият пет мандата от БСП Иван Каменов подаде оставка по лични причини. \nВ Галиче социалистът Веселин Тушинов остана втори, като взе с 26 гласа по-малко от получилия 497 вота гербаджия Страхил Стоянов. Николай Димов се размина с кметския пост в девинското село Беден само с девет гласа. Тук изборите се наложиха, след като досегашният градоначалник от ГЕРБ Захари Стоилов реши да замине на гурбет в чужбина. \nС 25 гласа по-малко от опонента си кандидатът на БСП Костадин Куртев не успя да стане кмет на село Лясково, община Добричка.     \n \t\n", "date": "2018.05.29", "title": "Митко Антонов ще кметува в Макреш"}
{"url": "http://www.duma.bg/node/167716", "text": "\"Не гледам животните заради субсидиите. Гледам ги така, както съм ги гледал преди европарите - 26 години без почивен ден.\" Това казва 47-годишният Захарин Колев, който се занимава с животновъдство от началото на 90-те години. Първо е отглеждал крави, сега се грижи за 200 овце. \nЗаетите днес в сектора Захарин дели на животновъди и бизнесмени. Новите бизнесмени правят някакъв обор. На тях им е пределно ясно, че от това няма да печелят. Внасят животни само да получат субсидии. Чух, че за елитните животни, които идват от Германия, от Дания, дават по 600 лв. на крава. Нашите, обикновените, са по 200-250 лв., разказва той. \nСъпругата на Захарин - Дарина, преди години кандидатствала по европрограми, получила банков кредит и инвестирала в кравеферма. След този опит Захарин Колев пресмята пред БНР ползите и загубите. Ако има проекти за милиони, нещо може да остане, но такива дребни 100-200 хил. лв. - всичко си плащаш. Дарина кандидатства по три програми: за 60 хиляди инвестиция получи 48 000, лишиха я от майчинство, държавата не е дала един лев за детето ми. Кел файда, че е кандидатствала по тези програми. Като си плати два пъти по 9 хиляди лихвите на банките, по 7 хиляди на консултанта, застраховките и накрая, като дръпнеш чертата, само нерви и ядове. Като видях за какво става въпрос, нито европейски пари ми трябват, нито нищо, казва животновъдът.  Инжекция Уникалната финансова инжекция в съвременната история на България, каквато са евросубсидиите, типично по нашенски бе опорочена. Най-лошото е, че в бъдеще тези пари може да излязат солено на нацията и по-конкретно на онази част от нея, която не се докосна до \"усвояването\". А то направи доста хора милионери - комисионери, но не и съзидателни бизнесмени. \nЗа втория програмен период 2014-2020 г., плащането на който ще продължи до 2022 г., общият бюджет на европейските фондове за България възлиза на 16,4 млрд. евро. От тях 14 млрд. са европейско финансиране, а 2,4 млрд. се дават от националния бюджет. За съжаление селското стопанство стана пример за нецелесъобразно и неефективно разпределение на евросредствата. Тук най-добре се вижда ефектът на кривото огледало, създаван от европарите. \nДо първата година от членството на страната в ЕС субсидиите за производството са сравнително малко, след което рязко нарастват. През 2006 г. са били 69,4 млн. евро, което представлява 2,12% от общата продукция на сектора. През 2011 г. субсидиите за земеделие са вече 567 млн. евро, което е 13,13% от стойността на селскостопанската продукция и 37% от брутната добавена стойност. \nДнес 1,5% от всички регистрирани стопанства у нас обработват 82% от земеделската земя в страната. От близо 18 000 фирми в сектора 10 имат оборот от 2,89 млрд. лв. при общ размер на отрасъла в БВП от 4 млрд. годишно. Това са т. нар. агроолигарси - зърнопроизводители. Те за периода 2007-2013 г. са усвоили по първи (директните плащания) и по втори стълб (развитие на селските райони) около 14 млрд. лв. За предишния програмен период 75% от директните плащания са получени от 3700 физически и юридически лица, които на практика представляват 100 свързани лица. За развитие на селските райони са усвоени 2,6 мрд. евро, като 67% от тях са получени от тези 100 свързани лица, се твърди в доклад на Института за икономически изследвания при БАН.  \nДеформации \nИменно те доведоха до нездравословна концентрация на капитала в земеделието и оформяне на монопол при арендуването на земеделската земя. Прекъсната бе връзката между земеделските производители и потребителите. Очертава се трайна тенденция за западане на животновъдството, овощарството и зеленчукопроизводството, твърдят учените от БАН. \nОказва се, че у нас се произвежда предимно продукция с ниска добавена стойност -  основно зърно и други селскостопански суровини. Почти напълно е спряло производството на традиционни български храни. Опростеният отговор може да бъде, че това е резултат от общата селскостопанска политика на Брюксел. Това наистина е логичният отговор, защото, ако за зърнопроизводството 20 лв. на дка (средният размер на субсидията на 1 дка земеделска земя) съставляват около 30% от производствените разходи, то при зеленчукопроизводството, овощарството и лозарството тази сума не надвишава 1-2% от разходите за производство. Да не говорим за животновъдството. Практиката показва, че във всички страни на ЕС, където се прилага системата на директно плащане на площ, с изключение на България и Чехия, се прилага модулация на размера на субсидията. Това е механизъм, при който след определени площи на земеделската земя субсидията на единица площ се намалява, а над определен размер въобще не се изплаща. \nВ България става точно обратното. Политиката е насочена към стимулиране на едрите арендни стопанства или на практика към монополистични структури в земеползването. В повечето от старите членки на ЕС схемата за единно плащане на площ не се прилага, а земеделието се субсидира на база стопанство в зависимост от наличие на животновъдство и други земеделски производства с по-голям дял на добавената стойност. Опитът от последните години показва, че в България е избран модел на прилагане на общата селскостопанска политика на Брюксел, в резултат от който бе нарушена традиционната за страната структура на земеделското производство. Оказва се, че България не можа да формулира национална цел и съответната политика за постигане на растеж в този важен за икономиката и социалното развитие сектор.  Приоритети В крайна сметка проблемите в отрасъла не са свързани толкова с механизмите за усвояване на средствата от европейските фондове, колкото с формулиране на националните приоритети за развитие на земеделието, както и с развитието на селските райони у нас. Географското разположение на България предполага, че сме подходяща територия за производство на продукти от т. нар. Средиземноморска зона. Това означава да предлагаме грозде, плодове и зеленчуци за прясна консумация, вино, дребен рогат добитък за месо, овче мляко и продукти от него, етеричномаслени продукти или да произвеждаме традиционните български храни с голяма добавена стойност. Интеграцията в ЕС предполага производството на продукти с висока добавена стойност.  \nПрактиката от последните 20 години показва точно обратното. Развиват се области от земеделието, които не правят страната конкурентоспособна. Съществуват възможности за такъв тип земеделие в Добруджа и в някои други райони на Северна България. Интензивният тип земеделско производство е съсредоточен в страни с огромни територии като САЩ, Русия, Украйна, Германия, Франция. Там могат да си позволят да изнасят непреработено зърно. Страните от нашата географска група също отглеждат зърнени култури, но като предпоставка за развитие на животновъдството. Зърното се превръща в мляко и месо, а тези суровини се преработват във висококачествени и скъпи млечни и месни продукти. И точно с тези стоки са известни на пазара. Добавена стойност Когато зърното се преработи в брашно, добавената стойност е почти два пъти по-висока, отколкото в произведеното и изнесено като суровина зърно. За съжаление страната почти не изнася брашно и така губи добавена стойност. Ако това брашно бъде преработено в хляб, хлебни и други тестени изделия, добавената стойност нараства значително. Ако се произведе фураж, над 3 пъти. Ако с този фураж се хранят животни, ще се произведе мляко и месо, чиято добавена стойност е почти 9 пъти по-голяма от тази на зърното, което се изнася. Ако се преработи произведеното мляко и месо в млечни и месни продукти, добавената стойност нараства близо 13 пъти. Ако тази продукция или поне част от нея се поднесе в чинията на туриста, добавената стойност ще е 20 пъти повече от стойността на суровината в началото на веригата на зърното, твърдят учените. \nРазбира се, всичко това е много теоретично, много условно, въпреки че е изчислено по методика на ФАО към ООН и Евростат. Влияние върху добавената стойност на крайната продукция оказва не само зърното. Факторите са много - технологиите, другите отрасли. Точно заради тях ефектът би бил още по-голям, ако се изпълни докрай математическият модел за изчисляване на добавената стойност. Този ефект е приблизително 1,5-2,5 млрд. лв. добавена стойност всяка година. \nЗа съжаление ефектът не се състои само в добавената стойност. Освен нея българите губят и около 200 000 работни места. Така за времето, в което България е член на ЕС, теоретично с модела на свръхедро, монокултурно латифундистки тип земеделие в сравнение с модела на традиционното българско производство страната губи около 10 млрд. лв. добавена стойност и 500 хил. работни места.   \n \t\n", "date": "2018.05.29", "title": "Изкривеното огледало на евросубсидиите"}
{"url": "http://www.duma.bg/node/167717", "text": "- Д-р Скатов, обичайно след експедиция казвате, че ви е последна. И този път ли е така, или ще завършите проекта си? \n- Наистина си казвах, че след тази експедиция повече няма да ходя. Хората нямат представа за какво става въпрос - действително си рискуваме живота. И колегите така казват \"Всяка година се отказвам, но на следващата пак тръгвам\". Бях решил, че след Чо Ою ще кача Еверест за трети път, но вече без шерпа и кислород, а това се счита за едно от най-големите постижения във височинния алпинизъм. И че това би бил върхът на постиженията ми и мога спокойно да се оттегля. Но Китайската планинска служба, основен организатор на експедициите в Тибет, не ме допусна. Още от март имах от тях разрешение за солово изкачване. Такова бе издадено и на Боян Петров, и на още няколко души. Инцидентът с него обаче стана световноизвестен и китайците за първи път допуснаха спасителна акция. Досега не е имало такова нещо - нито за американец, италианец, германец... Лично вицепрезидентът на Автономна република Тибет бе на място, за да организира акцията. На всеки от подстъпите към Шиша Пангма, Чо Ою и Еверест, които са от китайската страна на Тибет, има офицер. На 18 май два часа говорих на съответния служител да ме пусне. Накрая ми каза \"Ако намериш шерпа, ще видим\". Имаше 185 тръгнали към върха и 190 шерпи и пробвах, питах тоя-оня от слезлите, но всички бяха изморени. Не може някой, който току-що се е качил, да тръгне от базов лагер обратно нагоре. Исках да убедя някого, че ще декларира да дойде с мен, но ги бе страх, че ако ги хванат да лъжат, 10 или 20 години не могат да влязат в Тибет. Само един, бая уморен, се нави: \"9000 долара ми дай, намери 6 бутилки кислород и ще дойда с теб\". Викам \"Бе, човек, какви 9000 долара, аз имам само 1000 в джоба\" (смее се). \nТака и не намерих шерпа, но усетих много силно, че дори да бях намерил, просто те искаха да се прибера жив и здрав. Тогава бях малко ядосан, защото имах огромно желание. Чо Ою бе перфектната аклиматизация за безкислородно изкачване на Еверест - да си на 8200 м, слизаш няколко дни \"за почивка\" в Тингри и да тръгнеш. Пък и имаше \"прозорец\" за атака на Еверест от 13 до 26 май. \n- Колко други алпинисти имаха разрешения за солови акции на Еверест? \n- То имаше само един, който поиска разрешение за такава след мен и Боян. А единственият, който искаше да го осъществи, бях аз. Имаше военни и през нощта си мислех да драсна нагоре, имах 5-6 часа до базов лагер. Там разполагат с над 100 тибетски шерпи, които са местно население. Викам си, да не стане международен конфликт (пак се усмихва). Върнаха ми цялата такса, което по принцип не се прави, явно им стана неудобно. Но съм направил и допълнителни разходи. На Еверест на 5200 и 6400 м имаме закуска, обяд, вечеря и предплатеното няма как да ми го върнат. Не планирам нова атака в скоро време. Беше важно сега, защото Чо Ою е близо, те са на 20 км по въздух. От Тингри до базовия лагер към Еверест е 2,5 часа с кола. \n- Как мина самото изкачване на Чо Ою? \n- Няколко души от България ме придружиха до базовия лагер на Чо Ою, изкарахме 2 седмици заедно, добра аклиматизация. Базовият лагер се ползва само за 2-3 нощувки, на 4700 м. Междинният лагер е на 5400 м, само за една нощ. Основният лагер е Преден, на 5700 м - височина, която не е за подценяване, тъй като е над тази, считана възможна за възстановяване при хората - 5000 м. \nОт друга страна пък, бе хубаво, че с групата бяхме по-близо до върха. Изкарах там 3 нощувки. Качих се на 6000 м, за да депозирам багаж - палатка, храна, газ, котлон. Следващия ден се качих на Лагер 1 на 6100 м, занесох си цялото оборудване. Почивах 2-3 нощи, защото правилото е, когато атакуваш осемхилядник без кислород, да спиш на около 1000 м под върха. Чо Ою е 8188 м, а Лагер 2 е на 7150 м и при третата аклиматизация направих нощувка там. После слязох в Преден базов лагер в очакване на \"прозорец\" да се качим. Даваха прогноза за най-добро време на 12 май. Това ще рече, че трябваше да тръгнем на 10 май, за да спим в Лагер 1 вечерта, а на 11-и да поемем към Лагер 2, където да направим единствено почивка до около полунощ. По това време се тръгва към върха, за да имаш време през светлата част от деня, за да слезеш, докъдето можеш. Времето обаче беше лошо, качихме се до Лагер 2, но там прекарахме целия 12 май, на 7150 м, като за наш голям късмет 13-и се оказа перфектен ден. В 2.00 ч. тръгнахме общо 11 човека - 4-ма бяхме тези със соловите акции, другите бяха от две организирани експедиции, с по един прикрепен шерп. Теренът не е много труден, но не е и лесен. На 7600 м има една отвесна скала от 10-20 метра, а след това започва един кулоар, на 7700 м. Именно оттам започнах да чувствам ниското съдържание на усвояем кислород и точно там тези с маските дръпнаха, всеки се движи със собствено темпо. Не всички успяха същия ден да стигнат до върха. На Чо Ою най-важно беше, че нямаше вятър и денят бе топъл, а проблемът е, че слънцето огрява върха след 10.30 ч. Самият връх е едно огромно плато, на което може да се качиш и слезеш само от едно място. Бях сред последните, качили го, в 16.30 ч. китайско време. Тогава обаче падна страхотна мъгла и трябваше да стигна бързо до парапета, защото, ако се изгубиш, няма слизане. \n- Друго уплаши ли ви? \n- Най-големият шок бе Шин, южнокореец. Младо момче, без опит, но с огромно желание да се качи. В деня на атаката го гледах, че изоставаше на час и половина-два. Бях сигурен, че ще се качи, но се отказа. След като слязохме на 7150 м за трета нощувка, му казах, че двамата, заедно с третия останал - франзуцин на име Франк, трябва да слизаме. \"Ще дойда след малко\", ми каза. Тръгнах, макар че ми бе трудно с всичкия тоя багаж, защото се изви буря. Още като слязох на Лагер 1 към 20.30 ч., разбрах, че нещо се случва с него, защото има видимост към почти целия маршрут, а по него го нямаше. Към 22.30 ч. дойдоха спасителите - същите, дето са търсили и Боян. На следващия ден, 15 май, го намерили в Лагер 2, почти без сили. Помагали му да слезе надолу, но по трасето починал. Аз чак на 14-и разбрах за Боян, а на следващия ден Шин почина. \n- Как се договарят шерпите? \n- Те са организирани от фирмата (кооператива). Не плащам нищо, ако съм доволен, мога да му дам бонус, правил съм го. Ако си ходил 2-3 пъти и познаваш някой, може да кажеш, че искаш еди-кой си. Китайка, която качи 13 осемхилядника с един шерпа Нурбу, сега с него ще атакува и последния \"липсващ\" в колекцията й осемхилядник - Шиша Пангма. Шерпите са нормални хора като нас, работят за пари, но и сред тях има има по-човечни. \n- Проведохте ли по-различна подготовка от тази в предните години? \n- Да, включих планинско бягане с голяма денивелация. Счита се, че е сред най-подходящите занимания за безкислородно изкачване. Много е натоварващо, когато бягаш с 1500-2000 м положителна денивелация, в един ден пробягвам 20-30 км. Ефектът върху издръжливостта е много голям. \n- Ще прекратите ли проекта с осемхилядниците? \n- Всеки ден във фейсбук ме питат поне 100 души кой е следващият връх, кога тръгвам. Щом съм започнал, имам огромно желание да го завърша. Но сега нямам план за следващ връх, ще изчакам нещата да се случат от само себе си. \n- Започнахте с височинния алпинизъм от 2012 г. Кой е бил най-трудният ви момент досега? \n- Много са, почти на всяка година по 2-3. През 2017 г., на Лхотце, само на 50 м след като тръгнахме от последния лагер под върха, шерпата ми казва \"Аз няма да дойда\". Тръгнах сам и по средата на пътя ми се разхлаби винтилът на кислорода. Остана минимално количество. Вървя към върха и нямам представа ще стигна ли, камо ли да се върна. \n- Според Уикипедия Чо Ою е най-лесният за изкачване осемхилядник. Така ли е? \n- Такива работи въобще не трябва да се пишат, сякаш всеки може да отиде и да го качи. За мен Манаслу е значително по-лесен, но всичко зависи от състоянието на човека и в какви климатични условия ще попадне. През 2012 г. под Манаслу Лагер 2 е затрупан от лавина и 12-13 човека загиват, влачи ги половин километър надолу. Имам приятели алпинисти, които по 2 пъти са били на Чо Ою и не са се качвали. Миналата пролет имаше 36 човека, но само един от тях се качи, при това само до платото - Килиан Жонрет (бел. ред. - каталунски скиор и бегач на свръхдълги разстояния, смятан за най-добрия бегач в света). По принцип на Чо Ою се ходи есенно време, понякога тогава има стотици души. Китайската планинска служба има над 100 катерачи, не просто шерпи, които опъват парапети. Същите правят това през пролетта на Еверест. Дори температурите през септември са с 5-10 градуса нагоре. \n- К2 пък го определят като най-трудния осемхилядник. Кой от останалите 8 е най-привлекателният за вас? \n- Най-лесният може да бъде и най-трудният. И обратното. Тиражират К2 като най-труден, но има години като 2014-а, в които на него са се качили над 60 души. Анапурна I е най-опасният и най-малко изкачваният, казва статистиката. 235 човека са го качили, 75 са загинали. К2 е качен от над 500. Иначе ми се ходи на Шиша Пангма. Минах около него, бях на 10 км. Те са 2 върха - централен и главен. Над 90% ходят на по-ниския, защото е по-лесен. Видях го и опасния ръб, но всичко е за хора, качват се. \n- Не ви ли плаши Шиша Пангма, след като именно под него остана Боян Петров? \n- Ако ме плаши, няма да искам да ходя. \n- Според вас имаше ли смисъл от спасителната акция за Боян? \n- Зависи къде точно се е случил инцидентът. Ако е станал на височина между 7500 и 7800 м, той може да оцелее до 3-тия, 4-тия ден. Ако е на 5000 м, може и 30 дни да оцелее. А при Боян не знаем подробности. Намериха някои негови неща. Спасителите, провели акцията, ми казаха, че и преди лагера на 7500 м, и след него е пълно с цепнатини. Дълбоки са и постоянно вали сняг. Покриват се, не ги виждаш. Стъпваш и изчезваш. Според тях на 99,9% е попаднал на цепнатина. Много е малък шансът лавина да е паднала и да го е повлякла надолу. \n- Легендарният италиански алпинист Симоне Моро каза, че Боян е имал по-голям шанс да бъде намерен, ако си е бил взел сателитния телефон, но го е оставил, за да спести тегло... \n- Говорили сме си с Боян. Той не го взимаше от друга гледна точка - от суеверие, да не се знае... Аз също съм правил всякакви работи, но на последните експедиции го нося. Нося и специален спот, във всяка секунда всеки на сайта ми може да види къде съм. \n- Вярващ ли сте? \n- При нас трябва да имаш силна вяра, нямаш ли - няма как да те пусне планината. С много молитви става. \n- Вярно ли е, че от догодина китайците ще разрешават само изкачвания с кислород и с шерпа и ще спрат соловите акции? \n- Още през март казаха, че от 2019 г. ще забранят соловите изкачвания, но имаше преходен период сега и затова ми дадоха солов пермит (разрешение). Новината за Боян Петров ми подейства значително неприятно. В първия момент си рекох \"Сигурно е станала грешка, не могат да се свържат с него. Времето е лошо и му е паднала батерията. Били сме на 3 експедиции заедно, помагали сме си. Мина ми през ума \"Щом се случи с него, дали да ходя на Еверест?\". Но пък се мотивирах, че му бе мечта да се качи на върха, и реших да посветя изкачването си на него. Но и аз тръгвам с ясната нагласа, че нещо може да ми се случи и да не се върна. Мен за корееца ми беше мъчно, какво остава за Боян... Но някак си е естествено на тези височини, колкото и да звучи налудничаво. Само тази пролет са загинали над 10 души в опит да покорят осемхилядниците. \n- При завръщането си в България споменахте, че може от веганство да преминете към вегетарианство... \n- Трудна е диетата ми, особено на експедиции. Сутрин, обед, вечер - всички ядат месо, по килограм на ден. Даже омлета не го имат за храна. Решил съм още малко да бъда веган, ако организмът ми позволява да правя тези неща. \nПрез 2016 г. на Анапурна не се чувствах много добре и 3 дни ядох по едно яйце. Тогава даже си виках \"Какъв е смисълът, дори да имам някакъв недостиг, няма как да се набави по едно яйце?\". И тази година имаше ден-два, в които не се чувствах силен, но не знам дали е от режима на хранене. \n12 години не съм ял месо и риба. В началото ми беше по-трудно да убеждавам готвачите по лагерите, трябваше да водя преговори. Всичко да ми готвят разделно. За другите готвачът пържи наденички, за мен отваря консерва боб с лук. На обяд за тях пържоли, на мен ми сварява нахут. 12 години не съм ял месо и риба, не ми се и прияжда. \n- Сега къде и с кого ще си починете? \n- С ей тоя юнак (прегръща сина си Васко). Я кажи на баткото къде искаш да ходим? - \"На планина\".   \n \t\n", "date": "2018.05.29", "title": "Рискуваме живота си на всеки връх"}
{"url": "http://www.duma.bg/node/167715", "text": "Питате се кои са те - новите бирници? Ще се опитам да ви ги посоча и да обясня защо ги наричам така. \nАми погледнете ръководството на т.нар. здравеопазване у нас! В чии ръце е? Министерското кресло е окупирано от високопоставен счетоводител (поновому \"финансист\"). Друг високопоставен счетоводител (обаче жена) е зам.-министърка и най-сетне лице с диплома на лекар - д-р Бойко Пенков, бивш шеф на НЗОК - свалян впоследствие поради неудачи, но и щастлив съсобственик на здравноосигурителното дружество \"Доверие\". И още. Т.нар. Надзорен съвет на НЗОК, който де факто ръководи използването на средствата от здравноосигурителните ни вноски (т.е. нашите пари), е съставен изключително от високопоставени счетоводители (пардон - финансисти) и стопански дейци (пардон - икономисти). Представител на МЗ представете си е... юрист(?!).  А къде са представителите на лекарското съсловие - професионалистите в медицината, ще попитате вие. Няма ги! И започват да се сипят в резултат на тази \"управия\" заповеди, указания, наредби, та даже в момента се съчинява \"План за оздравяване на здравеопазването\", които обаче са пълни с недомислия, несъобразности с каноните на съвременната медицина на ХХІ век и най-вече с финансови мерки за ограничаване възможностите за опазване здравето и живота на данъкоплатците и здравно осигурените, т.е. на хората. Докато се стигна до решения, които аз отнасям към категорията \"Престъпления към човечеството!\" Ето и факти: \n1. По решение на Надзорния съвет на НЗОК, чийто председател тогава беше Кирил Ананиев, в края на 2017 г. бе наложен мораториум за 1 година за новите лекарства, което залегна в бюджета на касата за 2018 г. Както вече посочихме в броя на ДУМА от 22 март, ставаше реч за най-новите животоспасяващи лекарства, влизащи в т.нар. таргентна и безинтерферонова терапия. Но гневът на маса народ вероятно уплаши началника на бирниците и мораториумът бе отменен. Но само про форма. Вместо мораториума измислиха се, и то от хора с дискутабилен професионализъм в областта на фармакотерапията, т.нар. \"Промени в нормативната уредба, отнасящи се до определени лекарствени продукти\". Естествено тези продукти са забранените от вече анулирания мораториум. По този повод ето мнението на г-н Деян Денев - директор на Асоциацията на научно-изследователските фармацевтични производители в България (ARPharM): \"Промените предвиждат през 2018 г. някои нови терапии, заплащани от НЗОК, да подлежат на допълнителна процедура за проследяване на ефективността. Събраната информация по тази процедура ще се анализира от експерти в Националния център по обществено здраве и анализи (НЦОЗА), а анализите ще бъдат изпращани на Националния съвет по цени и реимбурсиране на лекарствените продукти (ССЦРЛП), който да преценява доколко си струва да се финансират с публични средства тези медикаменти.\" Представяте ли си - хора, на които не им е това работата, ще преценяват лекарства, утвърдени от ЕДА и ЕМА, при това широко използвани от близо 20 години в повечето европейски страни! С други думи, ще решават кой да живее и кой да умира! \nНай-новата зловеща идея на управляващите, официализирана чрез МЗ, бе да се намалят драстично личните и социалните пенсии за инвалидност (чл. 74 и чл. 90 от КСО). В случаите, когато се касае за инвалиди с няколко инвалидизиращи заболявания, да се уважи само т.нар., според МЗ и неговото счетоводно тяло, \"основно заболяване\", за което само да се приеме и изплати инвалидна пенсия на нуждаещото се лице. И ето ти откритие, достойно за Нобелова награда: при един комплициран инвалид (най-често възрастен пенсионер!) да се раздели инвалидизацията му на \"основно\" и \"вторично\" или \"допълнителни\", \"странични\", или \"внушени\", или още кой знае какви заболявания, измислени от т.нар. експерти. И тъй като всичките тези глупости са се породили в некомпетентните мозъци на счетоводното тяло на МЗ, им предлагам като начало да разрешат следната задачка: Касае се за лице с хистеректомия, поради карцинома оварий, пост кастрационен синдром; артериална хипертония - ІІ-ІІІ степен; диабет - тип ІІ. Ще ми бъде интересно да разбера как т.нар. експерти, и най-вече счетоводното тяло, ще разделят и квалифицират тези диагнози, които аз умишлено не преведох. \nПозор! Но ето, че Андрешко се намеси отново и вечерта на 10 април бе обявено с пълно безсрамие от Кирил Ананиев, че министър-председателят му е наредил да се откаже от тези  престъпни намерения Но счетоводното тяло продължава да проявява разнообразна дейност. В края на м.г. \"На заседанието на Надзорния съвет на касата са обсъдени и въпроси, свързани с медицинските изделия. Решено е засега да не бъде актуализиран списъкът с медицински изделия, заплащани от НЗОК\". Не е много ясно какво да разбираме под \"актуализиране\", но тази година бе съобщено, че: А) Слуховите апарати вече няма да са безплатни, а ще се заплащат в 50%. Б) Зъбните протези ще се заплащат по цени, разпределени на три възрастови групи. В) Пак на 10 април т.г. разбрахме, че НЗОК драстично намалява своето участие в заплащането на животоспасяващите пособия: стентове, сърдечни клапи, трансплантации и др. Г) през последните 10 години цените на клиничните пътеки не са променяни. Д) Според самия Кирил Ананиев (по време на парламентарен контрол): \"...През 2017 г. Националният съвет по цени и реимбурсиране на лекарствените продукти е разгледал 82 процедури за изключване на лекарствени продукти от Позитивния лекарствен списък (за лекарства, частично заплащани от НЗОК, б.а.) и заличаване на цена, а за 56 лекарствени продукта има заявено желание за изключване от Позитивния лекарствен списък и вписване на цена в Регистъра на пределни цени (на скъпи лекарства, б.а.)\" Е) Като \"черешка на тортата\" през февруари 2018 г. шефът на НЗОК проф. Камен Плочев уведоми Народното събрание, че касата дължи 133,6 млн. лева на различни болници в Европа, като до края на годината просрочените плащания ще станат 201 млн. лева. В резултат бе направен опит Плочев да бъде уволнен, бе оплют и... пратен в болница! Впоследствие се оказа, че Плочев е прав и че Ананиев много добре е знаел за задълженията и техния размер, тъй като по това време той е бил представител на Министерството на финансите и председател на Надзорния съвет на НЗОК. Вероятно като решение на кризата във финансовото състояние на касата Ананиев праща прокуратурата в \"Пирогов\" и още 6 болници в страната, отклонявайки вниманието от собствената си отговорност. А с новата здравна карата се реши да се закрият хиляди болнични легла като \"излишни\". За Бога, братя, не боледувайте! Защото държавата ни позорно престана да се грижи и интересува от съдбата на своите поданици, заробени от неолибералната политика на група майкопродавци и ренегати. С \"Евроатлантическите ценности\" след дългогодишни, но напълно провалили се рИформи в здравеопазването, българинът е оставен на доизживяване или още по-цинично - на естествен подбор. На практика това означава, че ако имате пари, трябва да отидете частно там, за където имате спешна нужда, а ако нямате - молете се Богу, за да оживеете според съвременната здравна политика у нас. А какво означават фашизоидните задължения за делегирани бюджети на болниците, за лимитиране на лечението по пагубните клинични пътеки, за станалото вече официално доплащане в болниците под формата на \"избор на екип\", на \"дарения\" и прочее еквилибристики. Особено възмутителна е идеята по клиничните пътеки да се лекува само заболяването, за което официално са създадени, и за всяка болест да има месечен таван на стойността на лекарствата. Ако лекарите предпишат повече или по-модерни и естествено по-скъпи лекарства, трябва да доплатят или пациентите, или нерядко лекарите. Този нечуван парадокс е основан на базата на чисто немедицинската, метафизична идея да се лекува болестта, а не болният човек, с неговите патофизиологични и имунологични особености. \nИ, разбира се, традиционното оправдание е \"Няма пари!\" Е, па няма. Краде се поголовно, рекетират се болните и т.н., и т.н. Но има и нещо друго, за което съобщават специалистите, истинските лекари, когато става дума за надхвърлени лимити, обедняване и фалиране на болниците. Проф. д-р Владимир Пилософ от Националната кардиологична болница коментира: \"Имаме годишно над 300 пациенти, които само ни струват 2,5 милиона лева (тежки заболявания, б.а.). Но това се равнява на месечния бюджет на болницата за всички болни. Само антибиотиците могат да струват 20 хил. лева. А НЗОК заплаща само за евтините лекарства!\" А пресцентърът на УБ \"Св. Анна\" пък съобщава във в. \"Форум медикус\", че в края на януари т.г. е спасен животът на тежко болна жена, за което НЗОК ще плати едва 420 лева. Но тъй като лечението не е било окончателно завършено, разходите се очаквало да надминат 10 хил. лева! Иначе, както отбелязва д-р Неделчо Тотев, управител на общинската болница в Чирпан: \"Ние, българските лекари, дотираме държавата. Ние компенсираме онова, което тя не плаща!\" Яровизация на българите Какво е това ли? Хората от моето поколение си спомнят, че навремето по т.нар. Основи на дарвинизма изучавахме теорията на тариката Лисенко, според която новородените телета трябва да се поставят при най-сурови условия на живот и което оцелее, то се отглежда за разплод. Пепел ми на перото, но днес смятам, че се провежда \"Яровизация на българите!\". \nСпоред Евростат страната ни заема няколко първи места в черната класация на Европа: \n- Първо място по смъртност - 15 на 1000. \n- Първо място по смъртност от инсулти (мозъчен удар). \n- Първо място по смъртност от сърдечносъдови заболявания. \n- България е в челото на починалите от рак. \n- България е на втора позиция по детска смъртност до 1 година. \nВ същото време бедна България плаща 200 млн. лева като субсидия на парламентарно представените партии плюс една извънпарламентарна. Около 1500 лв. месечно се плаща на всеки \"народен\" представител като безотчетни. Платени са 3,5 млн. лева народна пара за подготовката на заелите почти всички последни места тазгодишни олимпийци. И още нещо по повод т.нар. европредседателство - България плаща по 560 лв. порцион дневно на средноразряден европейски чиновник, благоволил да ни посети... \nВ крайна сметка ето какво смята Европа за българското здравеопазване на старта на 2018 г.: \"Здравната система не е ефективна в намаляването на предотвратимата смъртност... Достъпът до здравни услуги продължава да бъде проблематичен...\" Ще цитирам един от честните, трезвомислещи и добре подготвени специалисти: проф. д-р Веселин Борисов, дн - международен експерт и световно признат специалист по организация на здравеопазването: \"Не е възможна национална здравна сигурност без решаващата отговорност и ангажимент на държавата. Отшумяха вече криворазбраните неолиберални лозунги на наши псевдоексперти за оттегляне на държавата от здравеопазването и за свободна интервенция на пазара, като панацея на всички проблеми в здравната система.\" \nДали ще се появи нов Андрешко? Кой знае? Зависи от нас... \n    \n \t\n", "date": "2018.05.29", "title": "Андрешко и новите бирници "}
{"url": "http://www.duma.bg/node/167745", "text": "Касиране на изборите в Галиче и Беден иска БСП. Причината са манипулации, натиск и използване на служебно положение, обясни зам.-председателят на партията Кирил Добрев. Крум Зарков добави, че битката е за постиженията на   и физическата свобода в България. \nОт БСП посочиха два номера, за които са получили сигнал, че са използвани от Ценко Чоков. Бившият кмет звънял от затвора, за да плаши и агитира в полза на ГЕРБ в Галиче. Кметът на Девин Красимир Даскалов пък извозвал избиратели в Беден. Той и местен бизнесмен, единствен работодател в селото, инструктирали да се гласува за кандидата на ГЕРБ. \nВ Галиче представителят на БСП изгуби с двайсетина гласа, а в Беден социалистът падна само с 9.     \n \t\n", "date": "2018.05.29", "title": "БСП иска касиране на вота в Галиче и Беден"}
{"url": "http://www.duma.bg/node/167740", "text": "БСП не признава \"официалните\" резултати от частичните местни избори в белослатинското село Галиче и девинското Беден. Това стана ясно от думите на зам.-председателя на партията Кирил Добрев, който даде съвместна пресконференция с кандидатите на левицата за кметове Веселин Тушинов и Николай Димов. Подаваме искове за касиране на изборите и вярваме, че тези срамни изборни резултати ще бъдат отменени, заяви зам.-председателят на ПГ \"БСП за България\" Крум Зарков. \n\"Всяко търпение има своя предел. Това не бяха никакви избори, а нагла демонстрация и завръщане на ретро мутренската държава\", коментира Добрев и определи Тушинов и Димов като бойци. \"Бях забравил как изглеждат официалните анцузи, ланците отгоре и джиповете. Но от всички репортажи, заедно с безбройните клипове и стотиците снимки, които се изсипаха в мрежата, се възстановиха образи от началото на 90-те години\", възмути се зам.-председателят на БСП. \nДобрев отбеляза, че има обяснение и аргументи, с които да обори представените изборни цифри. Той посочи, че според статистиката в с. Беден кандидатът на БСП Димов е паднал само с девет гласа. \"Резултатът е 121 на 112 гласа в полза на ГЕРБ заради 10 невалидни бюлетини. Там станахме свидетели на нагли манипулации, натиск, използване на служебно положение\", възмути се Добрев. В Галиче пък пришълци избегнали срещата с \"доброволци\", които следели изборния процес, и се промъкнали през задния вход на училището, в което имало секция. Резултатът бил пристигането на 14 коли и двайсетина външни избиратели. \nДобрев отбеляза, че за двете населени места е характерна коалицията ГЕРБ-ДПС, която се появява и на национално ниво. Може би двете партии имат еднакви политически ценности, добре е да го обявят и официално, призова той. Както ДУМА вече писа, водачите на ДПС в Белослатинско Мехти и Касъм Касъмови се строиха до лидера на ГЕРБ в общината Стефан Терзийски и гербаджийския депутат Красен Кръстев. Четиримата агитираха жителите на Галиче да гласуват за кандидат-кмета на ГЕРБ. \"Дори не съм виждал нашия кандидат за кмет в Галиче. Не съм се срещал с партийната организация там\", презастрахова се от Пловдив Бойко Борисов. Крум Зарков уточни, че всички изборни нарушения ще бъдат обобщени, преведени и изпратени на ЕК и еврокомисарите, отговарящи за върховенството на закона и човешките права. Данните ще получат ОССЕ, която наблюдава изборния процес у нас, Съветът на Европа и неправителствените организации, които следят политическия процес у нас. \"Не може да продължава така. Това не е само битка между БСП и ГЕРБ. Това е битка за постиженията на демокрацията в страната. Битка за физическата свобода на някои граждани - може да не се вижда от София, но цялата страна е изпъстрена с места като с. Галиче, където хората се страхуват за хляба си и всекидневното си оцеляване. На тези, които се опитват да ни откраднат демокрацията, казваме - няма да го бъде! Няма да оставим нещата така и ще се борим до край\", закани се зам.-председателят на ПГ \"БСП за България\". снимка БГНЕС \nДва телефонни номера представи на журналистите Кирил Добрев и призова институциите да проверят дали от 0888348837 и 0876 791767 е звънял ексметът на Галиче Ченко Чоков. Според зам.-председателя на БСП арестуваният бивш градоначалник звънял, за да сплашва в ползва на ГЕРБ. Добрев с ирония отбеляза, че в затворите правилата се спазват и затворниците нямало как да имат телефон, но все пак очаква отговор дали посочените номера не се намират на територията на място за лишаване от свобода.  \n\"Това, по което си прилича с. Галиче с държави като Сомалия, е, че кмет се посочва, а не се избира\", заяви Веселин Тушинов. С ирония той отбеляза, че изненадващо за Северозападна България в селото има демографски прираст, защото само през последните месеци са регистрирани над 200 души. \"Те се водят на пусти къщи и адреси, където няма как да живеят. На места, където са изключени партидите за ток и вода. Има регистрирани дори и в бившето училище\", възмути се социалистът. \"В подвижната секция са регистрирани само подвижни хора. Истинските неподвижни хора, които имат нужда от тази секция, дори не бяха записани. Причината е, че това са поддръжници на БСП, на които няма как да им проконтролират вота\", продължи Тушинов. Добрев припомни за нарушенията на подвижната секция от миналата седмица, когато председателят й, баща на гербаджийски депутат, затвори изборния ден по-рано и си измисли неверен час, който да впише в протокола. На балотажа същият човек си позволил да агитира за ГЕРБ, а членовете на секцията бяха глобени за различни изборни нарушения. \nВ село Беден изборният вот пък бил стриктно контролиран от кмета на Девин Красимир Даскалов. Гербаджията цял ден бил пред изборната секция, участвал в извозването на избиратели и дори вдигнал грандиозен скандал на ОИК, защото представителите на БСП не искали да разписват протоколи или го правели \"с особено мнение\". \n\"Единственият работодател в селото, който е шеф на цех, работещ за ВМЗ - Сопот, оказваше натиск върху гласоподавателите с тезата, че ако не гласуват за ГЕРБ, този цех няма да съществува\", разказа за корпоративния натиск кандидатът за кмет на с. Беден от БСП Николай Димов. Той се оплака, че натиск имало не само от Георги Георгиев и кмета Даскалов, но и от председателя на ГЕРБ в общината. Сами можете да си представите как това се отрази на изборния процес, констатира Димов. \nГЕРБ за пореден път дадоха спешна пресконференция час след обвиненията на БСП. Според тях нямало дописвания в изборните списъци, а социалистите не се били научили да губят. Изборите се провеждат съгласно ИК, настояват управляващите. \n Освен касиране на вота в Галиче и Беден, БСП ще подаде сигнали в прокуратурата срещу конкретни лица, които са оказали влияние върху изборните резултати. \nЦенко Чоков ще бъде докладван за оказване на натиск от затвора. Докато той беше кмет на Галиче, срещу него имаше тежки обвинения, че използва физическо насилие и изнудване, че си присвоява земи и имоти и че е отговорен за палежи на заведения. Чоков бе арестуван преди две години и в крайна сметка бе признат за виновен за отвличане, побой и палеж на кола. Получи присъда от 4 години и половина затвор. \nБСП настоява за проверка дали Стефан Терзийски е регистрирал служителите си в Галиче, за да повлияе на резултата. Той е лидер на ГЕРБ и общински съветник в Бяла Слатина. Собственик на кабелната \"Ета тв\". Според местните \"притежавал\" депутата и кмета на Бяла Слатина, тъй като те изпълнявали всяка негова заръка. \nКасъм Касъмов също е имал неправомерни деяния. Той е общински съветник и лидер на ДПС в Бяла Слатина, бивш кандидат-депутат от движението. Беше сред задържаните с Ценко Чоков и първоначално смятан от държавното обвинение за част от неговата \"престъпна група\". Баща му Мехти е с влязла в сила присъда за източване на зърно от държавния резерв. \nКрасимир Даскалов от ГЕРБ, който е кмет на Девин от 2015 г., ще отговаря за намеса в изборния процес. Подобни са и обвиненията към директора на цеха в Беден Георги Георгиев, който е оказвал влияние върху служителите си. \n    \n \t\n", "date": "2018.05.29", "title": "БСП иска касиране на вота в Галиче и Беден  "}
{"url": "http://www.duma.bg/node/167741", "text": "Пернишките депутати от \"БСП за България\" Станислав Владимиров и Любомир Бонев дариха мултифункционален принтер на гимназията в Земен. Двамата заедно със зам.-председателя на Областния съвет на левицата Татяна Вангелова бяха гости на тържеството по случай 150-ата годишнина от основаването на учебното заведение. \n\"Делото на светите братя Кирил и Методий е свидетелство за жаждата на българина за просвета и наука. Вие, учителите, сте не само продължители на тяхното дело, вие носите и предавате духа на един народ, преминал през много изпитания и трудности, но уповавайки се на своята вяра, традиции и собствен език, е устоял на всичко\", заяви Станислав Владимиров. Той припомни, че в трудните за българското училище времена учителите са хората, които формират бъдещите поколения. Пожелаваме ви все така с любов и внимание да продължите мисията си да се грижите и образовате нашите деца, които са бъдещето на България, обърна се Владимиров към педагозите. \nСлед срещата с колектива на училището и бившите учители, гостите разгледаха музея на гимназията и обновените класни стаи.   \n \t\n", "date": "2018.05.29", "title": "Депутати от БСП дариха принтер на гимназията в Земен"}
{"url": "http://www.duma.bg/node/167742", "text": "Възпитаници от Центъра за настаняване от семеен тип за деца и младежи без увреждания заедно с депутата от \"БСП за България\" Георги Гьоков пуснаха в небето над Стара Загора балони мечти. 41 малчугани помечтаха и изпратиха съкровените си желания за сбъдване, изписани на балони. Двама бъдещи абитуриенти - Ани и Йордан, бяха сюрпризирани с новината, че ще получат тоалети, обувки, прически, грим и аксесоари за бала догодина. Обучение в безплатен курс по козметика ще започне Станка. Празникът беше организиран от социалистите в партийната организация \"Център\" по случай Деня на детето в зоопарка в града. \nМечтите, колкото и смели да са те, се сбъдват, обърна се към децата Гьоков и им пожела да завършат успешно, да имат късмет и да получат всичко, което искат. Социалистите организираха десетки занимателни игри и викторини, връчиха купи, награди, празнична торта и др. В забавните игри се включиха и младежките лидери от БСП Владимир Грамовски и Диана Михалева. \nДиректорът на центъра Нели Събева благодари на Гьоков, на инициаторката за празника Галина Господинова, на спомоществователите Таня Кисьова и Нели Димова и на всички участници в събитието за сърдечното отношение към децата, за незабравимото преживяване, което им създадоха в навечерието на детския празник.     \n \t\n", "date": "2018.05.29", "title": "Деца пуснаха заедно с Георги Гьоков балони мечти "}
{"url": "http://www.duma.bg/node/167743", "text": "Кампания за отпадане на таксите в детските градини започва на 1 юни, Деня на детето. Зад инициативата стоят омбудсманът, родители и неправителствени организации. На конференция в СУ \"Св. Климент Охридски\", посветена на правата на детето, Мая Манолова посочи, че таксите са препятствие за включване в образователната система. \"Смятам, че е несправедливо и незаконно да се плащат пари за посещение на детска забавачка. Общинските съвети, които определят подобни тарифи за родителите, са в противоречие със закона за предучилищното образование. Освен това, ако искаме всички деца да бъдат обхванати в училище и да не отпадат, най-сигурният начин е преди това да са посещавали предучилищни форми\", подчерта Манолова. \nВ научната конференция участие взе и омбудсманът по правата на детето в Полша Марек Михалак.   \n \t\n", "date": "2018.05.29", "title": "Започва кампания за отпадане на таксите в детските градини"}
{"url": "http://www.duma.bg/node/167744", "text": "Петима души загинаха, а десетки пострадаха в няколко тежки катастрофи по пътищата на страната вчера. Автобус се обърна на обходния път от село Лиляче към Враца. При инцидента пострадаха 8 души, включително и шофьорът. В превозното средство са пътували 7 деца, които са невредими. От полицията съобщиха, че няма тежко пострадали, но трима от пътниците и шофьорът са настанени в болница. По първоначална информация автобусът не е спрял на знак \"Стоп\" и лека кола го е ударила странично, което е довело до преобръщането. Не е ясно дали пътниците са били с предпазни колани. Катастрофата обаче е довела до блокиране на вратите и се е наложило хората да излизат през прозорците. Пострадали са и двама пътници в колата, която е била затисната от автобуса. \nТежка катастрофа между ТИР и лека кола на магистрала \"Тракия\" вчера отне живота на съпрузи. Тежкотоварен камион с латвийска регистрация навлязъл в насрещното на 124-ия километър на магистралата в посока Бургас и блъснал челно леката кола. Шофьорът на ТИР-а е в болница без опасност за живота. \nСблъсък между два микробуса край Русе причини смъртта на 46-годишен мъж. Пострадала е и бременна жена, която е настанена в болница. И двамата са румънски граждани, уточниха от МВР. \nПо-рано вчера 57-годишен шофьор на автобус почина на място между Бенковски и Съединение. Автобусът на градския транспорт навлязъл в насрещната лента и се ударил в мантинелата. Предполага се, че шофьорът е получил инфаркт или инсулт и е изгубил управлението. По чудо няма и пострадали пътници. 67-годишен мъж от Нова Загора пък почина в болница вчера, след като на 25 май бе пометен с колата си на жп прелез край новозагорското с. Любенова махала. Шофьорът не спрял на прелеза въпреки червената сигнализация и забраната за преминаване.  \nПоредицата от пътни инциденти бе допълнена от катастрофа на два румънски пътнически автобуса на пътя Русе - Бяла. При инцидента е засегнат и лек автомобил. Според полицията причината за инцидента е неспазване на дистанция. По чудо няма тежко пострадали хора. При инцидента край Враца по чудо няма тежко пострадали пътници   \n \t\n", "date": "2018.05.29", "title": "Петима загинаха в поредица тежки катастрофи "}
