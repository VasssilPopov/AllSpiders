{"url": "http://duma.bg/node/155357", "text": "Злоупотреба с власт на бившия главен секретар на МВР Георги Костов констатира Върховният административен съд в свое определение от 31 октомври 2017 г. Според ВАС той е упражнил недопустим натиск за отстраняването на хора от ръководни постове в МВР. Той е целял неправомерни последици при използване на служебното си положение спрямо подчинените си служители, пише в определението. \nПреди местните избори през 2015 г. Костов е принудил шефовете на полицията в Ловеч, Плевен, Монтана, Перник и Видин да напуснат постовете си. На един от тях Костов е говорил за политически натиск на министър Румяна Бъчварова, на друг е казал \"разбираш, политическа поръчка\", на трети е заявил \"вашите политици не искат да работят с теб\".   \n", "date": "2017.11.03", "title": "Георги Костов е злоупотребявал с власт "}
{"url": "http://duma.bg/node/155343", "text": "Наемател със законен договор за ползване на общински склад в столичния район \"Витоша\" се оплака от административен натиск, за да освободи обекта, който ползва. Сашо Петков сигнализира, че от няколко седмици получава обаждания от директора на общинското дружество \"Пазари-изток\" Радослав Влахов, който го притиска да напусне наетия от него обект, въпреки че има редовен договор за наем за следващите две години и два месеца. Петков е спечелил конкурс в края на миналата година и от началото на тази ползва склад за дървен материал и пелети. Той изрази възмущението си, че сега от него искат на практика да прекрати работата си в активен сезон без законово основание. Наемателят не е получавал писмено предизвестие и е изпратил жалби до столичния кмет Йорданка Фандъкова и Столичния общински съвет.  \nПетков подозира, че натискът върху него е заради информация, че районният кмет Теодор Петков иска да настани в същия обект свой човек. \"Това е пореден пример за шуробаджанащина, която явно не е напуснала административните среди\", категоричен е Сашо Петков. Той се заканва, че няма да напусне обекта и ще продължи да подава жалби до всички възможни инстанции.    \n", "date": "2017.11.03", "title": " Столичанин се оплака от общински натиск"}
{"url": "http://duma.bg/node/155344", "text": "Живеещите в покрайнините на хасковския квартал \"Хисаря\" са решили да си направят канализация и затова спират да плащат данъци. В района няма канал, нито асфалт. На ул. \"Бяла Слатина\" около 15 семейства са решили да си изградят канализация с техни средства. Хората вече са направили част от организацията. Разговаряли и с представители на EVN, за да се уверят, че няма да прекъснат захранването. Възнамерявали да се консултират и с ВиК. \nЕдин от инициаторите - Митко Христов, разказва, че от 7 години живее на тази улица, но за този период нищо не се е променило. \"Ползваме септични ями, което не е редно, а плащаме и данъци\", сигнализира хасковлията. Според Христов по груби сметки каналът с дължина около 400 м ще струва между 5000 и 6000 лева или по 300-400 лева на семейство. \nПрез годините хората са писали множество жалби и са подавали редица сигнали в община Хасково с искане за канализация и полагане на асфалт. \"Преди избори изсипват по малко чакъл, а дъждът го отмива и отива в дерето\", оплакаха се хората. В същото време от администрацията пък обявиха, че никой от проблемната улица не се е свързал с тях. Според управляващите при изграждането на частно на тръбопроводи възниквали много проблеми, заради което е по-добре да се правят от общината. \nСпоред местни жители подобен проблем имало и във всички вилни зони на Хасково, които по площ са над половината от града. В тези квартали хората законно издигали нови къщи, които оставали без канализация и дори нямали адрес. \nСпоред ръководителя на дирекция \"Архитектура, градоустройство, строителство и инвестиции\" в общината инж. Драгомир Колев в кв. \"Хисаря\" има само малки, тесни улички, които не отговаряли на изискванията за улица по смисъла на закона. \"За да бъде изградена канализацията, трябва в цяла ивица да бъде приложена уличната регулация. Оттам идва проблемът\", обясни той. \nПо този повод от кметството в Хасково обещаха до края на 2018 г. поне 2 улици от общо 100 да получат канализация, след което да бъдат асфалтирани.      \n", "date": "2017.11.03", "title": " Жители на Хасково спират да плащат данъци "}
{"url": "http://duma.bg/node/155345", "text": "- Аз ли бъркам, или вчера с официално писмо до телевизиите превозвачите съобщиха, че имат само 1 акт! Този тук говори за два, че и за още 26! И трите твърдения очевидно заминават във фалшивите новини. Но в България всичко с администрациите е фалшиво.  - Пак ще го отнесе шофьора. Който, между другото изчезна. Данните от тахографа ще са неизползваеми в съдебен процес, защото са манипулирани. Депутат от ГЕРБ пак ще бъде *спасен* от съпартийците си. Те винаги се хвърлят да спасяват своите ако мотивът им е бил печалбарство или т.нар. бизнес мотив. Лошото е, че вече и от нещастията не вадим поне поуките и хем ядем жабетата, хем не ставаме по-мъдри. Жалко!  - всеки водач на мпс е има ясна представа за тази фирма -стари автобуси, изнудват персонала да бачка по 12 часа -шофьорите, мизерна заплата. Ta като видите рейс на тая фирма внимавайте, шофьора е недоспал, нервен, финансово зле и автобуса му е за скрап  - Никой не пише, че на тази фирма собствениците са депутати, министри и почетни председатели на дпс. Никой не пище, че убиват конкуренцията, като взимат всички хубави дестинации и часове под масата. \nНикой не пише, че тахографите се манипулират в целия автотранспорт. \nНикой не пише, че работното им време на шофьорите не е работно време а живеене във фирмата. \nЧестно, да ви тък*вам демокрацията и крадливите меринджеи. Егати държавата! Държавата на мафията! \nНякой само да обясни къде е демокрацията и какви са тези мафиоти. Това ли е демкрация!  - Практиката да се пишат глоби на служителите , а не на фирмите масова и само в краен случай се глобяват фирмите. И това не е практика само при превозвачите! И това не е от вчера! - Най-често авариралата фирма по бг. Пътищата. Но какво от това нали собственика е герберско депутатче. На тях нередностите са позволени. - Време беше ДАИ да влезе в тази фирма. Стари автобуси, мръсни, пукнати предни стъкла, шофьорите пушат в автобусите и какво ли още НЕ. За здравето на всички не пътувайте с монополисти ЮнионИвкони. Но ДАИ пак ще заспи. Нали собственика е депутатче на Б. Б. и Цв. Цв. - Вместо да каже защо не е отнет лиценза,той се заяжда с журналистите.Обиден е ,че изобщо някой му държи сметка ...Егати и наглите и самозабравили се управници.Така са навлезли в далаверите ,които самите те скалъпват,че никой няма смелост с пръст да ги бутне.За истински бедните и пострадали при бедствия събират пари с СМС-и.  - Нали знаете коя партия стои зад Юнион Ивкони? Този министър хвърля прах в очите на слепите. До 1 година всичко ще е заметено и забравено. Както винаги откакто гърбушковците властват - Що не напраихте тая проверка преди катастрофата ами чекахте да се обърне каруцата Бе другарю терберис!? Както казват старите хора след дъжд качулка и като се обърне каруцата пътища многоооо. Ами ако бяха загинали хора виновни щеше ли да има? Или пак щеше да е виновен пътя че е крив? Както казват умните хора на калпава ракета космоса и е крив. - Тоя инцидент е нещо повече от обърнат автобус. Той е паказателен за целия автобусен парк в България. Ползвам често автобуси от различни фирми. Всички са на едно дередже. Гумите мекица. Все нещо не им работи - я климатика през лятото, я парното през зимата, я вентилацията и т.н. Седалките им сгъстени до крайна степен. Чак ми дожалява, като видя по-едри хора. Самите автобуси над 30 годишни, вонят. И не ми го побира съзнанието как ги допускат в движение. Тотална корупция. - Аз пък не разбирам щом като всички знаете за всичките им нередности, защот до сега си мълчахте.. Ама сега е лесно вече   \n", "date": "2017.11.03", "title": "Наз@ем от мреж@та"}
{"url": "http://duma.bg/node/155346", "text": "Актуални проблеми на журналистиката обсъди вицепрезидентът Илияна Йотова с участниците в подготвителна среща за Шестия световен конгрес на информационните агенции. Тази седмица представителите на гилдията бяха у нас във връзка с подготовката на медийния форум, който ще се състои в България през 2019 г.  \nЗа срещата на \"Дондуков\" 2 дойдоха президентът на Световния съвет на информационните агенции и директор на британската Прес асосиейшън Клайв Маршал, шефът на Европейския алианс на информационните агенции Ерик Нилен и Аслан Асланов, който е генерален директор на Азербайджанската държавна информационна агенция и президент на Световния конгрес на информационните агенции. Заедно с тях бе и своеобразният домакин на предстоящия конгрес, генералният секретар на Съвета и шеф на БТА Максим Минчев. \nИлияна Йотова запозна гостите със свои предстоящи инициативи, едната от които свързана с глобалната тема за перспективата и бъдещето на медиите във века на интернет и социалните мрежи. Заедно с евродепутата Мария Габриел вицепрезидентът ще започне от България кампания срещу грешната информация, позната като \"fake news\". Клайв Маршал отбеляза, че темата за фалшивите новини вероятно ще бъде част от дискусиите на Шестия конгрес на информационните агенции. Ерик Нилен постави въпроси, свързани с новата европейска директива за авторските права. \nДУМА припомня, че от 2004 г., на всеки три години, се провежда Световен конгрес на информационните агенции. На него се обсъждат практики и методи, подобряващи условията за работа на журналистите, обменят се идеи за развитие на агенциите и съвместни инициативи. До момента домакини на събитието са били Русия, Испания и Аржентина. Саудитската национална агенция SPA бе домакин на четвъртия конгрес, а Азербайджан - на последния.     \n", "date": "2017.11.03", "title": " Започна подготовката на Шестия световен конгрес на информационните агенции"}
{"url": "http://duma.bg/node/155347", "text": "Българското национално радио ще засили вниманието, което обръща на родните диаспори в чужбина. Като свой акцент в програмната си политика ръководството на БНР си е поставило да приобщава сънародниците ни зад граница чрез информация, културни, музикални и образователни програми.  \nВ Деня на народните будители в ефира на молдовското радио \"Албена\" в гр. Тараклия, център на българската общност в Молдова, започна излъчването на едночасово предаване на БНР. \"Български час\" е с културна, историческа, познавателна и музикално-образователна тематика. От БНР подчертаха, че драматургични произведения, детски, младежки предавания и радиоенциклопедии ще бъдат предоставени специално за сайта на молдовската медия. \n\"В района на Тараклия живеят около 200 000 души, по-голямата част от тях потомци на преселили се отпреди близо два века българи, или т.нар. бесарабски българи. В Тараклия се намира единственият извън България Български университет, а български език се изучава във всички училища в района. Разположението на предавателните мощности осигурява възможности за приемане на програмата на БНР и в Украйна, където има още по-голяма маса компактно българско население\", допълват от националното радио. \nБНР припомня, че вече подава програми и за българите в Западните покрайнини. Преди време медията подписа споразумение с Радиотелевизионен център \"Цариброд\", което даде възможност на сънародниците ни отвъд границата да слушат \"Седмицата на бързи обороти\" на програма \"Хоризонт\", както и хумористични, детски и музикални формати, осигурени от програма \"Христо Ботев\".  \nВ момента се конкретизира споразумение за предоставяне на информация и за предавания на \"Радио-телевизия Войводина\" (РТВ) в Нови Сад, похвалиха се от БНР. Медията предвижда да подготви програмни формати, които да подпомогнат работата на журналистите там. \nБНР поднови и участието си в предаванията за една от големите български общности отвъд океана - в Торонто, Канада, чрез предоставянето на музика и актуални предавания за радиостанциите, имащи предавания на български език. \n \"История.БГ\" стана на 5 години \nПовод за празник има екипът на \"История.БГ\". предаването, което се излъчва по БНТ, отбеляза петия си рожден ден в ефира. \"История.БГ\" е формат, който промени историческия дебат, защото за първи път в телевизионен ефир наложи разговор за националната ни история, различна от клишетата, догмата и пропагандата, видяна през спорни и различни гледни точки, историята като пълнокръвен разказ, доволни са от екипа. \nПървата поява на историческото издание бе през есента на 2012 г., тогава БНТ излъчи шест издания, посветени на ярки събития от българската история. Поради огромния зрителски интерес и позитивния отзвук, \"История.БГ\" продължи като редовна рубрика на БНТ1 всеки понеделник от 21 часа. Водещи са Георги Ангелов, д-р Горан Благоев, д-р Андрей Захариев, Ирина Недева, Драгомир Симеонов, а в епизодите до момента са участвали 196 забележителни български учени и експерти. \nЕдинствено в \"История.БГ\" повече от 20 столични гимназии и 5 ВУЗ-а участват с възпитаниците си като активна, доброволна публика в студиото на живо, припомня екипът на предаването. Те са доволни и от ръста на аудиторията, който според данните им се е увеличил с почти 55% за три години. \n\"Бизнес среща\" тръгва по \"Блумберг\" \nТелевизия \"Блумберг\" България ще даде възможност на предприемачи и мениджъри на компании да споделят опита и идеите си от първо лице в ефир. От понеделник всеки делничен ден от 21 ч. медията ще излъчва новото си предаване \"Бизнес среща\". Главните действащи лица ще разказват за своя бизнес - за старта и за развитието му от малък към среден, а и към голям, ще анализират икономическата среда, в която работят, ще коментират пречките, с които се сблъскват на пазара, и тенденциите, които се очертават, разкрива екипа. \n\"Бизнес среща\" ще бъде в помощ на малките фирми по пътя към разрастването им, на инвеститорите, които ще открият интересни възможности за вложения, на предприемачите, които ще черпят от чуждия опит, както и на студентите, които искат да разберат в коя сфера има най-добри възможности за реализация. Политиците ще чуят гласа на мениджърите и собствениците на компаниите за това какви законови промени са нужни за подобряване на средата за започване и развитие на бизнес в България, уверени са колегите. \nВодеща на предаването ще е Таня Кръстева, която е финансов журналист. Започва своята кариера през 2002 г. като репортер и редактор във в. \"Банкеръ\". От началото на 2009 г. води икономическите новини на БНТ, след което се присъединява към екипа на \"България он ер\".   \n", "date": "2017.11.03", "title": " БНР пуска емисия на български в Молдова   "}
{"url": "http://duma.bg/node/155348", "text": "Общинските съветници на БСП в Казанлък Пламен Караджов, Теодора Иванова и Петър Митев призоваха за по-тежки наказания за посегателство върху паметници. Според тях това трябва да стане чрез промени в Наказателния кодекс. Позицията им е провокирана от изкъртеното архимандритско перо на бюста на Паисий Хилендарски. Монументът бе открит преди 3 години по инициатива на ръководството на училище \"Христо Ботев\" в село Енино с помощта на множество дарители.  \nЖителите на населеното място се оплакаха, че читалищната сграда е в окаяно състояние, затворена е от години наред и е станала своеобразен паметник на безхаберието. На среща със съветниците те споделиха огромната си болка и настояха за съдействие за ремонт и отварянето му. Читалищата са последният остров на българщината в малките населени места и затова трябва да са приоритет на всяко управление, подчерта Караджов. \nВ Клуба на пенсионера социалистите бяха посрещнати с празнична програма по повод Деня на народните будители. От години хората се надяват помещението, в което се събират, да се ремонтира или да влязат в друго с подходящи санитарни условия. Жителите на Енино настояват да се реши и проблемът с питейната вода. Неразбираемо е в 21 век да нямаме вода в чешмите си през летните месеци вечер, а през останалите - в събота и неделя, дебитът е намален до минимум, споделиха тревогата си те.   \n", "date": "2017.11.03", "title": " Общинари искат по-тежки наказания за посегателствата срещу паметници"}
{"url": "http://duma.bg/node/155349", "text": "\"С наближаване на местните избори атаките срещу наши кметове ще се засилват по политически причини. Пример за това са обвиненията, които бяха отправени към кмета на Асеновград г-н Емил Караиванов и последвалите публични атаки срещу него и неговия екип\", се посочва в позиция на БСП. От партията припомнят, че в сряда стана ясно, че с постановление на Софийската градска прокуратура всички обвинения към него са отпаднали. \n\"Кметовете на БСП са пример за управление в интерес на хората. БСП винаги е имала принципна позиция, който е нарушил закона, трябва да понесе отговорност, категорични са социалистите\", заявяват от \"Позитано\"20. От централата припомнят и че след местните избори през 2015 г., кметът на Батак Петър Паунов напусна БСП. Уточнението е по повод публикация в национален всекидневник, че кметът на Батак позлатил сина си с 580 000 лева от обществени поръчки. Преди дни окръжната прокуратура в Пазарджик внесе в съда обвинителен акт срещу Паунов за превишаване на права, с което е ощетил държавата с 2400 лв. в полза на общината и на трето лице. Става дума за продажбата на 100 кв. м от държавен имот след решение на Общинския съвет. \n    \n", "date": "2017.11.03", "title": " С наближаване на местните избори атаките срещу кметове щели да се засилят"}
{"url": "http://duma.bg/node/155350", "text": "\"Проведохме доста дълга среща с работодателските организации, спорихме, но не постигнахме съгласие. Те търсеха подкрепа за премахване на клас прослужено време, ние бяхме категорично против\". Това заяви в НС зам.-председателят на ПГ на БСП Драгомир Стойнев след среща с работодателите. \"Не приемаме и настояването им за премахването на минималните осигурителни прагове и на по-голямото увеличаване на минималната работна заплата. Не считаме, че на този етап това са най-важните теми в обществото\", обясни той. По думите на Стойнев, когато тече бюджетна процедура, повече трябва да се говори за ефективност на изразходването на публичните средства. Трябва да се говори за реформи, които да доведат до устойчив икономически растеж и за политика, която да води до увеличение на доходите на работниците, което е свързано с по-качествено образование и здравеопазване, категоричен е социалистът. \nСтойнев подчерта, че социалният диалог трябва да бъде възстановен. Според него правителството трябва да си влезе в ролята, а не да взема страната изцяло и единствено на синдикатите. Има нарушен социален диалог и огромно напрежение между синдикати, работодатели и правителство и управляващите не бива да се държат като наблюдатели, смята Стойнев. Според него правителството се страхува от протести. За нас е важно да има социална справедливост, която да води до по-високи доходи на работниците, подчерта депутатът. \n\"Работодателските организации не можаха да ни отговорят защо след като заплатите в България са най-ниски в Европа, а данък печалба е по-нисък, то те не са конкурентоспособни. Никъде няма обратна корелация - ниски заплати и висока конкурентоспособност\", обясни проф. Румен Гечев. \"Най-конкурентните икономики по света са с високи доходи. Трябва да направим икономиката конкурентоспособна, доходите да растат, а не да ги замразяваме и да търсим псевдо конкурентоспособност\", подчерта социалистът.   \n", "date": "2017.11.03", "title": " Социалистите не се разбраха с работодателите за клас прослужено време"}
{"url": "http://duma.bg/node/155351", "text": "Другата седмица БСП започва разговори с ДПС и \"Воля\" за вота на недоверие към кабинета и заедно да решат кога да го внесат. Това обяви вчера лидерът на партията Корнелия Нинова. Тя обясни, че ПГ на левицата е взела решение да излъчи екип за консултациите и да помоли двете партии да направят същото. БСП предлага темата на вота да е корупцията. \"Това не ни ограничава в кои сфери да говорим за корупция. Може да бъде в здравеопазване, образование, регионално развитие. Навсякъде имаме поводи за това\", уточни Нинова. \n\"Вотът не е само математика. Вотът е политика. Разговорът е за проблемите и решенията, които ще се вземат. Излизаме извън математическите сметки. Ясно ни е кой колко гласове има\", подчерта лидерът на БСП. Според нея темата за корупцията вече е изключително болезнена с 10-те млрд. лева, които БСП нееднократно е обявявала, че се крадат в държавата. Лидерът на левицата припомни, че на КНСН при президента председателят на една от службите е запознал участниците със статистика за 15 млрд. лева, които се крадат в България годишно. \"Това е огромната тема. Заради корупцията не могат да се развиват нито образование, нито здравеопазване, нито пенсионна система\", посочи Нинова. \nПредседателството не може да е оправдание за корупцията, която се вихри в държавата, защото то ще мине и ще замине, категорична е тя. БСП има своите предложения за Председателството, които ще се чуят в зала. \"Не може 6 месеца да мълчим за това, на което сме свидетели всеки ден, за случая с министъра на здравеопазването и много други примери. Едното не може да е оправдание за другото. Ще бъде успех, ако това стане не само в зала, а ако има обществен разговор извън парламента. Не бива да затваряме темата само в Народното събрание\", призова лидерът на левицата. \"Искаме борбата с корупцията да се започне веднъж завинаги и то както трябва, а не с политическа имитация, за да бъде прикрита тя. Целта на вота на недоверие е истината\", смята Нинова. \n Председателят на ПГ на ГЕРБ Цветан Цветанов смята, че вотът щял да бъде загуба на време, защото страната имала добри показатели и опозицията нямала алтернативни решения за това, което партията му е направила досега. Той обаче призна, че това е нормална парламентарна процедура.     \n", "date": "2017.11.03", "title": " БСП започва разговори за вота на недоверие към кабинета  "}
{"url": "http://duma.bg/node/155352", "text": "10 млн. лв. на година ще струва издръжката на новосъздаденото Държавно предприятие \"Център за предоставяне на услуги\" на МВР. Очаква се в него да работят 300 души, които ще предоставят услуги, свързани с регистрацията на пътни превозни средства. Фирмата ще разработва програмни продукти за предоставяне на административни услуги в МВР, както и с отпечатването на бланки и образци за документи. Тя трябваше да започне работа през 2017 г., но началото беше отложено за 2018 г. поради липса на средства. Предприятието е единственото нововъведение, което остана след опита на Румяна Бъчварова да внесе промени в системата на МВР, станали популярни като реформата \"Бъчварова\".  \nНяколко са спорните моменти при формирането на фирмата. Тя ще се финансира от държавния бюджет и от такси за услугите, които ще предоставя. В закона за МВР обаче е заложено пари да идват и от дарения, и \"други източници\". В същото време в промените на закона е посочено, че предприятието няма да може да бъде обявявано в несъстоятелност, което означава, че ако то не успява да се самоиздържа, държавата ще налива допълнително средства в него. Трети спорен момент е противоречието с европейските норми и свободния пазар, като се създава държавно предприятие, развиващо скрита търговска дейност и в същото време получаващо държавно финансиране.    \n", "date": "2017.11.03", "title": "10 млн. годишно ще гълта нова държавна фирма от 1 януари"}
{"url": "http://duma.bg/node/155283", "text": "Колите са една от главните им страсти. И ако дамите се интересуват най-вече от цвета на возилото, силната половина на човечеството залага на марката и на редица специфични нейни характеристики. Мъжете не се вълнуват толкова къде да заминат, а с какво. Ако финансовото положение им позволява, те ще изберат много качествен автомобил, на който ще отделят голяма част от свободното си време (може би даже повече, отколкото на партньорката). \n80% от мъжете не умеят да правят намеци и са много праволинейни. Психолози твърдят, че за силния пол заобиколният изказ е непозната територия. Ако жените се опитват със загатване, подсещания и подмятания да изложат мислите си, господата просто пропускат край ушите си тази ценна информация, което пък докарва до лудост нежния пол. Особено когато става дума за дата, на която дамите очакват да получат подарък от половинките си. Специалистите съветват в подобни случаи и когато нещо е много важно, да се казва направо, защото иначе е твърде вероятно да не бъде чуто или разбрано (правилно). Най-важното е да се проумее, че силната половина на човечеството абсолютно не приема и дори игнорира алюзиите, а често просто ги мрази. \nМъжете са големи деца. Нерядко може да чуете от майките, сестрите или жените им, че не са се наиграли като малки. Забележете, че когато на децата подарите някоя играчка, таткото е първият, който иска да я пробва или сглоби. Ако усети неудържимо привличане от виртуалната магия на компютърно управляемите герои или плейстейшъна, нищо не е в състояние да го откъсне от това важно занимание. И никакви истерии или молби няма да бъдат чути, когато мъжът попадне в мрежата на неизживения детски хазарт. \nПохвалите и нежните думи по адрес на господата за тях са по-ценни от парите. Комплиментите са фактор, пред който мъжете не могат да устоят. Те са готови на всичко заради славословията и ласкавите отзиви. Ако им се казва нещо хубаво всеки ден, силните ни половинки не просто ще повярват и ще свикнат, че са най-добрите на света, но това ще се отрази и на поведението им - ще се държат така, все едно наистина няма по-велики от тях. Много е лесно да се ласкае егото им, затова повечето жени използват този факт, когато искат да постигнат бърз ефект с доста елементарна и безобидна манипулация. Например, ако на жената не й се занимава с приготвянето на вечеря, а мъжът някога доста добре се е справил с това предизвикателство, няколко фрази за страхотните му кулинарни експерименти ще осигурят хапването без излишни главоболия. Особено господата държат на суперлативите за сексуалните им способности. Две-три думи по темата буквално правят чудеса. Доста жени умело се възползват от тази хитра хватка и я превръщат в мощно супер оръжие. \nПрактически невъзможно е да накараш мъжа да говори за чувствата си. Създава се усещането, че силният пол абсолютно доброволно си е наложил табу на думите, разкриващи силната любов, която изпитват. А дамите толкова много обичат да слушат тези заветни признания, при това колкото се може по-често. Всъщност нежната половина на човечеството просто трябва да разбере, че господата не могат да облекат в разбираеми и завършени изречения онова, което им е на сърцето. Жените са убедени, че техните партньори просто не искат да го направят. Мъжете пък разбират всичко много добре и знаят колко е важно да изричат любовни слова, но не могат нищо да направят със себе си, това е по-силно от тях. Любопитно е, че днешното поколение млади хора се опитва да компенсира тази слабост чрез новите технологии - много по-лесно им е да направят съкровено признание с есемес, по вайбър или в месинджъра, отколкото да го произнесат на глас. \nМъжете са родени лидери. И с това изобщо не са склонни да правят компромиси. Силният пол не обича конкуренцията, особено в интимните отношения. Ако жената започва да доминира, това подсъзнателно го потиска. За да може господата да бъдат манипулирани ефикасно, необходимо е дамите всячески да им показват, че са водачи на връзката им. Само така има шанс мъжете да бъдат накарани да правят онова, което искат нежните им половинки. Умните жени умеят да управляват поведението на мъжете, без да им отнемат главната роля. \nНад 85% от силната половина на човечеството веднъж на 4 минути мисли за секс. Специалистите твърдят, че това се случва независимо на каква възраст са. Мъжете са просто обсебени от интимната близост. Това се отразява на половите отношения, когато мачовците са загрижени най-вече за собствения си оргазъм и забравят да направят необходимото за партньорката си. Този факт често е катастрофален за връзките, затова е необходимо нелицеприятният момент да се обсъди, преди да е станало твърде късно. \nМъжете са склонни към лъжи. Без да го правят нарочно или умишлено, те просто изопачават истината. Жените не могат да проумеят подобно поведение, за тях е загадка как измислиците се раждат от нищото и може да се проявят както в дреболиите, така и в едни от най-важните моменти от живота. Никой не твърди, че господата постоянно си кривят душата. Но, забележете, че когато ги попитате нещо, а те не могат веднага да дадат бърз и обмислен адекватен отговор, най-вероятно е в следващия момент да прозвучи неистина. Лъжите определено усложняват отношенията между хората. Но когато човек приеме, че са просто неизбежна част от живота, преодолява моментите на неистини с по-голям успех и лекота. \nАко жените са способни с часове да плачат заради обидни думи или несправедливи забележки по техен адрес, мъжете упорито крият сълзите си и дори в най-тежките мигове съумяват да запазят каменно лице. Фактът, че представителите на силния пол притежават невероятната способност да крият чувствата си, постоянно предизвиква много въпроси и дори недоумение: как успяват да запазят очите си сухи и нито един мускул на лицата им да не трепне? Учените твърдят, че средната продължителност на живота при жените е по-голяма благодарение на сълзите, които проливат, акумулирайки в тях всички отрицателни емоции и натрупания негативизъм. Със сигурност и мъжете плачат, но всички се правят, че не го знаят. \nЗа разлика от нежния пол, повечето господа не обичат клюките - не искат нито да ги слушат, нито да ги разпространяват. Дори когато се събират в тесен кръг, на по бира, разговорите им са за коли, работа и политика, а не за постъпките на конкретно лице. \nМъжете са невероятни същества, които не спират да изненадват жените. Всички представители на силния пол са с определени слабости, различен характер, темперамент, физически особености и т.н. И именно това ги превръща в магнит за жените. \n    \n", "date": "2017.11.03", "title": "Слабостите на силния пол, или какво (не) знаем за мъжете "}
