{"url": "https://duma.bg/prezidentat-se-vazmuti-ot-mediyni-manipulatsii-n194209", "text": "Навръх рождения си ден президентът Румен Радев публично се възмути от злепоставящи го неверни медийни заглавия. Повод за позицията му са поредица материали в \"24 часа\", в които вестникът му вменява отговорност за проблемите с българските магистрали. Радев отново припомни, че със сезирането на Конституционния съд за изменения в Закона за държавната собственост не атакува инфраструктурни проекти, а законодателство, което се отклонява от конституцията. \"Това конституционно установено правомощие на президента не може да бъде оправдание за бездействието на други институции и да легитимира опити за дискредитиране на държавния глава с неверни и гръмки заглавия. Такива заглавия разкриват в най-добрия случай неинформираност, а в най-лошия - преднамерено злепоставяне\", подчертават от прессекретариата на президента. \"Отговорност за неудачите в развитието на транспортната инфраструктура в България носи не президентската, а други институции. Обратното означава пълна подмяна на конституцията и законите и бягство от отговорност\", гласи позицията на Радев. Той се възмущава от манипулативните внушения, които го свързват с тапи на околовръстното на София и незавършената АМ \"Хемус\". Подобни публикации може и да са канонично съпричастни с думите на управляващите, но целенасочено дезинформират гражданите, подчертава Радев. Той критикува и коментар, озаглавен \"По-малко жертви на пътя или по-тлъсто обезщетение\", който според него е неадекватна, дори цинична спекулация с болката на хората по този сериозен въпрос. Това не е проблем, породен от конституционните правомощия на президента, а проблем, съществуващ и нерешен от много години, подчертава Радев. В позицията никъде не се споменава \"24 часа\", но става ясно, че критиката е към него. Радев отправя и препоръка ако редакцията иска да е в услуга на обществото, да отправи въпроси към управляващите за съдържанието на предлаганото и приеманото от тях законодателство, което неведнъж е било в ущърб на интересите на гражданите. Би могла да се осмели да отиде и по-далеч и да запита за изразходените до момента публични средства за инфраструктура и дали тя съответства на качеството, добавя той. Както ДУМА вече писа, Радев изрично обясни причините за наложеното вето по Закона за държавната собственост и последвалото сезиране на Конституционния съд. \"Не касаят магистрали, скоростни пътища, пристанища, газопроводи и т.н., т.е националните обекти. За тях отдавна си има ясна законова процедура за ускорено отчуждаване и те изобщо не попадат в това вето. Крайно време е управляващите да разберат разликата между национални обекти и обекти с национално значение\", подчерта преди дни президентът. Той уточни, че промените в закона дават неограничени и безконтролни възможности без никакви критерии правителството да определя за \"обект от национално значение\" каквото си поиска.", "date": "2019.06.19", "title": "Президентът се възмути от медийни манипулации"}
{"url": "https://duma.bg/poreden-sluchay-s-piyan-shofor-na-uchilishten-avtobus-n194199", "text": "Зачестяват случаите с хванати зад волана пияни шофьори на училищни автобуси. В Силистра бе задържан 56-годишен водач с 1,25 промила алкохол малко преди да отпътува с ученици на екскурзия, съобщиха от полицията. Мъжът е отказал да даде кръвна проба и е задържан за 24 часа. По случая е започнато бързо производство. През ноември 2018 г. бе задържан шофьор на училищен автобус с 0,59 промила в кръвта, докато превозвал деца от СУ \"Георги Раковски\" в Котел. В края на миналата година минути преди да потегли, бе хванат и пиян шофьор на второкласници от Бургас, тръгнали на екскурзия до Малко Търново. През март тази година полицията в Етрополе задържа шофьор на автобус, който употребил алкохол и предоставил личната си карта на друг за даване на кръвна проба. Дрегерът при него отчете 0,86 промила. ", "date": "2019.06.19", "title": "Пореден случай с пиян шофьор на училищен автобус"}
{"url": "https://duma.bg/poroi-navodniha-popovo-i-targovishte-bedstvieto-v-strelcha-prodalzhava-n194203", "text": "Отводняват Попово и Търговище след наводненията, причинени от проливните дъждове в понеделник следобед. В Попово се наложи отводняване на подлеза на жп гарата. Високите води на река Врана в Търговище пък подкопаха и разрушиха подпорната стена на бул. \"Митрополит Андрей\" в участъка между Професионалната гимназия по земеделие и светофарната уредба на кръстовището с ул. \"Скопие\". \"Няма закон, няма нищо. Като правим нещо, гледаме да вземем парите, а как ще го направим не е ясно. Няма и два месеца, откакто е направена. Само фракция, няма бетон, няма нищо. Реката също не е почистена\", гневяха се граждани на местната управа. От общината съобщиха, че вече е възложено проектирането за предстоящия ремонт на рухналата подпорна стена. Пороят наводни избените помещения и сутерените на 25 сгради в областния град, между които хоспис и обществен стол за хранене. Над 40 сигнала за наводнени мазета и паднали дървета са получени в Районната противопожарна служба в Търговище.  Седмица след наводненията в Стрелча от общината съобщиха, че бедственото положение се удължава със 7 дни - до 24 юни. От местната управа се оправдаха с възникнали проблеми при извършване на неотложните аварийно-възстановителни работи по почистване на засегнатите ВиК съоръжения. Въпреки възстановеното водоподаване водата в чешмите е негодна за пиене и крие рискове за здравето, тъй като е замърсена с тиня и кал. Последните порои разрушиха старата градска канализация, строена през 1947 г.", "date": "2019.06.19", "title": "Порои наводниха Попово и Търговище,  бедствието в Стрелча продължава"}
{"url": "https://duma.bg/sadat-potvardi-diskriminatsiyata-pri-zabnoto-protezirane-n194200", "text": "Състав на Административния съд в София потвърди решението на Комисията за защита от дискриминация, с което се установява дискриминация по признак възраст при плащането на поставянето на зъбни протези от НЗОК. Производството пред КЗД е образувано по жалба на д-р Георги Тодоров. Наредба 3/2018 г. на министъра на здравеопазването и Националният рамков договор за дентални дейности за 2019 г. указват, че право да получат безплатни зъбни протези имат лица между 65 и 69 г. Аргументите на МЗ и НЗОК, че КЗД няма право да се произнася по законосъобразността на нормативните актове, са отхвърлени от съда, защото с решението на комисията не се отменят актовете, а се установява наличие на дискриминация, коментират от Центъра за защита на правата в здравеопазването. Отхвърлена е и жалбата срещу направените от КЗД задължителни препоръки да се прекрати дискриминацията и да се осигури безплатно лечение на всички, отговарящи на критериите за поставяне на зъбни протези, независимо от възрастта им. МЗ и НЗОК са осъдени да платят всички разноски по делото. Решението може да бъде обжалвано пред ВАС. Ако министерството и касата се вслушат в аргументите на КЗД и съда, те трябва да пристъпят към промяна на наредба и НРД, така че веднага да започнат да плащат зъбните протези на всички здравноосигурени без оглед на тяхната възраст.", "date": "2019.06.19", "title": "Съдът потвърди дискриминацията при зъбното протезиране "}
{"url": "https://duma.bg/davat-na-sad-bivshiya-zam-kmet-na-sofiya-evgeni-krusev-n194201", "text": "Обвинителният акт за престъпление по служба срещу бивш зам.-кмет на София Евгени Крусев е внесен в съда, заяви зам.главният прокурор Иван Гешев. Прокурор Десислава Христова обясни, че Крусев е предаден на съд за длъжностно престъпление, а обвинителният акт е внесен миналата седмица. Крусев подаде оставка в края на миналата година заради проблеми около обществената поръчка за ремонта на столичната улица \"Граф Игнатиев\" . По-късно той се сдоби с обвинение за длъжностно престъпление, от което могат да настъпят значителни вредни последици за над 5 млн. лева.", "date": "2019.06.19", "title": "Дават на съд бившия зам.-кмет на София Евгени Крусев "}
{"url": "https://duma.bg/tragna-podpiska-sreshtu-direktori-pensioneri-na-detski-gradini-n194202", "text": "Подписка срещу работещите директори на детски градини, които са в пенсионна възраст, тече от няколко дни в София. Тя е по идея на Националния инициативен комитет за качествена и иновативна образователна система, съобщи председателят му Васил Николов. В онлайн петицията се припомня, че в момента от 200 детски градини в София във възраст за пенсиониране са около 70 директори. Очаква се през юли да бъдат пенсионирани едва около 20 от тях. Според инициативния комитет проблемът е, че пенсионерите често искат да останат на работа в същата детска градина, а за някои дори се открива нов щат и те стават заместник-директори. \"Новите директори са посочени от старите и на всички ни е ясно, че управлението на бившите ще продължи и единствената разлика ще бъде, че бюджетът на градината ще се утежни с още една заплата, а бюджетът на държавата с още една пенсия\", коментира Васил Николов. Той и членовете на комитета се надяват, че новоизбраните директори на забавачки ще са по-млади и ще ги управляват по-модерно. ", "date": "2019.06.19", "title": "Тръгна подписка срещу директори пенсионери на детски градини"}
{"url": "https://duma.bg/severnata-mu-tangenta-propada-n194204", "text": "Част от скоростната тангента в София пропада само три години след официалното откриване на трасето. При преминаване под моста на река Искър хората са забелязали, че много от панелите под мостовата конструкция са напукани, а някои вече са паднали.  Съоръжението струва 180 млн. лв., а за краткото време от началото на експлоатацията  вече бе извършен гаранционен ремонт на тангентата, припомнят от неправителствената организация \"Спаси София\". Според активистите й дори и да няма опасност за конструкцията, както твърди АПИ, е недопустимо нови обекти, и то за толкова пари, да са в този вид.  По-късно инж. Иван Досев от Агенцията \"Пътна инфраструктура\" обясни, че кофражните панелки не са носещи конструктивни елементи. Според него те вероятно са паднали още при наливането на бетона, а не след пускането на строителството. Той подчерта, че въпросните панелки имат конструктивна армировка, която е изчислена по такъв начин, че да може да издържи теглото на бетона, преди пътната плоча да се е стегнала. Инж. Досев бе категоричен, че вероятността да падне е малка, тъй като армировката не е скъсана. ДУМА припомня, че Северната скоростна тангента беше открита на 28 април 2016 г. Тя трябва да свързва северозападните и югоизточните квартали на София. Заради скоростната отсечка обаче старите пътища бяха премахнати, а нови така и не са изградени. Заради това последваха протести на жителите от \"Бенковски\", \"Нови Искър\", \"Илиянци\" и \"Требич\", които принудиха Министерския съвет да отпусне средства за улици. От МРРБ заявяват, че ангажиментът да се изградят уличната мрежа и локалните трасета, които да обслужват малките население места и селата в рамките на София, е на Столичната община. Такива отсечки обаче още няма. \"Над 3 години общината лъже, че ще изгради връзките, залагайки ги в капиталовата си програма, но от така необходимите булеварди няма и метър\", коментират от неправителствената организация.  Огромна дупка с диаметър 3 метра и дълбочина близо 3 метра зейна на оживена улица в столичния квартал \"Редута\". Хората подали няколко сигнала на телефоните на общината за спешни и аварийни сигнали, но никой не се отзовал. За да не се стигне до инциденти, доброволци започнали да обезопасяват дупката.  По-късно на мястото се появили представители на район \"Слатина\", които поставили ограда и ленти на \"Софийска вода\".  ДУМА припомня, че точно преди седмица асфалтът на ул. \"Г. С. Раковски\" близо до Операта пропадна. Заради аварийния ремонт маршрутът на тролеите бе променен.", "date": "2019.06.19", "title": "Северната Му тангента пропада"}
{"url": "https://duma.bg/izpalnitelnoto-byuro-vazobnovyava-iznesenite-si-zasedaniya-n194207", "text": "Изпълнителното бюро на БСП отново ще провежда изнесени заседания в различни региони на страната. ДУМА припомня, че с избора си за председател на партията Корнелия Нинова обяви, че ще въведе подобен подход. В началото на миналата година имаше изнесени заседания в Благоевград и Кърджали, преди това ИБ заседава в Пазарджик и Видин. Подходът не е нововъведение, тъй като бюрото е провеждало работните си срещи извън \"Позитано\" и в мандатите на предходни председатели. Целта на възстановените изнесени заседания е бюрото и ръководствата на общинските и областните структури да обсъдят и оценят готовността на партията за участие в местните избори. След обобщаването на местните проблеми ще се изготвят управленски платформи за всяка община. С местните организации ще бъдат обсъдени и предложенията за кандидати за кметове.", "date": "2019.06.19", "title": "Изпълнителното бюро възобновява изнесените си заседания"}
{"url": "https://duma.bg/protestirashti-meditsi-zatvoriha-bulevard-i-spryaha-trolei-n194206", "text": "Протестиращите професионалисти по здравни грижи блокираха за час движението по възловия за Враца булевард \"Втори юни\" до МБАЛ \"Христо Ботев\" вчера по обяд. Протестът им беше насочен към здравното ведомство и министър Кирил Ананиев, който обеща увеличение на заплатите, но такова досега няма. От ограничението на движението пострада основно градският транспорт, а тролеите не се движеха до 14 ч., тъй като недоволните отказаха да ги пропускат. Освен недоволството си от възнагражденията професионалистите по здравни грижи отново поставиха исканията си, едно от които е да отпадне търговският статут на лечебните заведения.  Припомняме, че в началото на месеца медицинските сестри от всички отделения поискаха среща с директора Евгени Любенов, за да получат гаранции, че ще им бъдат изплатени поредните забавени заплати. Той обаче отново не поел отговорност да определи точна дата за превод на дължимите възнаграждения. Според запознати, освен че няма пари за заплати, няма и лекарства от първа необходимост и не отговаря на истината твърдението на Любенов, че в болницата има всички необходими лекарства. Преди дни ДУМА писа, че срещу МБАЛ \"Христо Ботев\" са заведени 18 дела за просрочени задължения за над 3 млн. лв. за парно, ток, вода, за доставка на лекарства, за извършена медицинска дейност, за охрана и за доставка на софтуер. В началото на юни стана ясно, че заплатите за април на служителите в лечебното заведение отново са забавени. Затова МЗ отпусна авансово средства за дейности по Наредба 3, с които да бъдат изплатени възнагражденията на работещите в лечебното заведение за април и аванс за май. Болницата във Враца е в крайно тежко финансово положение. Работещите протестират от месеци заради неплатени заплати. През април министърът на здравеопазването Кирил Ананиев заяви, че за 2019 г. болницата във Враца ще получи по линия на договора с НЗОК близо 900 000 лв. повече в сравнение с 2018 г., а увеличението на субсидията от МЗ по Наредба 3 е 141 000 лв. Сумарно средствата, с които болницата във Враца ще извършва дейност през 2019 г., са увеличени с 1 039 400 лв. спрямо 2018 г.  От юли болницата ще има нов директор - д-р Петър Керемедчиев, съобщава Здраве.нет. ДУМА припомня, че сегашният директор Евгени Любенов зае поста в края на април 2018 г., след като д-р Орлин Цветков подаде оставка през февруари.", "date": "2019.06.19", "title": "Протестиращи медици затвориха булевард и спряха тролеи"}
{"url": "https://duma.bg/kanadets-zagina-v-boyno-uchenie-do-plovdiv-n194197", "text": "Канадски парашутист е загинал на воденото от САЩ учение Swift Response 2019, което се провежда на летище Чешнигирово до Пловдив. При инцидента в нощта срещу вторник са пострадали още трима парашутисти - двама американци и канадец. Министерството на отбраната излезе с кратко съобщение, без да дава подробности. От изявление на Сухопътните сили на САЩ в Европа по-късно се разбра, че военните са изпълнявали скок от ниска височина в нощни условия. Учението било прекратено, за да се окаже помощ на пострадалите. Лекарите установили смъртта на единия военнослужещ, друг бил оставен за лечение, а останалите двама били прегледани и освободени. Учението започна на 13 юни под командването на Сухопътните сили на САЩ в Европа. То се провежда до 25 юни на териториите на България, Хърватска и Румъния. В него са включени 5600 участници от 8 съюзнически държави, в парашутните операции са ангажирани близо 1500 души. Отново на бойно учение с участието на САЩ на 13 юни на зенитния полигон на ВВС \"Шабла\" от инфаркт почина старши матрос Жеко Добрев от поделението във Варна.", "date": "2019.06.19", "title": "Канадец загина в бойно учение до Пловдив"}
{"url": "https://duma.bg/dete-pochina-pri-intsident-v-strazhitsa-n194198", "text": "8-годишно дете почина след падане от люлка автомат в Стражица. Трагичният инцидент се случил в понеделник в късния следобед. Момченцето било с родителите си в местно заведение и си играело на люлката. Внезапно обаче детето паднало и си глътнало езика. Родителите го откарали в спешна помощ, но когато пристигнали, момчето било вече мъртво. Разпоредени са експертизи, които ще изясняват причините за нелепата смърт. ", "date": "2019.06.19", "title": "Дете почина при инцидент в Стражица"}
{"url": "https://duma.bg/dragomir-stoynev-predizborno-iskat-da-unishtozhat-opozitsiyata-n194208", "text": "Искрено възмущение от спешния порядък, в който управляващите се опитват да прокарат през парламента драстичното орязване на партийните субсидии, изрази зам.-председателят на ПГ \"БСП за България\" Драгомир Стойнев. Мнозинството възнамерява да го гласува в петък с идеята да влезе в сила преди първи юли, така опозицията няма да получи предварително планираните пари. \"Целта е ясна - опозицията да бъде унищожена преди важни избори като местните. Като че ли се прокрадва идеята да се смачка опозицията за местните избори, а след това, към края на годината, отново да върнем дебата\", възмути се Стойнев. БСП призова управляващите промяната в партийните субсидии да бъде въведена след продължителен диалог.  ГЕРБ пренебрежително отхвърлиха поканата за разговори по предстоящите промени, \"Обединени патриоти\" също не се отзоваха. Според Стойнев отсъствието им от дебата за субсидиите означава, че нямат собствена воля, а са обикновен придатък на министър-председателя. Това е срамно признание за подчинената роля на парламента пред изпълнителната власт, което означава неглижиране на конституцията и демокрацията, коментира депутатът. Според него отказът от разговор е знак, че НС се превръща в инструмент за гарантиране на изборните успехи само на ГЕРБ и техните \"сателити\" от ОП. \"Това означава унищожаване на опозицията и показен разстрел на демокрацията. Това е и доказателство, че е в ход опит за пълното овладяване на местната власт и минаващия през нея финансов и административен ресурс\", смята Стойнев. \"За ГЕРБ премахването на субсидията не е проблем - те отдавна са на хранилка на обществените пари. Огромният финансов и административен ресурс, контролът над европейските средства, последвани от медийния комфорт и влияние в корпоративните среди, им позволяват непрекъснато възпроизвеждане във властта. Ще обясним на всички, най-вече на европейските ни партньори, че в момента в страната има процес на пълзяща диктатура. На това трябва да се даде мощен отпор както на национално, така и на европейско ниво\", заяви зам.-председателят на ПГ \"БСП за България\". Ще предложим от 3 юни всички налични пари на депозит на партиите да бъдат върнати в бюджета, обяви Стойнев. Днес БСП ще поиска удължаване на срока за предложения между първо и второ четене на актуализацията на бюджета, свързана с намаляването на партийната субсидия. Само представители на ДПС се отзоваха за среща със Стойнев, Георги Свиленски, Филип Попов и Румен Гечев. Йордан Цонев обяви, че движението ще предложи да отпаднат ограниченията за финансиране на партиите от юридически лица, както и таванът за спонсорство от физически лица. ДПС продължава да подкрепя откритото обществено финансиране, за да не се възобновят стари връзки с бизнеса, които не са добре нито за страната, нито за бюджета, нито за политическия процес. Цонев отново подчерта, че лев субсидия за глас е като нищо. Според него субсидия от 4, 5 или 6 лв. устройва само двете големи партии. Останалите ще получат средства, с които няма да могат да си покрият дори разходите. Междувременно от асоциация \"Прозрачност без граници\" предупредиха, че едновременното орязване на субсидията до лев и връщането със задна дата на средства от партиите са неприемливи и съдържат съществен риск за политическата дейност в България. Според тях почти пълната отмяна на държавното подпомагане ще лиши партиите от ресурс, а в дългосрочен план ще доведе до невъзможността им да функционират адекватно.", "date": "2019.06.19", "title": "Драгомир Стойнев:  Предизборно искат да унищожат опозицията"}
{"url": "https://duma.bg/poharchili-sme-665-mln-evro-pazaruvayki-onlayn-n194196", "text": "Всяка година онлайн търговията у нас нараства с 20-30%, сочат данни на \"УниКредит Кънсюмър Файненсинг\". Така през 2018 г. оборотът е достигнал близо 665 млн. евро, което е увеличение с една трета спрямо предходната година. Тогава също имаше значително увеличение - с 22% на годишна база до 511 млн. евро. Според представените данни около 1,2 млн. българи са пазарували онлайн през миналата година, като те най-често са купували дрехи, обувки и аксесоари, спортни стоки и техника. Отделно тенденцията в последните години е онлайн да се пазаруват по-скъпи стоки. \"Очакваме в близките години да има сериозен ръст в онлайн търговията със стоки и услуги на изплащане. Част от причините са, че у нас над 70% от населението има достъп до интернет. Освен това фактор е и растящата наситеност на пазара на смартфони, тъй като 74% от населението в България има такива, според данни за 2018 г. Не на последно място, 30% от онлайн потребителите, които представляват 17% от цялото население на България, вече са осъществили поне 1 покупка онлайн\", коментира Георги Тушев от \"УниКредит Кънсюмър Файненсинг\". Според компанията секторът на електронната търговия в България ще продължи да расте устойчиво, като очакванията са за 27% ръст и през следващите няколко години. Нарастването на традиционната търговия в световен мащаб е с около 3-4%, което налага и въпроса дали тя няма да изчезне в определени сектори. Прогнозите по темата сочат, че традиционните магазини няма да изчезнат, но постепенно всички те ще навлязат в онлайн търговията.  Данните на компанията показват още, че най-често купуваните стоки за 2018 г. чрез онлайн кредит са компютри и офис техника, следвани от смартфони и телевизори. Най-често от стоков кредит онлайн се възползват семейни мъже на възраст между 30 и 39 години, със средно образование, които са на постоянен трудов договор от 1 до 3 години. Доходът на клиента е до 1000 лв., а средният размер на покупката му е 680 лв.", "date": "2019.06.19", "title": "Похарчили сме 665 млн. евро, пазарувайки онлайн"}
{"url": "https://duma.bg/nad-10-rast-v-prodazhbite-na-novi-avtomobili-n194192", "text": "В България е регистриран ръст на продажбите на нови автомобили през месец май с 10,1 процента до 3641 коли, показват данните на Асоциацията на европейските автомобилостроители (ACEA). В ЕС увеличението е нищожно след спад през преходните осем месеца -  0,1 процента на годишна основа до малко над 1,4 милиона автомобила. Продажбите на нови автомобили през май са се повишили с 9,1 процента в Германия и 1,2 процента във Франция, но са спаднали със 7,3 процента в Испания, 4,6 процента във Великобритания и 1,2 процента в Италия. Продажбите у нас са се увеличили с 4% за първите пет месеца на тази година спрямо същия период на 2018 г. Общият брой на новите коли, пуснати по пътищата в България, е малко над 15 хиляди, показват още данните. Въпреки че статистиката всеки месец отчита ръстове на продажби на нови коли, като брой автомобили единствено в Кипър, Естония и Латвия са продадени по-малко. И в трите държави обаче населението е в пъти по-малко от българското. Като цяло продажбите на нови автомобили в ЕС намалява, показва статистиката на ACEA. Спадът за периода януари-май е с 2,1% на годишна база, а общият брой на продадените коли в съюза е малко над 6,73 млн. бройки.", "date": "2019.06.19", "title": "Над 10% ръст в продажбите на нови автомобили "}
{"url": "https://duma.bg/v-pochti-vsichki-sektori-ima-glad-za-kadri-n194190", "text": "Почти всеки сектор изпитва глад за кадри. Това каза експертът Дарина Цанова от Менпауър Груп България пред \"Блумбърг тв България\". Според нея компаниите са започнали вече да свикват със затрудненията от липсата на кадри. Те се опитват да оптимизират процесите и наемането на нова работна ръка, отбеляза Цанова. Тя обясни, че в туристическия сектор пазарът е застинал, липсва наемане на нови служители. \"Вероятно това се дължи на очакванията за по-слаб летен туристически сезон през 2019 г. От тази гледна точка хотелите и ресторантите се опитват да свият наемането на кадри. Друга причина е, че намирането на служители за кратък период за работа по Черноморието е сложен процес\", обясни тя. Най-оптимистични към наемането на кадри са работодателите от сектора на финансите, които очакват ръст от 16%, коментира Цанова. По нейните думи да се наемат такива специалисти не е лесно, отнема твърде много време. Компаниите започнаха да се ориентират към служители без опит и да инвестират в тяхното образование, каза Цанова. Към момента най-склонни да наемат нови служители са работодателите във Варна, посочи тя и допълни, че това се дължи на сезона. Експертът обясни, че служителите все по-често напускат работните си места след доста по-кратък период в сравнение с минали години. Фокусът на компаниите трябва да бъде върху задържането на кадрите в тях, съветва Цанова. \"Евростат\" отчита, че общо 14 държави членки отчитат нарастване на свободните работни места, т.е. бизнесът все по-трудно намира кадри. Въпреки нарастването през първото тримесечие България остава сред държавите, където този дял е най-нисък. Оказва се, че единствено в Испания и Гърция гладът за кадри е по-малък, отколкото у нас. България е на едно ниво по този показател с Португалия и Ирландия. Най-голям недостиг има в Чехия, където незаетите работни места са 6,4% от всички в икономиката. След нея се нареждат Белгия и Германия с над 3%.", "date": "2019.06.19", "title": "В почти всички сектори има глад за кадри"}
{"url": "https://duma.bg/shte-proveryavat-balgari-s-kashti-v-halkidiki-n194189", "text": "\"Българи и сърби отново отдават апартаменти под наем на Халкидики, без да плащат данъци\", информира в обширен материал гръцкият вестник \"Етнос\". Схемата е позната от години, но вече обхваща всички райони на Халкидики, заявява пред медията Димитрис Хадалис -  председател на собствениците на стаи под наем и малки хотели. Гърците настояват за масови проверки на чужденците. От икономическа полиция обещават да пуснат полицаи под прикритие, за да прекъснат нелегалните действия на българите. Системата е добре организирана, оплакват се гърците. Сърби и българи закупиха съвсем законно малки апартаменти на Халкидики, които отдават на туристи за 30 евро на вечер на стая, като при гърците собственици цената е много по-висока, защото плащат данъци. Има и посредници, които намират клиенти от реклама в местни вестници до всички входни места към Халкидики. Дори и на плажа предлагат стаи под наем. Гърците споделят, че се страхуват да информират официално полицията, защото вече има няколко случая на запалени хотели на информатори. Тази тема се коментира както в печатните медии, така и в телевизиите.", "date": "2019.06.19", "title": "Ще проверяват българи с къщи в Халкидики"}
{"url": "https://duma.bg/feysbuk-puska-svoya-digitalna-valuta-libra-n194191", "text": "Социалната мрежа Фейсбук (Facebook) обяви плана си да пусне собствена дигитална валута, наречена Либра (Libra) през 2020 г., съобщиха световните медии. Потребителите ще могат да извършват плащания с валутата през приложенията на Фейсбук, но също така и чрез Уотсап (WhatsApp). От Фейсбук обявяват, че Либра ще е независимо управлявана и зад нея ще стоят действителни активи, което да пречи на резки скокове и спадове в стойността на криптовалутата, а плащането с нея ще е изключително лесно. Закупуването на валутата ще е възможно от следващата година чрез платформа на Фейсбук и дигитален портфейл, наречен Calibra. След това валутата ще може веднага да се изпраща на други потребителите.", "date": "2019.06.19", "title": "Фейсбук пуска своя дигитална валута Либра"}
{"url": "https://duma.bg/prodalzhavat-rokadite-v-api-n194193", "text": "Продължават рокадите в управителния съвет на Агенция \"Пътна инфраструктура\" (АПИ). Радослав Влахов, който бе член на УС на АПИ само пет месеца, се отказва от поста по \"лична молба\", а на негово място е назначен инж. Иван Досев, който досега заемаше длъжността директор на дирекция \"Поддържане на пътната инфраструктура\" в АПИ. Преди това Досев е бил зам.-началник на ДНСК. Смяната е станала със заповед на регионалния министър Петя Аврамова, съобщиха от строителното ведомство. В края на януари, след хаоса с въвеждането на електронните винетки, начело на пътната агенция застана Георги Терзийски, а с него в УС дойде и Радослав Влахов, като и двамата не са пътни инженери. Влахов е бил изпълнителен директор и член на съвета на директорите на \"Пазари Изток\", а преди това е работил в \"Булгартрансгаз\". До януари на поста шеф на АПИ бе Светослав Глосов, който подаде оставка заедно с Веселин Давидов заради хаоса с е-винетките, а три седмици след тяхното напускане начело на агенцията беше инж. Дончо Атанасов. В средата на април Атанасов също подаде оставка, след като му беше повдигнато обвинение за трагедията на пътя край Своге, при която загинаха 20 души. ", "date": "2019.06.19", "title": "Продължават рокадите в АПИ"}
{"url": "https://duma.bg/danachnite-proveryavat-rezervatsiite-po-chernomorieto-n194194", "text": "НАП започва проверки по Южното Черноморие за резервации през интернет и обявяване на свободна леглова база. Това съобщиха от приходното ведомство след проведената в бургаската областна управа среща, организирана от териториалната дирекция на НАП и представители на морските общини и на контролните държавни институции в региона.  Като аргумент за лятната контролна кампания от приходното ведомство посочват очаквания дисциплиниращ ефект. В основната си част оперативните проверки ще бъдат извършвани от екипи на Главна дирекция \"Фискален контрол\". Ще бъдат включени и командировани служители от вътрешността на страната. От НАП Бургас напомниха, че при неиздаване на фискален бон търговският обект ще бъде запечатван за срок до един месец.", "date": "2019.06.19", "title": " Данъчните проверяват резервациите по Черноморието"}
{"url": "https://duma.bg/nova-programa-shte-zamesti-plana-yunker-n194195", "text": "Българската банка за развитие (ББР) заяви намерението да представлява нашата страна в програмата InvestEU и гаранционния фонд към нея. Това е уникална възможност и за българския бизнес, тъй като фондът ще предоставя първокласна, с рейтинг три пъти \"А\" гаранция върху финансирането. Това заяви главният изпълнителен директор на банката Стоян Мавродиев по време на форум, с който ББР отпразнува и 20-годишнината си.  Очакванията за тази програма са да генерира над 650 милиарда евро допълнителни инвестиции в целия ЕС. С участието си като прилагащи партньори в тази програма националните насърчителни банки могат да играят много важна роля, като финансират проекти в сектора на малките и средните предприятия, да помогнат за сближаване на икономиките на страните членки. Това означава възможност за поемане на по-висок от средния за системата риск и облекчени финансови условия по кредитите и по обезпеченията. InvestEU не изключва публичните инвестиции и затова ББР може да подпомогне усилията на правителството за преодоляване на предизвикателствата във физическата, мрежовата и социалната инфраструктура. Така например по примера на успешната инициатива за енергоспестяващи мерки в българските домове банката е готова да структурира и финансира програма за \"социална инфраструктура\" за изграждане на детски градини в страната. Могат да бъдат подкрепени и трансгранични проекти, което е важно за нашите партньори от държавите кандидат-членки на ЕС в региона, допълни още Мавродиев. Програмата InvestEU е продължение на плана \"Юнкер\". Тя има нови приоритети - изменения на климата, кръгова икономика, дигитализация, изкуствен интелект. Ще се използват гаранции от европейския бюджет, ще има силна ориентация към пазара без квотна система. Бюджетът на програмата е 650 млрд. евро, като целта ще е повече частни средства. За бенефициентите процедурата ще е улеснена - 14 финансови инструмента се сливат в един, обясни Флорентин Хопмайър, член на кабинета на зам.-председателя на ЕК Катайнен, която отговаря за икономическите и финансовите въпроси. Ще продължим да работим с групата на ЕИБ, но отваряме гаранции за други участници като националните банки за развитие, което значи, че ББР е потенциален партньор. 25% от гаранцията може да се предостави на други партньори, уточни тя. InvestEU стартира през 2021 г. Хопмайър подчерта, че инвестициите ще стават само в сигурна инвестиционна среда. В България тя е сравнително ниска, въпреки че има подобрение. Препоръките на ЕК към страната ни са по-висока събираемост на данъци, по-голяма стабилност на банковия сектор, подобряване на секторите енергетика, транспорт, социална инфраструктура, социално включване в работата.", "date": "2019.06.19", "title": "Нова програма ще замести плана \"Юнкер\""}
{"url": "https://duma.bg/sasht-izprashtat-oshte-voynitsi-v-blizkiya-iztok-n194185", "text": "САЩ ще изпратят още 1000 войници в Близкия Изток заради повишеното напрежение с Иран, съобщиха медиите. Временният военен министър Патрик Шанахан каза, че войниците заминават \"със защитна цел, за да отговорят на заплахите по въздух, суша и вода в Близкия изток\". \"САЩ не търсят конфликт с Иран\", казва се още в изявлението на Шанахан.  На свой ред Русия призова за сдържаност.  \"Предпочитаме да не виждаме каквито и да било стъпки, които биха могли да доведат до допълнително напрежение във вече нестабилния регион\", заяви президентският говорител Дмитрий Песков. Зам. външният министър Сергей Рябков заяви, че плановете на САЩ за увеличаване на присъствието на войски в Близкия изток са насочени към провокиране на въоръжен конфликт. Китай призова САЩ и Иран към сдържаност. \"Смятам, че международната общност трябва да обедини усилията си, за да се противопостави на такива едностранни мерки и хегемонии. Това е в нашите общи интереси\", заяви китайският външен министър Ван И. ", "date": "2019.06.19", "title": "САЩ изпращат още войници   в Близкия изток"}
{"url": "https://duma.bg/stranata-ni-izostava-po-inovatsii-v-es-n194188", "text": "България продължава да изостава в сравнение с Европейския съюз (ЕС) по иновации, става ясно от сравнителен доклад на Европейската комисия (ЕК) за иновациите, разпространен от пресслужбата на ЕК. Данните показват, че ЕС като цяло подобрява равнището си на иновации за четвърта поредна година. За първи път Европа изпреварва в това отношение САЩ. Същевременно ЕС изостава все повече спрямо Япония и Южна Корея, докато Китай наваксва своето изоставане много бързо. България също подобрява постиженията си в иновационната сфера, но това не е достатъчно, за да я тласне нагоре. Страната ни си остава сред държавите, квалифицирани като скромни иноватори, и то благодарение на Югозападния и Южния централен район. Северна и Източна България са на опашката на фона на минималните разходи за научни изследвания, вътрешни иновации, патенти и т.н. Разходите за научни изследвания и иновации продължават да са ниски на ниво държава не само в посочените региони, подчертават от ЕК. Водещият иноватор в ЕС за 2019 г. е Швеция, посочва се в доклада. Следват я Финландия, Дания и Холандия. Великобритания и Люксембург вече не са начело на класацията на иноваторите, но са в групата на силните иноватори. Там за първи път попада и Естония - единствената източноевропейска държава в тази група.", "date": "2019.06.19", "title": "Страната ни изостава по иновации в ЕС"}
{"url": "https://duma.bg/gotvyat-kiberataki-sreshtu-rusiya-n194186", "text": "Директорът на Службата за външно разузнаване на Русия Сергей Наришкин заяви, че службата разполага с данни за подготвяни срещу Русия кибератаки. \"С предотвратяване на атаките се занимават специалните служби\", уточни той. Наришкин участва в Десетата международна среща на представители на служби, занимаващи се с въпросите на сигурността, която се провежда в Уфа. Директорът на СВР също така отбеляза, че Русия регистрира опити на Запада да попречи на сътрудничеството й с други страни с помощта на методите на хибридната война. Механизмът на хибридните войни може да се сравни с въздействието върху организма на смъртоносен вирус, чакащ своя час с години, а когато го открият, може вече да е късно за борба, каза той. Наришкин разказа и как се реализират \"цветните революции\", тайно направлявани от Запада. По думите му първоначално в една или друга страна по хоризонтален принцип се създават автономни от държавата мрежови структури: обществени, научни, религиозни, творчески, терористични и т.н. Те събират информация за актуални и тлеещи конфликти, остри социални-икономически и други проблеми. Паралелно такива мрежи се използват за въздействие върху обстановката в страната, а при необходимост - за стартиране на деструктивни процеси, смята Наришкин. \"Като спусък може да послужи какво ли не - разпръскване на мирна демонстрация, както се случи в Либия и Сирия, смъртта на обикновен човек от тълпата - като в Гърция или Тунис, машинации при избори - както стана в Грузия или Украйна\", добави той. След това, продължи директорът на СВР, в определено време тези протестни колебания се синхронизират, старата политическа система рухва пред многобройните предизвикателства, а на власт идва нова сила. \"В общественото съзнание по подконтролни канали се внедрява нов модел на поведение, всичко това се съпровожда от мащабна пропагандна кампания в световните медии, която цели да убеди населението в безалтернативността на тези събития, а също така да оправдае външната намеса, ако е необходима\", каза той. Най-добре се видя реализирането на този сценарий във Венецуела, добави Наришкин. Според него става въпрос за създаването на универсален алгоритъм за провеждане на тайни акции за влияние в глобални мащаби. Нещо повече, тази подривна работа се води в непрекъснат режим и не само срещу врагове, но и срещу приятели.", "date": "2019.06.19", "title": "Готвят кибератаки  срещу Русия"}
{"url": "https://duma.bg/oon-11-miliarda-dushi-shte-zhiveyat-na-zemyata-do-2100-g-n194184", "text": "Световното население ще нарасне до 10,9 милиарда до 2100 г., установи нов анализ на ООН, изразявайки опасения, че увеличаването с повече от 3 милиарда души на планетата може да разруши природните ресурси и да ускори глобалното затопляне. Увеличението се очаква въпреки продължаващия спад на глобалния коефициент на раждаемост, който е спаднал от 3,2 раждания на една жена през 1990 г. до 2,5 раждания тази година. Половината от този ръст ще бъде отбелязана само в 9 държави, докато средната възраст на хората по света всъщност ще се увеличи, твърди доклад на ООН. Очаква се Индия да покаже най-голямото увеличение на населението между сега и 2050 г., като изпревари Китай като най-населената страна в света около 2027 г.  През следващите 30 години се очаква в други 54 страни населението да намалее. Сред тях e България заедно с Литва, Украйна и Япония. От 2010 г. насам 27 страни или райони са отбелязали спад от поне един процент поради ниско равнище на раждаемост.  Населението на България никога няма да бъде повече от сегашните малко под 7 млн. души, сочи прогнозата. При най-добрия сценарий в края на века в страната ще има 5,5 млн. души. Но има и по-лоши варианти. Според първия в края на века населението няма да надхвърля 3,6 млн. А според най-лошия сценарий през 2100 г. в цяла България ще има 2,18 млн. души, т.е. приблизително толкова, колкото са жителите в момента на София и Пловдив, взети заедно. ООН отбелязва, че много от 47-те най-слабо развити държави в света са в списъка със страни, в които населението нараства най-бързо. Това ще създаде големи трудности в изграждането на устойчиво развитие в тези страни. Учените също са загрижени за ефекта от растежа на населението върху изменението на климата. С нарастването на световното население човешкото въздействие върху планетата също ще нарасне. \"Има огромно разминаване между това къде е най-голямото население и къде е най-голямото потребление\", казва Кори Брадшоу, директор на Глобалната екологична лаборатория в университета Флиндерс в Австралия. С други думи, начинът на живот на обикновения човек в Съединените щати е по-пагубен за околната среда от средностатистическия жител на Африка на юг от Сахара. Това означава, че бързото нарастване на населението в Африка няма да бъде толкова вредно за околната среда, колкото подобно нарастване на населението в САЩ. В някои случаи намаляването на броя на населението се засилва от високите равнища на емиграция, а миграционните потоци се превръщат в основна причина за промяна на населението в други региони. В Бангладеш, Непал и Филипините се наблюдават най-големи миграционни потоци, произтичащи от търсенето на работници мигранти. В Мианмар, Сирия и Венецуела най-много хора напускат заради насилие, несигурност или въоръжен конфликт.", "date": "2019.06.19", "title": "ООН: 11 милиарда души ще живеят на Земята до 2100 г."}
{"url": "https://duma.bg/vinata-skaraha-sasht-i-frantsiya-n194187", "text": "На срещата в Нормандия на 6 юни Макрон и Тръмп изглеждаха като приятели, но по-късно търговски спор развали отношенията им. В  администрацията на САЩ нямат нищо против да печелят от бутилка добро бургундско вино, дори това да избие в търговска война с Франция. Президентът Доналд Тръмп призова Париж да изравни действащите в двете страни акцизи върху вноса на алкохол, заплашвайки да вдигне в противен случай митата за френските вина. По-рано Америка вече нанесе на Петата република чувствителни щети, вдигайки митата върху вноса на стомана и алуминий. Неприятностите сякаш наложиха отпечатък върху едно символично събитие: този месец стана известно, че дървото, посадено съвместно от Тръмп и Макрон в знак на дружбата, не е пуснала корени и загина.      От икономическа гледна точка Тръмп държи в ръцете си аргументи, които Макрон трудно ще парира. Митата за вноса на вина във Франция са от 11 до 29 цента в зависимост от марката на напитката. В CАЩ този показател е двойно по-нисък - 5,3 до 14,9 цента. Да си френски винопроизводител в Америка е по-изгодно от обратното. \"Франция затруднява продажбата на нашето вино на своя пазар, а ние обратно - облекчаваме й работата у нас със своите ниски мита. Това е несправедливо и това повече не трябва да бъде така\", заяви разсърденият Тръмп по телевизия  Ес Ен Би Си (CNBC). Изхвърлянията на американския президент са част от неговата обща стратегия. Вашингтон извърша настъпление срещу държавите, с които има търговски дисбаланс, тоест купува от тях повече стоки, отколкото им доставя. Разликата между износа и вноса на САЩ достигна 621 млрд евро и само расте. След като през 2017 г. Тръмп извоюва намаляване на данъците, положението се задълбочи. От икономисаните пари американците започнаха да купуват повече стоки от Европа, включително и от Франция. Пред последните 10 години търговският дисбаланс между Франция и САЩ достигна 70 милиарда евро. Затова не предизвиква учудване, че Тръмп се опитва  \"да оправи сметките с Франция\", точно както направи с Берлин, Пекин или Токио. Това обаче не може да бъде направено само с цената на приятелските връзки. Съюзниците традиционно  Целта на американския президент е тя да се запази, но партньорите да плащат повече. Само че нещо не се получава: икономическите загуби остават, но доверителните отношения с европейските и източноазиатските лидери не вървят. Нещо повече, някои  от тях като канадският премиер Джъстин Трюдо или германската канцлерка Ангела Меркел, изглежда, че възприемат вдигането на митата от САЩ като личен удар.  По същия начин вероятно е разсъждавал и Макрон, чиито отношения с Тръмп рязко се влошиха  през лятото на 2018 г. До вдигането на митата върху стоманата и алуминия двамата държавници демонстрираха симпатия, а отношенията им бяха окачествявани като здрава мъжка дружба. Но опитът на Макрон да превърне личното обаяние в практични дивиденти не се увенча с успех. Той не успя да откаже Тръмп от вдигането на митата. Оттогава качествено се промени и тонът в отношенията между двамата лидери.  След като се завърна от несполучливото си посещение в САЩ през април, Макрон си позволи резки изказвания за САЩ, подозирайки, че те искат да превърнат своите съюзници във васали и да установят господство над тях. Оттогава френският лидер постоянно критикува американците, припомняйки им и техния \"едностранен подход\" в търговските отношения, и съмненията им в глобалното затопляне, и неконструктивния според Париж поглед върху разрешаването на близкоизточните проблеми. Вече много месеци между френския лидер и американския му колега се води  При лична среща Макрон се старае да стисне ръката на Тръмп толкова силно, че по нея да останат следи. Когато това бе засечено от репортерите, ръководителят на Петата република призна, че действа преднамерено. Силните обятия с президента на САЩ не трябва да се разглеждат като \"невинен жест\". Те трябва да се възприемат иначе - като политическа канадска борба.  Последното рандеву между Тръмп и Макрон, на 6 юни 2019 года, също не мина без неприятности. Френският лидер предварително влезе в дуел с чуждестранния гост, обвинявайки американците в \"унищожение\" на европейската металургична промишленост чрез необмислени протекционистки мерки. Стартът бе даден и наблюдателите зачакаха отговора на Тръмп в туитър. Но американецът направи пауза. На сцената излязоха протоколните служби, подхванали спора кой да определя мястото на срещата на американското гробище във Франция - френският домакин или американският гост. А от това зависеше кой ще диктува подготовката на срещата. Спорът отиде толкова далеч, че засегна и каква да бъде дължината на микрофонния шнур. Оказва се, че двамата лидери не са добра гледка, ако стоят един до друг. На фона на високия Тръмп френският президент не изглежда представителен и не би искал да говори с дълъг шнур, което още повече ще подчертава този недостатък. Все пак страните постигнаха компромис, макар и с огромен труд. Но раздразнението достигна такава точка, че бе решено да се разкрие спорът, макар и по анонимни канали.   На съвместната пресконференция двамата държавници говориха за взаимно разбиране. Но достатъчно бе на Тръмп да се върне у дома, за да върне разговора с Франция на ниво заплахи, заканвайки се да въведе мита срещу френските мита. В отговор Макрон обвини американците в едностранен подход към международните проблеми, в неразбиране на важността на свободната търговия и тежестта на заплахите, които предизвиква глобалното затопляне. В желанието си да спечели (или поне да икономиса) от европейците Доналд Тръмп често прибягва до изпитано средство - призована съюзниците по НАТО да плащат повече за съвместната отбрана. Членовете на алианса поеха задължението за харчат за военните разходи не по-малко от 2% от своите бюджети. Но повечето от тях, включително Франция и Германия, още не са стигнали това ниво. В очите на Вашингтон това изглежда, че американците са принудени да плащат сметките на европейците.  За Еманюел Макрон такава постановка на въпроса е добър повод да отговори на Тръмп с неговото оръжие. Вече над година френският лидер призовава да се вдигнат военните разходи така, че да бъде създадена отделна европейска армия, която да защитава Евросъюза, без да дава повод на САЩ да обвинява европейците, че живеят на чужд гръб. Геополитически появата на такава войска би означавало  на световната политика. Но тази инициатива не отиде по-далеч от заплахите.  Френският политолог Арно Дюбиен, който е ръководител на Френско-руския аналитичен център \"Обсерво\", сподели за ТАСС, че отношенията между Петата република и САЩ остават съюзнически, но минават през сложен етап, защото на власт във Вашингтон е Доналд Тръмп. \"Днес отношенията между Франция и САЩ са многопластови: и приятелски, и проблемни. Все пак може да ги формулираме така: въпреки Тръмп френският елит остава проамерикански настроен. Твърде много неща свързват двете страни - и на дипломатическо, и на военно равнище. Например без американските разузнавателни данни френските военни трудно биха провеждали някои от операциите си в Африка. Това осигурява подкрепата за САЩ в армията\", пояснява Дюбиен.   В такъв контекст политологът разглежда и проекта за създаването на европейски въоръжени сили, който Макрон се опитва да налага напук на Тръмп. \"Напоследък често се говори за тази идея, но нейното бъдеще поражда съмнения. Говори се за единна армия, но няма никаква конкретика\", резюмира френският събеседник. ", "date": "2019.06.19", "title": "Вината скараха   САЩ и Франция "}
{"url": "https://duma.bg/barzata-kuchka-n194178", "text": "Спешно, бързо, недомислено. Поредната важна законодателна далавера на ГЕРБ и клакьорите им се пробутва в последната минута. , които партиите получават от държавата, а почти да ги премахне. Две години след нарочен референдум управляващите се сетиха, че българите искат партиите да свият разходите си. Тогава не бе обяснено достатъчно защо политическите формации имат нужда от държавно финансиране, сега отново липсват обяснения до какво ще доведе проектозаконът. ГЕРБ обаче бързат, че идват избори. Вече си казаха защо го правят - БСП извличала дивиденти от скандала с неправомерно наддадените пари от Владислав Горанов. Втората сюжетна линия е да се опразнят сметките на опозицията. Управляващите обаче се готвят да \"захлебят\" от \"свои\" - къде със суджуци, къде с луканки, къде с остатъци от обществени поръчки...  Бързата кучка слепи ги ражда. Кутретата обаче с времето проглеждат. Управляващите също трябва да си отворят очите - заличаването на държавната субсидия ще хвърли партиите в лапите на бизнеса и корпоративните интереси. Зависимостите ще станат по-силни, а лобизмът - по-явен. Помислете, обсъдете, а после действайте. С разум!", "date": "2019.06.19", "title": "Бързата кучка"}
{"url": "https://duma.bg/dupka-do-dupka-n194177", "text": "Дупка до дупка, пропадане до пропадане, резил до резила. Така може да се обобщи състоянието на магистрали, тангенти, булеварди, кръгови кръстовища, които рухват едни след други, непосредствено след показното рязане на лента от висшестоящ държавник. Хвалещите се с приключването на големи инвестиционни проекти управленци на най-големите градове у нас - София, Варна и Пловдив, в последния месец се оказаха накиснати до уши в тиня я заради порой, я заради лошо поставено паве. Пропадането на кръговото кръстовище на две нива във Варна, залетият при потоп скъпоструващ и наскоро ремонтиран подлез в Пловдив, саморазрушаващите се централни улици в София са примери само през последния месец за унищожителното неумение на управниците да възлагат, контролират и одобряват обекти, за които пръскат обществени средства.  Затова не са изненадващи нито вчерашната дупка в столичния квартал \"Редута\", нито разпадащо се съоръжение по Северната скоростна тангента на София. Пропаднала улица все пак не е новина за никого в общината, а всякакви вести за тангентата причиняват само неприятен шум в ушите на онези, които я откриваха с фанфари преди три години. Защото тя се оказа провал не само с падналите плочки. Несполучливият обект, замислен да обслужва столичани, за да се придвижват те между различните краища на града, излезе просто транзитен път около София. Фактът, че жителите на града нямат полза от шосето обаче, не е много удобен за властимащите и те предпочитат да замитат последствията от невежите си решения. Не е лошо да си припомнят, че от цялата кохорта приемчици на тангентата преди три години - Лиляна Павлова, Лазар Лазаров, Ивайло Московски, Любомир Христов, Йорданка Фандъкова и Бойко Борисов, само последните двама се задържат още във властта. Явно тангентата не носи късмет, той може да изневери и на останалите двама.", "date": "2019.06.19", "title": "Дупка до дупка"}
{"url": "https://duma.bg/kratki-novini-n194179", "text": "  76 евродепутати поискаха от ръководството на Европарламента да защити трима каталунски сепаратисти, избрани за евродепутати. Испания блокира получаването на акредитациите на тримата каталунци, което не им позволява да поемат функциите си на евродепутати и да се възползват от полагащия им се имунитет. Единият от тримата е Ориол Жункерас, който е в ареста в Мадрид заради съдебния процес за държавна измяна. Другите двама са бившият каталунски премиер Карлес Пучдемон и Тони Комин, които избягаха в чужбина.  Те не могат да отидат в Мадрид, за да получат акредитациите си като евродепутати, защото в Испания ще бъдат задържани. Руски изтребители прихванаха американски бомбардировачи, приближаващи границата при Черно и Балтийско море, съобщи руските медии. Изтребители Су-27 са прихванали американски бомбардировачи B-52H. Последните дни руските самолети 10 пъти са прихващали чужди самолети край въздушното пространство на Русия. В същото време два британски изтребители са прихванали над Естония руски изтребител Су-30, който ескортирал военен транспортен самолет над Балтийско море. Руските самолети били проследeни 15 минути, преди да ги поемат финландските ВВС. Бойци на йеменското бунтовническо движение \"Ансар Аллах\" (хусити) атакуваха с безпилотник летището на саудитски град Абха, съобщи йеменската телевизия \"Ал Масирах\". На 12 юни същото летище бе подложено на ракетен обстрел от хуситските бунтовници. Войната между шиитските хусити и сунитското правителство в Йемен, подкрепяно от Саудитска Арабия, пламна през 2014 г.  Венецуелските власти разполагат с доказателства за участието на опозиционния лидер Хуан Гуайдо в присвояване на публични средства, разкри министърът на информацията Хорхе Родригес. Данните са намерени в телефона на арестувания през март Роберто Мареро, дясната ръка на Гуайдо. Опозицията \"е присвоила средства, които са принадлежали на венецуелски компании в чужбина\" с помощта на правителства на страни, подкрепящи Гуайдо. Средствата, които опозицията е получила като хуманитарна помощ, са били използвани за дестабилизиране на страната.", "date": "2019.06.19", "title": "Кратки новини"}
{"url": "https://duma.bg/rusnatsite-iskat-poveche-sotsialni-razhodi-n194180", "text": "Според социологическо изследване мнозинството от руснаците (82%) биха предпочели повече средства за благосъстоянието на хората, а не за засилване на военната мощ на страната. Изследването бе извършено от социологическия център \"Левада\". Само 12% от руснаците биха искали повече бюджетни средства за армията. При това половината от респондентите (53%) отговарят, че руската армия е в състояние да защити страната си, а 60% смятат, че всеки истински мъж трябва да премине през военна служба.  Има проблем с намаляване на доходите на населението в Русия, \"в същото време е невъзможно да се говори за растеж на бедността\", заяви президентският говорител Дмитрий Песков. Пред журналисти той коментира изявленията на шефа на Сметната палата Алексей Кудрин за нивото на бедност в Русия, според когото бедността \"се е превърнала в позор\".  \"Президентът смята, че проблемът с хората с доходи под нивото на препитание е най-неотложният проблем\", увери Песков. ", "date": "2019.06.19", "title": "Руснаците искат повече социални разходи"}
{"url": "https://duma.bg/sic-transit-n194174", "text": "Странни неща се случват в Щатите тези дни. Големи авторитетни медии се заеха с непривична дейност. Мастити наблюдатели правят аутопсии. Установили, че нещо лошо става с империята, и трябвало да уточнят какво. Сериозното сп. \"Форин афеърс\" посвещава целия си последен брой на допуснатите през последните години грешки и неутешителното бъдеще на страната. Агенция Блумбърг открито предупреждава, че ужасна опасност надвисва над Америка. Достатъчно показателно е заглавието на водещата статия във \"Форин афеърс\" - дълго и изчерпателно: \"Какво се случи с американския век? Аутопсия на последните десетилетия от американското глобално лидерство\". Както е известно, аутопсия се прави само на мъртво тяло. Тоест авторите говорят за въпросното лидерство като за мъртвец. Това, което ги хвърля в ужас, е аксиомата, върху която градят представите си за страната: тя може да съществува само ако е лидер и хегемон, иначе е обречена. Те не правят разлика между едното и другото понятие. Още преди близо 30-ина години един от идеолозите на американското световно господство - Збигнев Бжежински, беше казал, че САЩ трябва да направят избор между лидерството и хегемонията. Смисълът беше, че за лидерство Америка трябва да има моралното право да води света с идеи и ценности. Именно те през последните години бяха разбити с политиката на \"бомбена демокрация\", с революциите по социалните мрежи и циничното пренебрежение към интересите и на съперниците, и на съюзниците. За да бъдат хегемон, политолози уверяваха, че Щатите трябва да са непоклатими на пиедестала на първа икономическа и военна сила. Уви, и това надмощие вече се оспорва - едното от Китай, другото от Русия. Явно американският елит не направи избора, който Бжежински препоръчваше. Искаше едновременно и двете - и лидерство, и хегемония. Живееше с мисълта и действаше по принципа \"или всичко, или нищо\". Има опасност да получи второто, внушават анализаторите от страниците на \"Форин афеърс\". \"Преди едно поколение САЩ уверено водеха света към новото хилядолетие на процъфтяване, свобода и сътрудничество. Сега светът върви към турбулентност. Как може всичко да рухне толкова бързо? Оглеждайки се назад, можем да кажем, че свличането е било неизбежно. Сега трябва да обясним как Вашингтон смята да запази добродетелната си хегемония в условията на конфликти вътре в страната и в чужбина\", се казва в една от статиите. И още: \"Последните години бяха период, през който САЩ прахосаха завещаните им наследство и добро име.\" Днес светът дълбоко се съмнява и в \"добродетелността\" на хегемона. Почти всички заглавия в този брой на авторитетното списание са унищожителни: \"Самоубийството на американската мощ\", \"Развалът на демокрацията и провалът на програмата за свобода\", \"Несполучливият завой на глобализацията\", \"Парите са вяра, Уолстрийт - рисков култ\". Песимистичен е и краят на водещата статия: \"Sic transit gloria mundi\" (\"Така преминава световната слава\"). Никой от анализаторите обаче не се съмнява в \"изключителността\" на САЩ. А именно съзнанието за превъзходство над света поражда днешните им проблеми. В Блумбърг бившият командващ войските на САЩ и НАТО в Европа и адмирал в оставка Джеймс Ставридис дава оптимистична рецепта: САЩ трябва да са готови за война с \"руско-китайския алианс, който заплашва американоцентричния свят със самото си съществуване\". Би трябвало обаче да му припомним няколкото десетки въоръжени конфликти и войни, които Америка води след края на Втората световна война, и да го попитаме колко от тях са били спечелени от мощния хегемон.", "date": "2019.06.19", "title": "Sic transit..."}
{"url": "https://duma.bg/italiya-arestuva-31-mafioti-v-sitsiliya-n194181", "text": "Италианската полиция арестува 31 души по подозрения за принадлежност към мафиотска групировка в Сицилия, предаде агенция АНСА. По нейни данни става дума за лица от мафиотския клан Чинторино, който действа в източната част на острова. Повечето от арестуваните са оставени под стража, а петима са оставени под домашен арест. За всички задържани се подготвят обвинения за изнудване, незаконна търговия с наркотици и други престъпления. Отбелязва се, че е иззето имущество за един милион евро. ", "date": "2019.06.19", "title": "Италия арестува  31 мафиоти в Сицилия"}
{"url": "https://duma.bg/sasht-zapochvat-deportiraneto-na-nelegalnite-migranti-n194182", "text": "Президентът на САЩ Доналд Тръмп уведоми в туитър, че от следващата седмица страната му започва депортирането на нелегалните мигранти от страната. Едновременно с това Държавният департамент на САЩ спира финансовата помощ за Салвадор, Гватемала и Хондурас, които не са направили достатъчно да спрат нелегалната мигрантска вълна към САЩ.   В същото време щатът Ню Йорк прие закон, който позволява на мигрантите без документи да получат шофьорска книжка. Това се оценява като противоречива стъпка, целяща да ограничи мигрантската политика на Тръмп. Според сенатора Луис Селпуведа новият закон щял да доведе \"до значителен икономически растеж, подобряване на пътната безопасност и ще задържи трудолюбивите семейства заедно\".", "date": "2019.06.19", "title": "САЩ започват депортирането  на нелегалните мигранти"}
{"url": "https://duma.bg/albanskiyat-prezident-gotov-da-izkara-armiyata-na-ulitsata-n194183", "text": "Албанският президент Илир Мета заяви на среща с посланиците на страните от ЕС в Тирана, че като върховен главнокомандващ ще изведе армията по улиците, ако бъде направен опит за провеждане на изборите на 30 юни, съобщава в. \"Шчип\". Мета е обяснил, че е получил информация от чуждестранни служби за опити за безредици, което той не може да допусне като държавен глава. Освен това в писмо до посланиците той разяснява причините за отлагането на изборите, като изразява категорично, че \"албанците няма да гласуват на 30 юни\". Той обеща също да направи опит да доведе на масата за преговори премиера и лидер на управляващите социалисти Еди Рама и лидера на основната опозиционна Демократическа партия Люлзим Баша, за да намери решение. Ако успее, ще поиска от опозицията да се откаже от протеста, планиран за 21 юни.", "date": "2019.06.19", "title": "Албанският президент готов  да изкара армията на улицата"}
{"url": "https://duma.bg/podigravat-ni-se-n194176", "text": "Генералният секретар на ООН Антонио Гутериш покани българския премиер Борисов да споделял на международен форум управленски опит в опазването на климата и на околната среда. Да се чуди човек да се смее ли, или да плаче при тази новина. Кой точно е излъгал Гутериш, че българският министър-председател има не просто управленски, ами какъвто и да било опит в опазването на климата и природата, освен красивата магнолия в двора му, с която толкова се хвалеше. Достатъчно е обаче човек да се поразходи из България и ще види резултатите от този \"опит\" - бетонирано Черно море с хотели мастодонти вместо златни пясъци, изсечени гори по оголените вече планини, мръсни и запрашени градове, в които трудно се диша. Чудя се кое от всичко това ще сподели като опит премиерът ни. А, да не забравя последната иновация на софийския кмет - водни пръскачки по спирките на транспорта. Така Фандъкова ще се бори с жегите и запрашаването в столицата ни. Това със сигурност ще заинтригува най-вече африканските държави. Истината е, че страната ни е една от малкото на Стария континент, които не правят нищо за борба с климатичните промени. Нас като че ли тези въпроси не ни вълнуват. Малко ни е грижа, че утре ще трябва да затворим \"Мариците\", че изтича времето на АЕЦ \"Козлодуй\", че много скоро ще трябва да забравим за отопление на домовете си с дърва и въглища. Премиерът ни би трябвало да мисли за това. Но ако го прави, то е толкова тихо и тайно, че ни се чува, ни се вижда. А времето бързо изтича. Като гледаме с каква скорост Зелените в Европа набират популярност, може да не се съмняваме, че мерките за опазването на природата на Стария континент ще се задълбочат. А ние нехаем и изобщо не се притесняваме, че нямаме никаква готовност. Държим на чистата природа, уверява Борисов. Явно водните пръскачки по спирките са еталон за борба с климатичните промени. Подиграват ли ни се, или наистина го вярват?", "date": "2019.06.19", "title": "Подиграват ни се"}
{"url": "https://duma.bg/kresna-tvardina-na-balgarskiya-duh-i-slava-n194173", "text": "Ако пътувате на юг от Благоевград покрай Кресненския пролом на река Струма, непременно ще минете през едно китно българско градче, сгушено в полите на красивия Пирин. Това е Кресна - твърдина на българския дух и българската слава. Тук, в храм-паметник \"Св. Иван Рилски\", се намира единствената в Югозападна България костница на падналите за свободата на Родината български герои от Междусъюзническата и Първата световна война. Тук е родното място на Яне Сандански, на приятеля на Вазов, революционера и учителя Стефан Карчев, на големия български просветител, общественик и борец за църковна независимост Спас Харизанов. Тук са корените на големите български родове Харизанови и Димови, а от последния произлиза авторът на \"Поручик Бенц\", \"Осъдени души\" и \"Тютюн\" - писателят Димитър Димов. Тук, най-напред от цялата българска земя, още на 22 октомври 1870 г., е изгонен гръцкият владика, за да започне местният свещеник поп Томан Милев да извършва църковно служение на български език. И още, и още... Легендата за величавия подвиг и юнашката сила на местните хора има едно име в българската история - Кресненско-Разложкото въстание от 1878 г. (Повече исторически факти , документи и разкази на наследници на въстаници можете да намерите на специално създадената от община Кресна страница във фейсбук \"Кресненско-Разложко въстание\".) За епохата, предхождаща онова велико време, още през 1930 г. разказва в сп. \"Македонски преглед\" известният български революционер и строител на нова България Пантелей Урумов. Той пише: \"Населението на този край е едро, снажно, здраво и бодро. То се носи облечено в черно облекло. А жените са хубави и червени като ябълки, спретнати, работливи, чисти, интелигентни. Въ този край няма оная сиромашия, която я има в полските места. Въ облеклото на жените има едно украшение, състояще се от червени гайтани, които китно са обшити по сукмана.\" Населението на този край знае как се брани българската земя и българската духовност! Ако днес имате сгода да спрете след уморително пътуване по \"фиордите\" на дефилето, за да се освежите или да похапнете вкусно, вгледайте се в очите на вашите домакини и непременно ще откриете искрица от огъня на бунтовните им прадеди. Те не търпят лицемерието и за разлика от общоприетата теза, че в малките населени места цари страх и униние, те са истински пример за гражданско общество. За това говори видеото от проведеното на 31 юли 2016 г. общо събрание на населението, което трябваше да реши \"ЗА\" или \"ПРОТИВ\" водната асоциация в Благоевградско. Повече от 3000 ръце като една се вдигнаха, за да кажат \"НЕ\" и така запазиха собствеността върху водата на Кресна. Да припомним и за протестите, свързани с нуждата от поставяне на радар и завишения (легнали полицаи) на Главен път Е79, за да се разреши проблемът с автокатастрофите, или за бунта срещу намеренията на кабинета \"Борисов 2\" да изгради бежански лагер на територията на бившите поделения в града. Откъде идва силата на тези хора? Отговорът е, че идва не само от това, което се каза за тях, но най-вече от ангажимента на кмета на общината Николай Георгиев, който отстоява техните права и интереси така, както повелява кметската клетва. Неслучайно Николай Георгиев бе избран за \"Кмет на гражданите\" през 2017 г. След огромния пожар в Пирин, лично той инициира националната кампания сред българските общини в подкрепа на пострадалите от селата Стара Кресна и Ощава. Само за месеци останалите без подслон възрастни получават нов дом и покъщнина, без да са чакали помощ от държавата и това окончателно наклонява везните в националния избор. Но онова, което истински трогва в тази история, е грижата, която проявява един човек за всеки член на своята общност. Всеки от пострадалите разбра, че не е забравен и не е излишен! Малко хора знаят, че благодарение на кмета Кресна е единствената община в България, в която всички майки на деца до 3 години получават напълно безплатно храна от млечната кухня. Още на първото заседание на новосформирания общински съвет през далечната 2015 г. групата на общинските съветници от управляващата коалиция \"Обединени за Кресна\", в която водеща е БСП, се лишават доброволно от част от възнагражденията си, за да има пари за детската млечна кухня. И така е вече четвърта година. В Кресна няма Великден или Коледа, на която всички пенсионери, без оглед на това каква пенсия вземат, да не са получили пакет с най-необходимото за празника и с лично послание от кмета.  Така е в Кресна! Тук хората се ценят едни други, защото общността е малка, сплотена и всеки е важен със своя принос за общото благо. Нека разкажем още малко за кмета и неговата сбъдната мечта да служи на своите съграждани. Николай Георгиев е убеден социалист. Член е на БСП от промените през 1989 г., никога не е странял от проблемите на хората и винаги е помагал на нуждаещите се. Преди да се закълне за кмет през 2015 г. има успешен бизнес в областта на търговията и комуналните услуги. Още в началото на мандата приканва за организирани действия и инициира подписка до Народното събрание, правителството и президента за обезопасяване на Главен път Е79 в района на Кресна. При непреставащ обществен натиск проблемът, отнел десетки човешки животи и нерешаван с десетилетия, намира решение само година по-късно. През 2018 г. Николай Георгиев получава приза На местните избори през 2015-а печели убедително, но постига и още нещо значимо за БСП. В предишния мандат в местния парламент няма нито един социалист. След изборите социалистите са с пълно мнозинство. Това се случва, въпреки че на втория тур в Кресна е изпратена жандармерия, без да е възникнала каквато и да е необходимост за това. За активната си гражданска позиция и непреклонното отстояване на интересите на община Кресна през 2017-а Николай Георгиев е избран за \"Кмет на гражданите\" в категорията населени места до 20 000 жители. През 2018-а получава приза \"Най-социален кмет\". Признанието е заслужено, но то не може да разреши проблемите на малката община, трупани с десетилетия. Въпреки че има огромен потенциал за развитие на балнеолечение, за културен, религиозен и винен туризъм, община Кресна се задъхва от финансов недоимък. Когато сяда на кметския стол преди четири години, Георгиев заварва \"опоскана\" и задлъжняла община, която се намира във фактически фалит. Оказва се, че задълженията са близо 3 млн. лв. при 3,5 млн. лв. бюджет. Незабавно уведомява АДВФИ за проблемите и започват съдебни дела с кредиторите. Кметската администрация е принудена да изработи и съгласува с Министерството на финансите план за финансова стабилизация. Това незабавно се отразява върху изпълнението на целите. Въпреки това, само за настоящата 2019 г. асфалтираните улици в общинския център ще надхвърлят свършеното за предишните два мандата. Последният договор в тази посока е по мярка 7 \"Основни услуги и обновяване на селата в селските райони\" на Програмата за развитие на селските райони за периода 2014-2020 г. между ДФ \"Земеделие\" и община Кресна. С него се осигурява  финансиране в размер на 1 169 259 лв.  Община Кресна се включва като партньор на  община Валандово, Република Северна Македония, в проект \"Изграждане на система за превенция и ранно предупреждение от наводнения\" на стойност 386 295,21 евро. Проектът е съфинансиран от ЕС чрез Интеррег - ИПП Програма за трансгранично сътрудничество България-Македония. Най-важният приоритет за кмета и неговата администрация са в общината. Всички в Кресна се гордеят с резултатите на учениците от СУ \"Св. Паисий Хилендарски\". През тази година ученичката от 6 клас Мариела Миразчийска спечели първо място на Националната олимпиада по география и икономика. Местната администрация не спира в търсенето на възможности за подобряване на материалната база за учениците и предоставяне на по-добри условия за обучение и творчество. По мярка 7 на Програмата за развитие на селските райони за периода 2014-2020 г., съфинансирана от Европейския земеделски фонд за развитие на селските райони, община Кресна получи финансиране от 1 943 457,11 лева за изпълнението на дейностите по вече одобрен проект за ремонт на сградата и прилежащото пространство в двора на Средно общообразователно училище \"Св. Паисий Хилендарски\". Успешната реализация на проекта ще има огромно значение за задържането на младите хора и превръщането на средищното училище в модерен център за образование и развитие, а поетапното изпълнение на дейностите и завършването на цялостната реконструкция и модернизация ще дадат на общината увереността, че притежава една от най-модерните образователни институции в Благоевградска област. Всяка година, в дните около Деня на детето, в общинския център се провежда детски фолклорен фестивал. Благодарение на персоналния ангажимент на кмета и с подкрепата на местните спонсори Детски фолклорен фестивал \"Веселяче\" е международно събитие с огромно значение за професионалното израстване на младите фолклорни изпълнители от Балканските страни. За имиджа на фестивала допринася и ежегодното присъствие в журито на едни от най-големите звезди на българската популярна музика. На 1 и 2 юни 2019 г. на \"Веселяче\" в Кресна дойдоха групи от Румъния, Гърция, Босна и Херцеговина, Северна Македония и стотици млади таланти от страната.  През настоящия мандат беше направено много за развитието на масовия спорт. Възроден беше шахматният клуб \"Перун\", който вече печели награди. В най-голямото село - Долна Градешница, бе възстановен местният футболен клуб ФК \"Градешница\". Още по-категорични са резултатите на ФК \"Перун\" от Кресна, който преди дни преодоля баражите и от есента ще бъде част от Трета Югозападна аматьорска футболна лига. В началото на май 2019 г. бе подписан договор за финансиране в размер на 97 789,84 лв. между ДФ \"Земеделие\" и община Кресна за изграждане на ново мултифункционално игрище за групови игри и футбол с размери 20 на 40 м.  Бързеите на река Струма в района предлагат изключителна атракция за любителите на адреналина. През активния рафтинг сезон само тук могат да се изпитат неповторими емоции от спускането шеметно с лодка по течението на реката през Кресненския пролом. Изживяването е изключително и оставя спомени за цял живот. Не пропускайте да го направите, съветват местните хора любителите на екстремни спортове.  През април тази година бе направена първата копка на нова компостираща инсталация за разделно събиране на зелени и биоразградими отпадъци, инсталации за предварително третиране на битови отпадъци и съпътстваща инфраструктура за управление на отпадъците на общините Сандански, Струмяни и Кресна. Тя ще се изгражда със средства по приоритетна ос \"Отпадъци\" на Оперативна програма \"Околна среда\", а грантът възлиза на 9 368 737,16 лв., разказват с гордост местните хора. Голямо природно богатство за община Кресна са минералните извори, локализирани в четири основни находища - между Кресна и с. Долна Градешница, между с. Стара Кресна и с. Ощава, при селата Горна Брезница и край с. Влахи, като с най-голямо значение са Градешките и Ощавските извори.  Ако имате желание да инвестирате на територията на общината, в Кресна ще ви посрещнат с внимание и ще проявят интерес към вашето предложение.", "date": "2019.06.19", "title": " Кресна - твърдина на българския дух и слава"}
{"url": "https://duma.bg/da-vnimava-bfs-n194175", "text": "Бившият шеф на УЕФА и вицепрезидент на ФИФА Мишел Платини беше арестуван по подозрение в корупция. Французинът бил участвал в задкулисни игри, в които Катар е предложил 100 млн. долара, в случай че спечели домакинство на Мондиал 2022, както и стана. Разследващите са открили, че 3-кратният носител на \"Златната топка\" се е срещал с катареца Мохамед бин Хамам, който ръководеше Азиатската футболна конфедерация. И всичко се случва месеци преди да изтече 4-годишното наказание на французина, който беше изхвърлен от футбола, защото получил под масата $2 млн. от Сеп Блатер, който преди 9 г. \"се пребори\" Катар да вземе шампионата. Естествено, двамата са като скачени съдове. И на всички е ясно, че Катар няма как да получи домакинство на световно първенство по футбол без корупция. Тази държава е 3 пъти по-малка от Швейцария например. И нямаше нито един стадион. За адската жега няма какво да се каже. Все фактори, които са срещу кандидатурата на тази държава, под която обаче плува нефт, а петродолари има колкото искаш. Няма как Платини да не е в кюпа. Французинът е добър приятел с председателя на БФС Боби Михайлов, който два мандата беше член на Изпълкома на УЕФА именно по негово време. Обществена тайна е, че много от нещата на БФС не са както трябва. Можем само да си представим какво ще стане у нас, ако се приложи същата мярка. МВР да арестува обществени ръководители заради това, че са се срещали с някого в последните 10 години. Със сигурност ще трябва да арестуват цялата законодателна и изпълнителна власт. Така че от БФС да внимават да не стъпят пак накриво. Преди 12 г. членът на Изпълкома Иван Леков беше арестуван за подкупи, а само политическата протекция запази Михайлов. Но на всички им идва времето в даден момент. Защото повечето са алчни до безкрай. Алчността и самозабравянето рано или късно изяждат глави. Нека виновните да бъдат арестувани и осъдени. Така е в белите държави.", "date": "2019.06.19", "title": "Да внимава БФС"}
{"url": "https://duma.bg/koy-iska-da-izbyaga-ot-krim-n194172", "text": "Всеки човек трябва да бъде свободен. Стига да има потребност от свободата. Както и да притежава усещането за нея. И да знае какво да я прави.  Темата за свободата и творчеството отново възбуди духовете около премиерата на книгата на Светослав Нахум \"Бягство от Крим\". Едва ли авторът си е представял, че такава реклама ще съпътства неговата творба, а самият той ще се превърне в \"мъченик\".  Обаче на 17 април книгата бе представена в галерия книжарница София прес. Като основен съорганизатор на проявата бе посочен Съюзът на българските писатели - заради факта, че самото помещение е собственост на СБП. Но не е никак логично авторът на творбата да използва този факт, за да придаде тежест на основната си теза - Русия е агресор, окупирал част от чужда държава.  Двама от членове на ръководството на съюза уважиха събитието. Единият от тях - Димитър Христов, беше водещ, а другият - Иван Есенски, представи книгата.  За съжаление авторът използва момента за изразяване на политическа позиция. Ако е само личностна, няма проблем. Но когато ангажираш и творческа организация с нея, тогава вече проблем има. Още повече когато на такова събитие посланик на чужда държава, в случая на Украйна, си позволява да използва трибуната и за политически изявления. Не смятам, че на творческа вечер те са уместни.  Именно затова в знак на протест Иван Есенски напусна проявата.  Разказът, чието име носи и книгата, е за младата украинка Таня, която е подложена на тормоз от \"руските агресори\" след \"окупацията\" на Крим през 2014 г., но в крайна сметка тя успява да намери спасение в България. Щастлив край като в холивудски филм от времето на Студената война.  Да, авторът Светослав Нахум има правото на лична позиция. Това е моето мнение.  Проблемът е, че тази позиция се смята за единствено \"правилната\".  И трябва да бъде наложена по всякакъв начин. Дори като се използват имената на СБП, както и на ПЕН с председател Здравка Евтимова. Защото авторът на книгата политкоректно призоваваше българския ПЕН да приеме декларация, в която да осъди руската страна. Не стана.  След премиерата Съюзът на българските писатели излезе с декларация. В нея се казваше, че в СБП \"членуват хора не само с различен творчески почерк и темперамент, но и със своя собствена гледна точка към социални и естетически явления от съвременния живот\". Както и че \"всеки пишещ решава сам за себе си какви политически или художествени възгледи да изповядва и поема отговорността си за тях\".  Собствена гледна точка. Това е ключово. Например моята собствена гледна точка е друга. Аз смятам, че Русия не е агресор и че Крим, който е населен предимно от етнически руснаци, е присъединен напълно законно по силата на организирания референдум към Руската федерация. Но аз не ангажирам с тази своя позиция нито СБП, нито която и да е друга организация, в която членувам, нито когото и да е било другиго.  Затова в декларацията на СБП се споменава недвусмислено, че демократичността предполага свобода на словото, при условие че тя е освободена от всякаква манипулация.  Малко след декларацията  изпрати писмо до министъра на културата, до Комисията по култура и медии в Народното събрание, до Комисията по вероизповеданията и правата на човека... Сигурно не знаейки, че Съюзът на българските писатели е обществена организация, която е независима политически, административно и финансово. И че всеки един поет или писател, членуващ в нея, сам по себе си е институция - с творчеството си, с позициите си. Колкото и различни да са те.  Във въпросното писмо дипломатът не проявява никаква дипломатичност, а се опитва да налага своето мнение върху една от най-старите писателски организации в Европа. СБП \"грубо нарушава официалната позиция на Правителството на Република България за териториална цялост на Украйна\". А така! И къде отива свободата на словото? Значи свободен си да изразяваш единствено правилната позиция, която трябва да съвпада с официалната. СБП е обвинен, че заставал в защита на политиката на \"държава агресор\".  Само че няма такова нещо. Единственото, което заявява СБП, е, че никога няма да застане срещу Русия.  Но нима такава не е позицията на мнозинството от българския народ?  Именно затова и въпросното писмо, като и разразилата се по медиите кампания срещу СБП, предизвика български писатели за съставят изявление, осъждащо нравоучителното писмо на г-н Москаленко, чрез което той вкарва творческата организация в евтин скандал и дори намеква за укротяване на непослушните български писатели.   Свобода на словото ли?  И кой се опитва да ограничава свободата на словото?  Писмото е подписано до този момент от над 200 писатели.  Доколкото знам, посланикът на чужда държава няма никакво право да се намесва във вътрешните работи на страната, както и в нейната политика. А още по-малко в живота на творчески организации.   И, разбира се, залповият огън срещу СБП, обвинен във всички смъртни грехове, е факт. Неговият председател Боян Ангелов бе обвинен, че като член на Националния съвет на БСП прокарвал идеология сред писателите. По-голяма безсмислица не бях чувал. Може ли един писател, достоен по дух, да бъде заставен насила да приеме политически идеи?  Но той няма право да е социалист. Обаче ако е десен, ако е русофоб, това е друга работа. Това е правилно.  Всъщност скандалът разкри за пореден път грозната истина у нас. Зад призивите за свобода на словото се крият опитите да бъде затворена устата на онези писатели, които имат достойнството да имат различна позиция от официалната. Които имат свободата да мислят, а не да следват клишетата за евроатлантическите ценности. Които се вслушват в народа, а не му налагат чужди доктрини.  ", "date": "2019.06.19", "title": "Кой иска да избяга от Крим?"}
{"url": "https://duma.bg/terzaniyata-na-partizanskite-sestri-peevi-n194169", "text": "Най-страшното в партизанския живот не бяха несгодите и страданията, които ни преследваха на всяка крачка. Вярата в победата и мечтата за новия живот бяха по-силни от страха. Измъчваше ни мисълта за смъртната опасност, на която излагаме живота на нашите близки - родители, братя и сестри, а някои от партизаните бяха оставили и невръстни деца. Не излизаха от ума ни мъките и теглилата, на които ги бяхме обрекли. Нима можеше да се очаква милост и човещина от фашистката власт? Безсилни да ни заловят, те щяха да излеят цялата си злоба върху нашите майки и бащи, върху най-близките и скъпите ни хора. Знаехме с Вела, че нашите ще се измъчват най-много от неизвестността. Те не знаеха нищо за нас, нито къде се намираме. За тях ние бяхме сякаш потънали в бездната на тъмна и неведома нощ. Има ли за майчиното и бащиното сърце по-голяма болка от страшната неизвестност за техните деца? Няма граници майчината и бащината обич, майчината и бащината мъка. Врагът не мълчеше. Зли езици пущаха по селата слухове за нас, един от друг по-тревожни, по-страшни. Пускаше ги полицията, за да тормози нашите близки, пускаха ги и фашизирани младежи, разпространяваха ги без зла умисъл, но със същия ефект и някои дърдорковци. Не беше трудно да научим какво е станало у нас след излизането ни в Балкана на 27 април 1943 г. Била е вечер на смут и тревога. Сякаш страшен пожар обхванал къщата ни и в неговите пламъци са изгорели спокойствие, надежди, родителско щастие. Майка ми наистина предчувстваше предстоящата раздяла. Тя се досещаше за намеренията на Вела, но не очакваше да тръгнем едновременно и двете. Това я объркало. В момента не помогнали обясненията и увещанията на брат ни. - Ето на - сочел той бележката, която му бяхме изпратили - Заминали са за София. Нали виждате какво става в полицейския участък в Лъджене. Затова са заминали за София. Ще се укрият временно в големия град, па като поутихне, ще се върнат пак. Но трудно може да се излъже сърцето на майката. - Никаква София и никакво криене. Направо за гората са заминали те - упорито нареждала мама. - То за Вела, както и да е, тя е по-силна, калена. За нея очаквах. Ама Гера, боже мой, как може и тя. Та тя и със здравето не е в ред. Боледува от плеврит, от пневмонии. Как ще прекарат там на дъжда, на студа? Как ще лежат на голата земя, без постилка, без завивка? Сърцето й се свивало от болка. И пак се обръщала към брат ми: - Бягай, Тодоре, какво стоиш. Бягай! Гледай поне Гера да убедиш да се върне! Брат ми знаеше какво е положението. По настояване обаче на мама и тате отива и до София. За да облекчи болката им, казва, че се е срещнал със сериозни хора, от които е научил, че двете с Вела сме на сигурно място и сме добре. Но мама и тате не му вярват. - Брей, каква беля стана - говорел объркан тате. - Да са момчета, иди-дойди. А то момичета. И той ходи, пита и разпитва за нас, търси ни. Зареждат се дни на мъка и изпитания, нощи - без сън, без покой. Мама стои до пътната врата на двора и все чака да се върнем отнякъде. Не я заключва и нощем, оставя я открехната, дано стане чудо - да се приберем у дома. На улицата не излиза - да не срещне лоши очи, да не чуе грозни думи. Пази пламъчето на своята неумираща майчина надежда. Какво да направим, се питахме с Вела, за да ги извадим от терзанията на неизвестността, да разсеем слуховете, да им вдъхнем вяра в силите на нашата партизанска армия, в победата! Те трябва да научат, че ние сме далече от пипалата на врага, че имаме оръжие и сме бодри и силни, че техните страдания са частица от страданията на целия народ и те трябва с чест да ги понесат. Ние вярвахме в нашите родители. Само нашата твърда дума и съзнаването на народното дело можеше да ги съвземе от големия удар, да им даде сили да понесат непоносимото. Не биваше повече да мълчим. И ето седнахме и написахме писмо. Вела диктуваше, аз пишех: Мили мамо и тате, Прощавайте, че заминахме, без да ви се обадим. Сега ви пишем от Балкана. Научихме, че сте се много тревожили и сте ни търсили. Ние много добре знаем колко мъки и страдания ще ви причиним, колко много ще ви разкарва и тормози фашистката полиция, но трябва да ви кажем истината. Не от страх, не от уплаха дойдохме тук. В гората дойдохме не да се крием, а да се борим против фашизма до свалянето му. Затова знайте: докато в село има кметове като Павлов, докато са на власт царборисовци и филовци, у дома няма да се върнем. Безбройни са страданията на нашия народ, поробен от немските империалисти и техните български слуги. Те грабят страната ни и превръщат нашата прекрасна родина в база за нападение срещу Великата страна на социализма. Но нашият народ, който даде такива герои като Левски и Ботев, ръководен от комунистическата партия и Отечествения фронт, се бори и ще се бори за своята свобода и независимост. Мила мамо, още един път простете за страданията, които ви причиняваме. Понесете гордо тези страдания. Сега страда целият наш народ. Мили родители, не се съмнявайте, че скоро ще бъдем отново заедно, с целия народ да се радваме на извоюваната свобода. Обадете се на бачо. Кажете му добре да се пази. Изпращаме сърдечни поздрави на вас и всички другари. Горещо любящи ви: Вела и Гера.\" Писмото бе своевременно предадено на родителите ни от бай Димитър Содев.", "date": "2019.06.19", "title": " Терзанията на партизанските сестри Пееви"}
{"url": "https://duma.bg/datata-n194167", "text": "1623 - РАЖДА СЕ БЛЕЗ ПАСКАЛ, ФРЕНСКИ МАТЕМАТИК, ФИЛОСОФ И ПИСАТЕЛ (УМИРА 1662 Г.). Формулира една от основните теореми в проективната геометрия, работи в областите на аритметиката, теорията на числата, алгебрата и теорията на вероятностите. Един от основоположниците на хидростатиката, формулира нейния основен закон. Има значителна роля във формирането на френската класическа проза. 1930 - В СОЛУН СЕ РАЖДА ЖУЛ ЛЕВИ, БЪЛГАРСКИ КОМПОЗИТОР И ОБЩЕСТВЕНИК (УМИРА 2006 Г.). Бил е диригент на Ансамбъла за песни и танци на Българската армия, на оркестъра към Държавния сатиричен театър, преподавател в ДМА и в НАТФИЗ. Генерален секретар на Българския национален комитет за музика при ЮНЕСКО, секретар на Съюза на българските композитори. Композирал операта \"Неда\", симфонии, творби за духов и естраден оркестър, хорова и солова вокална музика, музика към филми и радиопредавания. Носител на международни награди и отличия. 1942 - РАЖДА СЕ ГЕОРГИ СОКОЛОВ-СОКОЛЕТО, ФУТБОЛИСТ (УМИРА 2002 Г.). Играл е за \"Спартак\" (Пловдив), \"Левски\" (София) и \"Дунав\" (Русе). Има 194 мача и 58 гола в \"А\" група, от които 186 мача с 58 гола за \"Левски\". Двукратен шампион на България и трикратен носител на Купата на Съветската армия. Има 13 мача за \"А\" националния отбор. Автор е на първия гол за \"Левски\" в евротурнирите - на 12 септември 1965 г. в 8 мин. на 1/16-финала за КЕШ на ст. \"Росунда\" в Стокхолм (\"Юргорден\" - \"Левски\" 2:1). Един от най-големите таланти в българския футбол. Притежава брилянтна техника, неподражаем дрибъл, пробивна мощ в нападение, точен пас и поразяващ удар. 1953 - СВЕТОВНИЯТ СЪВЕТ НА МИРА НАГРАЖДАВА ПОСМЪРТНО С ПОЧЕТНА НАГРАДА НИКОЛА ВАПЦАРОВ (1909-1942). ССМ е създаден през ноември 1950 г. по време на Втория конгрес на защитниците на мира във Варшава и е наследник на Постоянния комитет на същото движение, избран по време на първия му конгрес година по-рано. ССМ е съставен от представители на страни от целия свят. Най-голяма численост има през 1971 г. - 600 представители от 120 държави и няколко леви международни организации. Резиденцията на ССМ от 1950 г. до началото на 1990 г. е в Хелзинки, след което се премества в Атина. За първи президент е избран френският физик и химик и Нобелов лауреат Фредерик Жолио-Кюри, който изпълнява тази длъжност до смъртта си през 1958 г. 1987 - ОТВАРЯ ВРАТИ НАЦИОНАЛНИЯТ МУЗЕЙ \"ЗЕМЯТА И ХОРАТА\". Датата е и Ден на дарителя, тъй като музеят дължи съществуването си на хората, предоставили личните си колекции и вложили средства и труд за неговото изграждане и обогатяване.", "date": "2019.06.19", "title": "Датата"}
{"url": "https://duma.bg/lavitsite-biha-svetovniya-shampion-sarbiya-n194152", "text": "Женският ни национален отбор по волейбол обърна Сърбия с 3:1 гейма (-21, 21, 17, 23) в мач от Лигата на нациите. Двубоят беше първи за тима на Иван Петков в минитурнира в Нинбо, Китай. Победата е втора поредна за българките, които загубиха първите си 11 мача в надпреварата, а миналата седмица биха Корея (3:1). Пред 2100 души над всички беше Нася Димитрова, която завърши с 15 т., от които 7 блокади. Още толкова добави и Мирослава Паскова, а на 25-ия си рожден ден разпределителката Петя Баракова вкара 2 т., но игра невероятно срещу актуалния световен шампион. Силно се представи и Гергана Димитрова, забила 14 т. За западните ни съседи Катарина Лазович и Милица Кубура записаха по 16 т. В класирането нашите са 15-и с 2 успеха и 7 т. В подреждането на \"чалъндж\" отборите \"лъвиците\" са на дъното и ще изпаднат от елита още при дебютното си участие. Води Полша с 8 победи, пред Доминикана 7 и Белгия 6. Днес момичетата на Иван Петков излизат срещу домакина Китай, а в четвъртък в последния си мач срещат Германия.", "date": "2019.06.19", "title": "\"Лъвиците\" биха световния шампион Сърбия"}
{"url": "https://duma.bg/dogan-na-tri-moreta-n194170", "text": "Ахмед Доган има нова страст. След детска градина - замък в родното му село Дръндар, и хидровъзела \"Цанков камък\" сега се е заел с пристанищна дейност. Вчера медиите изобилстваха с информация за бизнес намеренията му - смята да развива три кейови места в село Езерово, разположени по канала Варна - Белослав. Малкият порт е част от ТЕЦ-Варна. Енергообектът и пристанището бяха купени през 2017 г. от фирма на Данаил Папазов, транспортен министър при Пламен Орешарски. В следващата година 70% от нея станаха собственост на Доган. Преди това активите бяха притежание на ЧЕЗ.  От 2015 г. топлоцентралата не работи. Поддържа единствено т.нар. \"студен резерв\". Намиращото се в съседство пристанище също е пусто, но съоръженията му са годни. Намират се в зона по Варненско-Белославското езеро, в която през социализма пушеха комини. След деиндустриализацията се настаниха складове, логистични центрове и малки частни пристанища. Обемът на дейността им е несравнимо по-малък от стария период. Соколът кацна на такова място и като Феникс ще го възражда. Преходът продължава, този път не е политически, а бизнес. От изявления на Папазов в понеделник се разбра, че фирмата му не е имала първоначално интерес към топлоцентралата. Искала е да вземе само пристанището, но чехите са настояли за продажба анблок. Така Папазов, който в периода 2001-2013 г. бе шеф на държавното варненско пристанище, се оказа частен собственик на ТЕЦ с пристанище. След него и Доган. Пак според обяснения на Папазов Сокола просто се появил в един момент и станал акционер. Тоест не било вярно, че отначало всичко е схема на Доган. А сега няколко подробности по казуса. Най-напред кариерни. Папазов е бивш колега на Делян Пеевски в държавната фирма \"Пристанище Варна\". И двамата са назначени по времето на кабинета на НДСВ и ДПС - единият като изпълнителен директор, другият - малко над 20-годишен, влиза в Съвета на директорите. През 2013 г. заедно превземат държавния връх - порасналият Пеевски де факто е мандатоносител (за кратко и шеф на ДАНС), Папазов - транспортен министър. Днес събитията са в минало несвършено време - хидролог и пристанищен шеф се преоткриват за общ бизнес, след като и без това отдавна се знаят. Ето и малко икономически детайли. Инвестицията на Папазов - Доган идва в период на криза за държавния порт. \"Езерово\" ще се помъчи да се намести между другите частни и държавното пристанище. Тя няма как да отнеме като клиент девненските заводи, чието производство технологично е обвързано с пристана на държавната фирма. Поради отдалечеността не може и бургаски товари да отмъкне. Но още това лято се цели в зърнени, които се осъществяват основно през Варна. Те са и голям процент в общата търговия. Олио, асфалт, битум и тежки корабни масла са другата част от портфолиото. Най-впечатляващи са чисто финансовите подробности. Папазов купува от ЧЕЗ ТЕЦ-Варна с пристанището за 48,5 млн. евро. Други 30 млн. лв. са инвестирани после. Самото пристанище е обособено в ново дружество, в което тецът влиза с апорт от 63 млн. лв. Водят се преговори с чужд инвеститор, който да налее 89 млн. евро. Това са официални данни. Тайна е единствено с какви точно цифри се е наместил Доган - официални и неофициални. Намеренията са инвеститорът, чрез който малкото засега пристанище ще разшири дейността си, да осигури и товари. За съдбата на натрапения ТЕЦ притеснения също не бива да има.  Спасява го сделката с държавата за студения резерв.  Миналата година топлоцентралата взе 27 млн. лв. за поддръжка на резерва, сега ще участва и в новите търгове. Официално тандемът Папазов - Доган смята да развива и централата, но не се знае ще се появи ли стратегически партньор. Също така официално ръководството на ТЕЦ-Варна не счита, че вуйчото владика (мюфтия) - собственик, урежда студения резерв. Напротив - всичко било плод на конкуренция в свободен пазар.  Ахмед Доган отдавна не е обвързан официално с държавни структури, той е почетен председател на ДПС и българския преход. Конфликт на интереси не го лови. Същото се отнася и за Папазов, който ще конкурира държавното пристанище, на което някога бе директор, а после и министър. Най-интересното в цялата официално-неофициална история е с колко точно пари разполага Ахмед Доган. Както и какви лостове за влияние има. Не им е интересно обаче на прокуратури, КОНПИ-та и многобройните \"силови\" структури. А измина почти година след влизането на Доган в енергийно-пристанищния бизнес. Не се вълнува и управляващата партия ГЕРБ, макар ДПС да се води опозиция. Но трябва да се признае, че положението е \"се ла ви\" - във всяка една държава и всяко историческо време този, който разпределя порциите, също е на масата и никой не гледа в чинията му. А детската градина - замък в Дръндар пустее. Малчугани никога не е имало в него. Играчките омръзват.           ", "date": "2019.06.19", "title": "Доган на три морета"}
{"url": "https://duma.bg/novite-vratki-na-antikomunistite-n194168", "text": "д-р по философия Горещ юнски неделен следобед. По един телевизионен канал се обявява разговор по темата имало ли е фашизъм в България и равнозначни ли са фашизъм и комунизъм, т.е. темата е ярко антикомунистическа. В разговора не достигнаха до \"равенството\" между фашизъм и комунизъм. Разговор всъщност не стана, но това не значи, че не трябва да се бие тревога. В действителност има пропаганден опит да са налага на обществото тази теза за \"равенството\". Тя все повече си пробива път сред някои учени и журналисти, историци, социолози и политолози, че и в учебните програми. А тази тема не е нова. Тя започва още след Първата световна война. Дали комунизъм и фашизъм са едно и също нещо? Когато става дума за политически идеологии, движения и власт, се сравняват основополагащите им политически идеи, цели и подходите за тяхното осъществяване, начинът на властване. В научната литература има безброй определения на фашизъм и социализъм. Много често с политически цели, понякога представяни под маската на т.нар. нов прочит на историята, се поставя знак на равенство между тях. А по същество се сравняват несравними неща и се слага знак за равенство между тях. В действителност става дума за твърде различни политически идеологии, движения и политически практики.  Предисторията е ясна. В началото на XX век в Европа има две основни политически доктрини. Първата е либерализъм, формиран и развил се през XIX в. Той е наложен в европейските държави под формата на либералната демокрация, в центъра на която са егоистичните интереси и властването на богатите (капитала) под формата на парламентарна изборна демокрация. Главното в политическата система на либерализма са парите, натрупването на богатство и поради това - формиране на голямо неравенство. Либерализмът се основава на частната собственост, на индивидуализма, личните права и свободи и конкуренцията на пазара.   Втората доктрина е социализъм, развита през втората половина на XIX в. Левите - социалистите и комунистите, защитават работещите хора чрез действия срещу капитала с цел постигане на по-добри условия на живот и равнище на доходите. Това е класова борба. Сред ценностите на социализма са колективизъм, класовата солидарност, справедливост, равенство и т.н. След Първата световна война, в условията на дълбока криза на либералната демокрация, масова бедност и нищета в множество европейски страни, избухват масови протести, стачки, манифестации, въстания и бунтове (Германия, Унгария, Италия и др.). Извършва се Октомврийската революция в Русия. На власт там идват болшевиките. Политиката им е в защита на мира и интересите на наемния труд.  Протестните движения след войната създават несигурност и нестабилност. Срещу това се противопоставят групи на млади боеспособни и опитни в сражения хора (\"Съюз на бойците\" в Италия 1919 г., СА в Германия, 1921 г., Съюз на запасните офицери и Съюз на запасните подофицери в България и т.н.). Те се обединяват с част от дребната буржоазия и някои интелигенти в нови политически движения, все още без избистрена идеология, т.е. възниква фашизмът. В основата му е стремежът  да се противодейства на социализма, да се установи ред и стабилност в държавата, интересите на нацията да са над всичко.  Когато в обществото има нестабилност, \"когато отсъства съгласието, налице е силата\" (Мусолини, 1923 г.). За идеологията на фашизма силата, насилието и терорът са един от най-същностните белези. Силата е подплатена от идеите. Главното, на което се базират фашистката идеология и практика, е национализмът, който пронизва и подчинява абсолютно всичко в държавата. \"Нашият мит е нацията, нашият мит е величието на нацията\" (Мусолини, 1922 г.). Според фашистите в интерес на нацията е да няма класова борба между капитала и пролетариата. Фашизмът е за контрол върху икономиката, но за пълно съхраняване и запазване на частната собственост върху средствата за производство. Фашизмът е против либералната демокрация и против социализма. Той възниква и се развива на антикомунистическата основа. Другата му същностна черта е неговата расово-етническа и политическа неприязън към различните хора - антисемитизъм, преследване на славяни, цигани, масони, южни тиролци, социалисти, комунисти и т.н.  Тези три главни политически доктрини са твърде различни, макар че по отделни неща могат да се открият и някои сходства. Например частната собственост. Тя е общ признак за либералната демокрация, консерватизма и фашизма. Но за социализма е характерен приоритетът на държавната собственост. Друг пример е почти пълната противоположност между основните идейни ценности: национализъм в най-острата му терористична форма при фашистите; интернационализъм при социалистите; глобализъм при неолибералите и национален традиционализъм при консерваторите. Подобна е и ситуацията по отношение на партийността. При либералната демокрация основна ценност е многопартийността, която в най-развитите държави най-често е сведена до две основни политически партии, сменящи се на власт, без да променят режима на управление. При фашизма това е еднопартийна или безпартийна политическа система със силна авторитарна, лична власт на фюрер (Германия, Италия), император (Япония), цар (България), военен диктатор (Испания, Унгария) и др. При социализма има еднопартийна държавна власт, осъществявана чрез колективни органи, в отделни случаи с прояви на авторитаризъм.  И за трите политически доктрини са характерни насилнически действия спрямо политическите им противници и дори за потенциално опасните за властта партии, групи и лица, най-вече в кризисни периоди. Такъв е случаят с  Те за пръв път са измислени и приложени от британците в ЮАР и \"модернизирани\" от нацистите в Германия. Прилагани са и в Съветския съюз от комунистите, както и от фашистите в други страни, включително и в България (Кръсто поле, Гонда вода, Св. Анастасия, Сомовит, Плевен и др.) преди Девети септември и от комунистите след Девети септември. Подобна е картината с масовите преселвания на народности. Сега се поставя акцент предимно върху преселванията в Съветския съюз на помагачите на хитлеристките войски (татари, чеченци и др.) в Средна Азия. Но се мълчи за масовите интернирания на японци от Тихоокеанското крайбрежие на САЩ във вътрешността на страната (над 300 000 души) по време на Втората световна война. Подобни масови преселвания има и в Австралия, Канада и други страни. Особена форма на насилието са паравоенните формирования на фашистите - черноризци, кафяворизци, шпицкоманди, ВМРО бандити и т.н.     Твърде различна е икономическата система. При либералната демокрация (капитализъм) водещи са пазарът и пазарните отношения, които в края на XX и началото на XXI век се трансформираха в глобална икономическа система със свобода на движението на капитали, стоки, услуги, хора и конкуренция, преливаща в монополизъм. При фашизма икономическата система е на основата на частната собственост, но при значима намеса на държавата пряко или чрез т.нар. корпоративизъм с цел развитие на производството и елиминиране на класовите противоречия и борби и милитаризиране на икономиката. При социализма икономическата система е основана на приоритет и водещо място на държавната собственост в две разновидности: съветска социалистическа икономическа система с почти изцяло държавна собственост, с планово и административно регулиране на стопанските отношения. Втората разновидност е китайската смесена икономика (НЕП на Ленин, реализиран от Дън Сяо Пин) с приоритет на държавната собственост и държавната икономика в решаващите отрасли на стопанството.               Тези три доктрини са различни и не могат да се приравняват една с друга. При разнотипни неща не може да има сравнение. Съвременните комунистофоби използват тоталитаризма като основен белег за приравняване на фашизма и социализма. Те търсят и \"отстояват\" приликата и сходствата на фашизма и комунизма почти единствено чрез тоталитаризма. Такъв е подходът и на \"диалектическия материалист\" Ж. Желев. Всички те забравят, че тоталитаризмът е \"правно-политическа технология\" (М. Янков, 2019), че той е зависим от социално-икономическата система. Ем. Джентиле (2004 г.) написа, че \"Използването на понятието тоталитаризъм в сравнителния анализ на еднопартийните политически системи... не означава автоматически, че тези системи са с обща идентичност, подобно на клоните на едно дърво\". Към подобна позиция се придържа и германският изследовател на фашизма Волфганг Виперман (2000). Той поддържа позицията, че комунистическите и фашистките партии са преследвали  Белезите на сходство в практиката, в технологията на властта са недостатъчни фашизмът и комунизмът да се отъждествяват. Тоталитаризмът като политическа технология е присъщ за цялата човешка история, дори след изчезването на фашизма и съветския тип социализъм. Според А. А. Галкин (1995) \"приравняването на фашизма към тоталитаризма, неговото разтваряне в тоталитаризма\", е все едно да се счита, че фашизмът няма съществени специфични черти, които го отличават от капитализма и социализма.  Тази идеологема за равенството на фашизма и комунизма е най-пълно развита от редица автори в периода на Студената война. Фашизмът следва да се оценява не по отделните му признаци, характерни черти, предимно или изключително само по тоталитаризма, а комплексно, чрез идеологията (свръхнационализъм), целите (да спаси капитализма от социалната революция), които си поставя, както и начинът на тяхното постигане (антипарламентаризъм, ликвидиране на политическите партии, насилие, терор, външнополитически реваншизъм и др.).  В заключение следва да припомним позицията на германския изследовател на фашизма Ернст Нолте (Ernst Nolte, 1963): \"Ако две явления демонстрират определено сходство, но се явяват продукт на различна ситуация, определят се от различни субстрати и си поставят различни цели, то това сходство, даже ако то е значително, е само формално или е резултат от вземане на една от страните.\"  В случая би могло да се твърди, че приравняването на фашизма и комунизма е в интерес на третата страна - либерализма, и е продукт на действията за За никакво равенство между фашизъм и комунизъм не става дума в марксическите съчинения, в комунистическата историография. За никакво равенство не става дума и в капиталните трудове на фашистките теоретици. В България Ал. Цанков публикува книгата \"Трите стопански системи. Капитализъм, комунизъм и национал-социализъм\" (1942), в която е разгледана спецификата и разликата между тези системи, и никъде не става дума за равенство между фашизъм и комунизъм. Подобна е позицията на другия фашистки теоретик - проф. Л. Владикин. За Бенито Мусолини не само няма равенство между фашизъм и комунизъм, но и нещо повече: \"... всеки човек има позиции за или против, или фашизъм, или антифашизъм. Който не е с нас, е против нас\" (1924 г.). Кратко и ясно. Неясно е само на либералните философи, политолози, социолози и историографи.      Това, което сега се прави, е един закъснял комунистофобски атавизъм, диктуван от либералните теоретици и политици и реализиран от българските послушковци - учени и журналисти комунистофоби.", "date": "2019.06.19", "title": "Новите врътки на антикомунистите"}
{"url": "https://duma.bg/da-se-nasaska-ukrayna-sreshtu-rusiya!-n194171", "text": "Вече години наред с покруса наблюдаваме тягостна сцена при поклонението на хилядите хора на 9 май пред монумента \"Альоша\" в Пловдив - паметника на загиналите съветски воини, освободители на Европа и света от чумата на хитлерофашизма. При съобщаване на официалните лица по протокола на масовото тържество неизменно вече липсват имена на представители на посолствата на държави от бившия СССР, на многонационалния народ, воювал срещу хитлерофашизма във войната! И на първо място в този абсурд е липсата на представителя на посолството на украинския народ, дал многочислени жертви във войната срещу Хитлер и обвеян с воинска слава на победител! Тоест липсва представител и на всички герои от Трети украински фронт под командването на славния маршал на Съветския съюз Толбухин! Официалните лица, сред които неизменно има представители от посолствата на Русия, Беларус, Армения, Казахстан, се отправят с венци и цветя нагоре по стъпалата, сред венците липсва този на украинския народ! И тази година бе така.  Защо? Може би днешната украинска дипломация вече се дистанцира от всичко, свързано с историята на тази велика съзидателна държава СССР? Абсурдът продължава. Странност на днешната украинска дипломация? Или още едно потвърждение, че в слугинажа си на олигархичния Запад управниците на днешна Украйна са пропуснали да прочетат поне нещо от историята, което подсказва истинските намерения на западните ментори на днешна Украйна. Те не правят нищо друго, освен да следват завета на някогашния върл душманин на руския народ Ото фон Бисмарк още от времето на царска Русия: \"Могъществото на Русия може да бъде подкопано само чрез отделянето от нея на Украйна... Необходимо е не само да се откъсне, но и да се противопостави Украйна на Русия. За това е нужно само да се отгледат предатели сред елита и с тяхна помощ да се промени самосъзнанието на народа до такава степен, че той да започне да ненавижда всичко руско, да ненавижда своя род, даже неосъзнавайки това. Всичко останало е само въпрос на време...\" Днешните изпълнители на този завет, на тази  злокобна доктрина, са известни. И къде по-големи ще се окажат техните трупащи се грехове от греха за \"спестено за падналите герои цвете\".", "date": "2019.06.19", "title": "Да се насъска Украйна срещу Русия! "}
{"url": "https://duma.bg/sinite-vzeha-vratar-i-zashtitnik-tarsyat-oshte-chetirima-n194146", "text": "Левски взе вратаря на Черна гора Милан Миятович и гръцкия защитник Янис Каргас. Първият парафира за 1+1 г., а вторият за 3 г. Миятович пази в последните две евроквалификации на родината си, за която има общо 6 мача. Той идва от Будучност Подгорица. Каргас е юноша на Кавала, а за последно е играл в Пас Янина. Няма данни \"сините\" да са плащали за тези чужденци. Треньорът Петър Хубчев обяви на занимаване за лагера в Австрия, че преговарят за привличането на още четирима. \"От няколко дни се водят интензивни разговори. Това е планирано. Надявам се поне трима-четирима играчи да се присъединят към лагера в Австрия, очакваме офанзивни футболисти. Въпрос на преговори. Разговаряли сме с много хора. Възможно е да вземем и българи\", каза Хубчев. Той е искал вратарят Николай Кръстев да остане, но юношата на клуба е предпочел да напусне, защото ще бъде трети избор на \"Герена\". \"Казахме му в очите, че го искаме, но той изяви някакви други желания. За мен е важно играчите, с които ще бъдем, да са изцяло отдадени на отбора\", допълни треньорът. Левски замина за Австрия от втория опит, след като първият им полет вчера беше анулиран.", "date": "2019.06.19", "title": " \"Сините\" взеха вратар и защитник, търсят още четирима"}
{"url": "https://duma.bg/orlite-urediha-igral-na-armiyata-n194145", "text": "Лудогорец взе халфа Жоржиньо. Последната година португалецът игра под наем от Сент Етиен в ЦСКА-Сф, но \"червените\" не можаха да си позволят да го купят. Той участва в 32 мача, като вкара 5 гола и добави 3 асистенции. Французите обаче искаха 750 000 евро за национала на Гвинея-Бисау, а според специализирания сайт transfermarkt.com той струва 1,35 млн. От Разград не оповестиха трансферната сума, а само че са се договорили за \"откупуване на трансферните права\". В момента Жорже Фернандо Барбоса Интима, както е пълното име на Жоржиньо, е част от националния отбор на Гвинея-Бисау, който ще участва в турнира за Купата на африканските нации. Тимът на дясното крило е в група с Бенин, Гана и Камерун. Договорът му с Лудогорец влиза в сила от 1 юли. Жоржиньо е четвъртото ново попълнение на Лудогорец след Мавис Чибота (Бней Йехуда), Дан Битон (Ашдот) и Джордан Икоко (Гингам).", "date": "2019.06.19", "title": "\"Орлите\" уредиха играл на \"Армията\""}
{"url": "https://duma.bg/levski-sreshta-ruzhomberok-a-tsska-sf-titograd-n194148", "text": "Левски изтегли късата клечка, а ЦСКА-Сф имаше късмет при жребия за първия кръг на квалификациите на Лига Европа. \"Сините\" нямаха късмет и се паднаха да играят със словашкия Ружомберок в първия си европейски сблъсък за това лято. Тимът от \"Тодорини кукли\" беше сред поставените отбори в група 5 и шансът определи да срещнат най-трудния съперник сред възможните. Първият мач ще бъде в София на 11 юли, а реваншът седмица по-късно в Словакия. Другите възможности за тима на Петър Хубчев бяха Хибърниънс (Мал), Академия Пандев (С. Мак) Сперанта Ниспорени (Молд) и Зета (Чгора). Миналия сезон Ружомберок завърши на трето място в местния шампионат. Съставът остана на 24 т. зад шампиона Слован Братислава на национала Васил Божиков и на 7 г. след Дунайска стреда. Левски също приключи трети в Първа лига, като игра бараж с Етър за място в турнира. Вицешампионът ЦСКА-Сф пък не би трябвало да има проблеми с черногорците, които завършиха 4-ти в шампионата. Титоград играе домакинските си мачове на стадион \"Младост\" в Подгорица, който е с капацитет от 1250 седящи места. Прякорът на черногорския тим е \"романтиците\" и играе в изцяло червен спортен екип. До миналата година този отбор се казваше Младост, а през 2016 г. загуби от Лудогорец с общ резултат 0:5 във II кръг на квалификациите на Шампионската лига. Останалите възможни съперници на \"червените\" във във втория по сила евротурнир бяха Талин (Ест), Торпедо Кутаиси (Груз), Сант Жулия (Анд) или ФК Европа (Гиб) и Гзира Юнайтед (Мал). Първият мач между ЦСКА-Сф и Титоград е на 11 юли в София, а реваншът седмица по-късно. Третият български тим в Лига Европа Локо Пд, който спечели Купата на България, започва от II кръг на пресявките.", "date": "2019.06.19", "title": "Левски среща Ружомберок,  а ЦСКА-Сф - Титоград"}
{"url": "https://duma.bg/ludogorets-sreshtu-ferentsvarosh-v-shampionskata-liga-n194144", "text": "Лудогорец започва похода си в Европа срещу шампиона на Унгария Ференцварош. Битките с \"маджарите\" ще са от първия квалификационен кръг на Шампионската лига. Осемкратният първенец на България изтегли възможно най-тежкия съперник, като останалите възможности от непоставените бяха Судува (Лит), Клуж (Рум), Номе Калиу (Ест) и Арарат (Арм). В първия мач тимът гостува на 9/10 юли, а реваншът в Разград ще е на 17/18 юли. Лудогорец започва своя осми сезон в Европа. Дотук тимът е има 26 победи, 23 равенства и 25 загуби. Головата разлика на разградчани е 101:87. Миналата година \"орлите\" отпаднаха във II кръг на Шампионската лига, след като бяха елиминирани от друг унгарски тим - МОЛ Види, където в момента играе Георги Миланов. Този сезон Ференцварош се пребори именно с тима от Секешфехервар за титлата на Унгария. След промяната на правилника в евротурнирите за втори пореден сезон Лудогорец започва от първия квалификационен кръг.", "date": "2019.06.19", "title": " Лудогорец срещу Ференцварош в Шампионската лига"}
{"url": "https://duma.bg/chervenite-zapochnaha-s-klasika-n194147", "text": "ЦСКА-Сф започна контролите с класическа победа над Локо ГО с 3:0. На ст. \"Георги Бенковски\" в Тетевен головете вкараха Али Соу (56), Жанио Бикел (79) и Мартин Сандов (85 авт). В ситуацията вратарят на втородивизионния тим опита да изчисти топката, но я заби атрактивно в собствената си врата. Соу пък откри с глава след центриране от фаул на Жеферсон, докато Бикел вкара на празна врата от няколко метра. Треньорът Добромир Митов заложи на три от новите попълнения в лицето на Петър Занев, Диего Фабрини и Тони Уот. След почивката пък в игра се появи и руснакът Денис Давидов, който асистира за гола на Бикел и направи 3-4 добри отигравания. Също така сред 11-те стартира и 18-годишният юноша Митко Митков. Игрови минути получи и каращият проби сръбски халф Стефан Дурич, който обаче беше отпратен. \"Червените\" ще продължат подготовката в Австрия, където имат контроли с чешкия Прибрам (24 юни), унгарския Ференцварош (27-и), украинския Шахтьор Д (30-и) и австрийския Ред Бул З (3 юли). \"Не бяхме в ритъм и затова завършихме 0:0 първата част. Втората беше друго. Направихме смени. Соу прогнозирах, че ще вкара два гола, а той отбеляза само един. Това може да е като лека критика\", каза консултантът Люпко Петрович.", "date": "2019.06.19", "title": "\"Червените\" започнаха с класика"}
{"url": "https://duma.bg/70-zhivopisni-i-grafichni-tvorbi-ot-kalin-balev-n194166", "text": "Над седемдесет живописни и графични творби на художника Калин Балев са подредени в софийската галерия \"България\". Изложбата под наслов \"Боговете в зодиака\" е посветена на неговата 60-годишнина. Произведенията отразяват творческото му развитие от 1989 г. до днес.  Цветните графики, отпечатани с техниките офорт и акватинта, както и рисунките, отличаващи се със своята пясъчна фактура, са отражение на непосредствените му артистични впечатления и преживявания от Италия и Франция. Тези произведения - както цветните му графики, така и черно-белите му рисунки, излизат извън традиционната представа за градски пейзаж на някои концептуалисти, според която в този жанр отдавна не може да се постигне вече нищо новаторско или да изненада с индивидуален изказ, заслужаващ внимание. Калин Балев постига внушение за метафорична образност, причудлива атмосфера, одухотвореност, изпълваща улиците, измерваща ръст и галеща архитектурните силуети, излъчваща се от лицата и загатнатите човешки фигури на светци, залутани в търсене на нещо изгубено. Композициите, съставени от сочни контури, пестеливо и точно положени, са раздвижени и в това движение са загатнати форми, които зрителят открива и разгадава, потопен в тази динамика на картинното пространство. Основната тема е за боговете в зодиака, която е послужила за названието на юбилейната експозиция. \"Моята цел не е да давам типичен астрологичен израз, бягам от какъвто и да е намек за гадателско предсказание, споделя авторът Калин Балев. Като се срещаме и общуваме помежду си, преминаваме от една зодия в друга, така всеки има възможност сам да намери себе си. Придържам се към отличителните символи за всяка зодия и същевременно търся специфичното в характера на всяка от тях.\"  Към темата за зодиите той се връща за втори път в своето изкуство. Тук, за разлика от първия му опит преди няколко години, платната са още по-мащабни, още по-изразителни, още по-живописни. За художника изобщо древната митология е вдъхновяваща, богата с примери за нашето съвремие, които са ценни уроци за всяко поколение. Древногръцката митология кореспондира с вечността. Затова Калин Балев е посветил на нея едни от най-силните си живописни композиции - \"Вълшебната нишка\", \"Трите нимфи\" и др. Авторът превъзмогва митологичната сюжетност. Неговата символика е обобщена, образите и фигурите са стилизирани и същевременно привличат със своята виталност. Една от най-характерните особености в тези картини е тяхната структура - Балев вгражда, апликира в живописното пространство на всяка от тях множество камъчета. Този природен материал придава изразителна фактурност, понякога живописните платна въздействат като релефи, камъкът им придава монументално звучене и необичаен пластичен изказ. За него всяко камъче може да се окаже истинска находка, от която да тръгне, за да разработи поредната си композиция. Всъщност той вгражда в платната си символи, художественото пространство е наситено с детайли. Погледът на зрителя потъва в един от тях, за да открие следващия, за да разгадае още множество малки детайли, които съставят динамичен, обогатен с метафорична образност свят. В композициите му са вградени още различни материали и предмети - раковини, метални елементи, редом с перлите, които изобразяват съзвездия, откриваме апликирани болтове - като остриета на копия, дори ключове за брави - всички те са вписани органично, с добър естетически усет, в структурите на платната. Калин Балев представя хармонично движение от образи, които общуват помежду си, претворяват се едни в други и разговарят със звездите.  ", "date": "2019.06.19", "title": "70 живописни и графични   творби от Калин Балев"}
{"url": "https://duma.bg/knizhovna-premiera-v-polskiya-institut-n194158", "text": "Антологията \"Полската поезия между двете световни войни\", съставителство и предговор Панайот Карагьозов (УИ \"Св. Климент Охридски\", София, 2019), ще бъде представена днес, 19 юни, от 18 ч. в Полския институт в София, ул. \"Веслец\" 12, вход свободен. За книгата, преводите, междувоенния литературен процес и литературен живот ще говорят проф. Амелия Личева, д-р Надежда Стоянова и проф. Панайот Карагьозов.", "date": "2019.06.19", "title": "Книжовна премиера в Полския институт"}
{"url": "https://duma.bg/orhidei-vdahnovyavat-bulchinska-kolektsiya-n194157", "text": "Латинското име на различен вид орхидея носи всяка от роклите на булчинската колекция, създадена от модна къща \"Блинк\" на Радослава Лазарова. Талантливата дизайнерка лично е декорирала красивите нежни цветя в новосъздадения самостоятелен шоурум в сватбен център My Wedding в София. И така го превърна в истинско бижу в сърцето на столицата. Носителката на титлата \"Най-добър млад дизайнер за 2019 г.\" и на престижното отличие \"Златна игла\" на Академията за мода е второ поколение творец на булчинска и официална мода. За женствения, артистичен и изискан стил на Ради Лазарова е характерно съчетаването на екстравагантно и носимо. Авторските дантели, създавани по неин дизайн, винаги се открояват. \"Силата ми е в оразмеряването и разкрояването на роклите, а красивите детайли са моята страст\", споделя дизайнерката. И добавя: \"Щастлива съм, че открих свой шоурум в София, където мога да консултирам лично дами, които търсят уникална и незабравима женствена визия за своя специален повод. Много мои клиентки пътуват специално за среща с мен в родния ми град Смолян, но хубавото е, че вече имаме повече възможности.\" В шоурума са представени както булчински, така и абитуриентски и официални рокли от авторски колекции за модна къща \"Блинк\". Индивидуалните консултации с Радослава Лазарова позволяват на дамите да получат професионално мнение за цялостната си визия и стайлинг. Изключително предразполагащ е красивият интериор в шоурума. Автентичните италиански дворцови мебели създават приказна обстановка, допълнена от елегантна декорация в романтичен стил. Бяло, старо злато и екрю са преобладаващите цветове в обзавеждането, съчетани с красиви огледала и огледални вази.", "date": "2019.06.19", "title": " Орхидеи вдъхновяват булчинска колекция"}
{"url": "https://duma.bg/lesedra-otnovo-pokazva-grafika-malak-format-n194160", "text": "18-ата международна изложба графика малък формат се открива днес, 19 юни, от 19 ч. в столичната галерия за съвременни арт проекти \"Леседра\", кв. \"Лозенец\", ул. \"Милин камък\" 25. Приети за участие тази година са 214 художници от 36 държави, научи ДУМА от Георги Колев. Специално представяне ще има Факултетът по креативни изкуства на университета Оканаган, Канада, Сдружението на художниците от гр. Ида, Япония, и Хлоуи ди Нобле, САЩ.", "date": "2019.06.19", "title": "\"Леседра\" отново показва графика малък формат"}
{"url": "https://duma.bg/nagradiha-finalistite-na-konkursa-ne-se-gasi-tuy-shto-ne-gasne-n194163", "text": "Финалистите в ХIII национален ученически конкурс \"Не се гаси туй, що не гасне\" получиха своите отличия на церемония в Руския културно-информационен център в София. В надпреварата участваха повече от 10 000 ученици от цялата страна. Те писаха реферати, есета, стихове, разкази, журналистически материали, подготвиха презентации, рисуваха. Първият български космонавт Георги Иванов връчи призове на победителите. Четирима ученици и един ръководител бяха наградени с екскурзия в Москва през август, която ще бъде организирана със съдействието на Руския фонд за мир. Учителите получиха за награда книгата на Калина Канева за акад. Дмитрий Лихачов \"Симетрия на времето\", връчена лично от авторката.", "date": "2019.06.19", "title": "Наградиха финалистите на конкурса \"Не се гаси туй, що не гасне\""}
{"url": "https://duma.bg/studentski-plener-v-duha-na-maystora-v-shishkovtsi-n194161", "text": "Художествената галерия \"Владимир Димитров - Майстора\" е инициатор на пленера \"В духа на Майстора\" в с. Шишковци. За шеста поредна година студенти от НХА черпят вдъхновение от красивата природа на Земенското дефиле, Скакавишкия водопад и Кюстендилското поле (17-29 юни). Сътвореното там, по стъпките на Рисувача, ще бъде представено в ХГ \"Владимир Димитров - Майстора\" в Кюстендил на 28 юни от 18 ч. На 25 юни от 19 ч. студентите ще участват в среща с творчеството на поети и музиканти \"Поезия и музика край Струма\" в с. Шишковци, организирана от НЧ \"Асклепион 1998\" - Кюстендил, изд. \"Библиотека България\", с участието на дует \"KsAna\".", "date": "2019.06.19", "title": "Студентски пленер \"В духа на Майстора\" в Шишковци"}
{"url": "https://duma.bg/hudozhestveniyat-svyat-na-magdalena-nikolova-v-galeriya-kontrast-n194165", "text": "Със своята самостоятелна изложба \"MORE*\" в столичната галерия \"Контраст\" Магдалена Николова въвежда публиката в своя художествен свят - вселена, изпълнена с емоции, символи и съкровени преживявания. Позиционирани някъде между изящното и приложното изкуство, дизайна и живописта, абстракцията и фигуративността, нейните творби са едновременно ефирни, вълнуващи и загадъчни. По типичен за съвременното изкуство начин те превръщат обикновеното в магично и магичното обратно в обикновено. Нейното изкуство завладява публиката със своята енергичност и философски търсения, в центъра на които стоят символите и знаците, чрез които тя изследва човешката същност, посочва кураторката Ния Табакова.  Всяка от работите в изложбата, която може да се разгледа до 9 юли в столичния арт салон на ул. \"Цар Самуил\" 49, е поглед към най-важните лични моменти от живота на авторката през последните десет години. Редом с това експозицията разкрива и нещо повече - някои непознати страни на нейния многопластов и всестранно развит художествен талант. Магдалена Николова е един от обещаващите млади автори в българското съвременно изкуство. Тя е художник, дизайнер и независим изследовател, работещ в областта на арт текстила, живописта и графиката. През 2018 г. успешно защитава докторската си степен на тема \"Художественият текстил в България от 1960 до 2000 г.\" към ФПИ, катедра \"Текстил - изкуство и дизайн\" на НХА, София. Изнасяла е доклади и има научни публикации, свързани с развитието на художествения текстил в съвременното изкуство. ", "date": "2019.06.19", "title": " Художественият свят на Магдалена Николова в галерия \"Контраст\""}
{"url": "https://duma.bg/horat-na-sofiyskite-momcheta-predstavya-diskografiyata-si-v-nma-n194162", "text": "Концерт представяне на дискографията на Хора на софийските момчета ще се състои на 25 юни от 19 ч. в концертната зала на Националната музикална академия \"Проф. П. Владигеров\". Събитието е включено в съпътстващата програма на МФ \"Софийски музикални седмици 2019\". Входът е свободен.  В периода от 1991 г. досега под диригентството на проф. д-р Адриана Благоева съставът е записал 11 самостоятелни компактдиска с разнообразна програма. Дисковете са тематични, като записаната музика е от епохата на Ренесанса до наши дни. Представянето на дискографията на първия момчешки хор в България е посветено на отбелязаната през 2018 г. 50-годишнина от неговото създаване. ", "date": "2019.06.19", "title": "Хорът на софийските момчета представя дискографията си в НМА"}
{"url": "https://duma.bg/lyudmil-angelov-vodi-10-i-maystorski-klas-n194164", "text": "Майсторският клас \"Големите пианисти-композитори\" на Людмил Ангелов ще се проведе за десета поредна година в Нов български университет. Право на участие имат изпълнители от 14- до 30-годишна възраст с музикално образование или особени творчески постижения. Много от младите пианисти, преминали през майсторския клас на проф. Ангелов, днес са лауреати на престижни международни конкурси. Пример за това е изключителната млада пианистка Мария-Десислава Стойчева, която получи първата награда и специално отличие за най-добро изпълнение на творби от Панчо Владигеров на международния конкурс \"Панчо Владигеров\" в началото на юни 2019 г. Симеон Златков, който е посещавал майсторския клас на Ангелов, също е сред лауреатите на този престижен конкурс. Друг участник в майсторските класове - Емануил Иванов, стана наскоро лауреат на конкурса \"Казагранде\" - един от най-престижните форуми в Италия. Кандидатите могат да се регистрират онлайн на официалния сайт на университета www.nbu.bg до 3 юли. Прослушването ще се проведе на 7 юли, а обучението ще продължи до 21 юли. Най-добрите ще участват в галаконцерт на 21 юли в камерна зала \"България\". Някои от младите изпълнители, показали изключително майсторство по време на обучението, ще получат възможност да се изявят в концерти в Полша и България, награда да продължат своето образование при маестрото в НБУ и възможност за участие в концерт в рамките на един от българските фестивали: \"Пиано Екстраваганца\", \"Варненско лято\" или \"Софийски музикални седмици\". Людмил Ангелов е почетен професор на НБУ и един от най-добрите изпълнители на Шопен в света. Изпълненията му се излъчват от радио- и телевизионни канали в Европа, Азия и Северна Америка. Той е член-кореспондент на Кралската академия за изящни изкуства в Толедо, Испания, а също основател и артистичен директор на известния фестивал \"Пиано Екстраваганца\".  ", "date": "2019.06.19", "title": "Людмил Ангелов води 10-и майсторски клас"}
{"url": "https://duma.bg/violeta-kuneva-s-debyut-v-stolichnata-biblioteka-n194159", "text": "ИК \"Жанет 45\" и Столичната библиотека представят днес, 19 юни, от 18.30 ч. в литературния клуб на библиотеката (пл. \"Славейков\" 4) дебютната стихосбирка на Виолета Кунева \"Почти всичко е наред\". За книгата ще говори поетът и журналист Марин Бодаков, ще се включи и Неда Ангелова, художник на корицата. Събитието е част от поредицата \"Дебюти в Столичната библиотека\".", "date": "2019.06.19", "title": "Виолета Кунева с дебют в Столичната библиотека"}
{"url": "https://duma.bg/parvata-diskoteka-otvarya-vrati-v-sauditska-arabiya-n194155", "text": "В пристанищния град Джида, близо до Мека, край брега на Червено море се открива дискотека \"Халал\", която е и първата в Саудитска Арабия. В заведението няма да се сервира алкохол, но жените ще имат достъп. Клубът задължително трябва да отговаря на религиозните изисквания на исляма. Мнозина са възмутени, други пък се радват.  В последно време страната преживя не една и две промени. През лятото на 2018 г. отпадна забраната за управление на МПС от жени - първите саудитски гражданки вече се сдобиха с шофьорски книжки. Година по-рано представителките на нежния пол в кралството за първи път получиха разрешение да посещават фитнес зали. А от 2012 г. насам страната официално има и спортистки, които взеха участие на Олимпийските игри. Тези стъпки към либерализация се свързват преди всичко с името на Мохамед бин Салман - новата силна личност в Саудитска Арабия. Престолонаследникът воюва сурово срещу политическата опозиция в страната, но допуска известна модернизация на обществото в кралството.", "date": "2019.06.19", "title": "Първата дискотека отваря врати в Саудитска Арабия"}
{"url": "https://duma.bg/parviyat-balgarski-ventrolog-planira-turne-v-nad-20-grada-n194154", "text": "Първият български вентролог - Димитър Иванов-Капитана, ще направи най-големия стендъп комеди спешъл в страната това лято, с който официално ще започне и националното турне на комедианта. Актьорът, който може да говори, без да движи устните си, има години професионален опит като комик и кукловод. Но става истински национален феномен след участието си в кастинга за артисти, организиран от \"Шоуто на Слави\" миналата есен. Тогава Димитър Иванов успя да плени не само публиката, но и водещия на предаването, който обяви, че ще финансира младия артист в обучението му да овладее техниката на вентрологията в чужбина. След като препълни залите в Димитровград, Стара Загора и София, в разгара на лятото предстои да направи и най-голямото си представяне досега. Събитието ще се състои на 6 август в Летния театър на Бургас, а билетите ще влязат в продажба до броени дни. Шоуто \"Беше ми 100лично\", разбира се, заедно с колоритния образ на куклата Бай Тъньо, ще бъде първото от голямото национално турне, в което са включени над 20 града.", "date": "2019.06.19", "title": "Първият български вентролог планира турне в над 20 града"}
{"url": "https://duma.bg/bfs-renovira-sguriyata-na-spartak-pl-n194151", "text": "БФС ще реновира терена зад Градския стадион на Плевен, известен като \"Сгурията\". Намерението е заявено в писмо до кмета на общината Георг Спартански, което е подписано от изпълнителния директор Борислав Попов. \"Новината е добър знак в годината, когато отбелязваме век плевенски футбол и когато Спартак влезе в \"Б\" група\", коментира Спартански. Теренът се използва за осигуряване тренировъчния процес на отборите по футбол - деца, юноши и девойки, както и за публично ползване. Парите пък ще дойдат от УЕФА, като БФС сега ще кандидатства за тях.", "date": "2019.06.19", "title": "БФС реновира \"Сгурията\" на Спартак Пл"}
{"url": "https://duma.bg/cherno-more-vze-bek-ot-komorskite-ostrovi-n194150", "text": "Черно море взе национала на Коморските острови Абдалах Имамо. 26-годишният африканец е ляв бек, но може да играе и като халф. Има 4 мача за тази държава. Цялата му кариера досега преминава в нискоразредни френски отбори. До този момент договори с \"моряците\" подписаха още Жордао Кардозо, Исмаил Иса и Илиан Илиев-младши, който е син на треньора Илиан Илиев.", "date": "2019.06.19", "title": "Черно море взе бек от Коморските острови "}
{"url": "https://duma.bg/s-ogneno-shou-shte-posreshtnem-nay-dalgiya-den-v-godinata-n194156", "text": "На огнено шоу ще станат свидетели столичани и гости на София в навечерието на най-дългия ден в годината. Уникалното представление ще посипе нощта с искри на 21 юни, в деня на лятното слънцестоене. Спектакълът ще се състои на амфитеатъра на София ринг мол, а входът ще е свободен. Шоуто на \"Дивинитас\" пренася на земята епичната битка за огъня между боговете и титаните, като я превъплъщава в магични ритми и тайнства. Завладяваща музика, огнени хореографии, боеве с огнени мечове, огнени криле и гълтане на огън са само част от атракциите, на които всеки може да се възхити и наслади в петък от 21,30 ч., в търговския център в полите на Витоша (\"Околовръстен път\" 214). \"Този път денят на зенита на слънцето е специален, защото с помощта на огненото изкуство ще \"удължим\" още повече миговете светлина\", разказва за предстоящото събитие огненият артист Лили Йотова. Тя е част от \"Дивинитас\" - група артисти, посветили се на красотата на огъня и на създаването на неповторими емоции за всеки, който ги наблюдава.", "date": "2019.06.19", "title": "С огнено шоу ще посрещнем най-дългия ден в годината"}
{"url": "https://duma.bg/priyatel-pod-naem-predlagat-u-nas-n194153", "text": "\"Приятел под наем\" е сред най-новите услуги, която се предлага у нас. Така срещу заплащане \"дружките\" могат да изслушат проблемите ви, да отидат с вас на кино или да се представят за ваш партньор пред близки и колеги. \"Идеята не е от вчера, но в България реално не е развита. Rent a friend. Точно така звучи. Това е услуга, предлагаща приятел срещу заплащане. Но не включва еротика\", гласи обявата в социалните мрежи. Само от пускането на услугата досега са направени поне 5 срещи за два дни. Имате нужда да отидете на шопинг, нов сте и не познавате града? Така хората решават да си наемат човек, който да ги придружи, разказва Диана Николова. И уточнява, че често използващите услугата имат нужда само от слушател. Понякога е много по-лесно да споделиш с непознат, защото няма да те осъжда, да разкаже на останалите ти приятели и да те предаде, смята Диана. Тя признава, че е търсена, за да бъде представена като гадже пред родители, пред бивша приятелка, пред приятели. Базовата цена е 10 лева на час и според активностите може да се вдигне. Когато са бизнес срещи или приятелят трябва да се постави пред други хора, излиза по-скъпо. Така сумата може да стигне до 50 лева на час.", "date": "2019.06.19", "title": "Приятел под наем предлагат у нас"}
{"url": "https://duma.bg/plishkova-sprya-tomova-v-birmingam-n194149", "text": "Виктория Томова (№190 в света) приключи на силния турнир на тревни кортове в Бирмингам, който е от категория WTA Premier и е с общ награден фонд малко над $1 млн. Първата ни ракета записа три страхотни победи в квалификациите, но в първия кръг на основната схема отстъпи с 3:6, 4:6 пред Кристина Плишкова (Чех, №112), сестра на бившата №1 в света Каролина Плишкова. Така софиянката пропусна да си осигури мач именно с Каролина Плишкова (№3). Томова заслужи 26 т. за ранглистата, с които ще прогресира с около 14 места. Следващата седмица тя ще участва в квалификациите на \"Уимбълдън\".", "date": "2019.06.19", "title": "Плишкова спря Томова в Бирмингам"}
