{"url": "https://duma.bg/gerb-se-skara-na-shefa-na-nzok-n207131", "text": "Защо управителят на НЗОК не е информирал здравната комисия и МЗ за разминаването в цените на лекарствата, които касата е заплащала на болниците, попита председателката на комисията Даниела Дариткова д-р Дечо Дечев по време на изслушването му в комисията по искане на депутатите от БСП. Както и по-рано, Дечев подчерта, че законът позволява болници да купуват лекарства на различни цени, ако са в рамките на пределните стойности. Министър Кирил Ананиев отговори на въпрос на проф. Георги Михайлов, че МЗ изискало информация от над 30 болници, сред които и частни, на какви цени купуват лекарствата. Частните обикновено купували оригинални лекарства, а държавните - предимно генерични.", "date": "2020.01.17", "title": "ГЕРБ се скара на шефа на НЗОК"}
{"url": "https://duma.bg/darzhavata-mu-n207139", "text": "Изпълниха волята Му. Правят държавен ВиК холдинг. Идеята роди Той в момент кризисен заради кризата с водата в Перник. Държавата ще изсипе в новата мегаструктура, чрез която се централизира управлението на целия ВиК сектор, един милиард лева. Това е засега. Понеже министрите Му решили, че милиардът не е достатъчен, предвиждат механизъм за увеличение на капитала. За ремонт на старата преносна мрежа пари все няма, та загубите на вода надхвърлят средно 60%, но за нова администрация - веднага се намериха. Това са наши пари. Осем директори ще управляват холдинга! Всички от вчерашното правителствено заседание приветстват решението си. Абе радват му се. И на Него също. Какво конкретно ще прави тази структура, за да се запушат пробойните, въобще не казаха. И най-вече - как и за какво ще се харчат парите. Схемата не ви ли е позната? Преди близо две години наляха 500 млн. лв. в Държавната консолидационна компания, уж за да се направят аварийни ремонти на 400 опасни язовира. Свършиха ли нещо? За какво отидоха парите? Няма дори започнат ремонт. Но си купиха коли. Не е единственият пример за изхарчени милиони без резултат. Лош стопанин се оказа държавата Му.", "date": "2020.01.17", "title": "Държавата Му"}
{"url": "https://duma.bg/poreden-proval-na-gerb-za-investitsiite-v-sofiya-n207135", "text": "Пореден провал в изпълнението на бюджета на София за 2019 г. от управляващите от ГЕРБ, показват данни за първото деветмесечие на годината. Ситуацията с усвояването на заложените средства е катастрофална, дори като се вземе предвид, че не са обхванати последните три месеца на миналата година, коментира за ДУМА Иван Таков, общински съветник от БСП и член на финансовата комисия към СОС.   Един от най-големите провали на управляващите отново е неуспешното реализиране на проекти, предвидени в капиталовата програма. За посочения период изпълнението й е едва на 46%, което означава, че около 200 млн. лева са останали неизразходвани. Таков прогнозира, че за края на 2019 г. изпълнението няма да е повече от 65 на сто. \"Това са парите, с които Столичната община прави политика и би трябвало да подобрява живота на софиянци. Фрапиращо е, че капиталовата програма за тази година е драстично намалена с 200 млн. лева, което вероятно говори, че общината няма достатъчно подготвени проекти и не е успяла да договори европейско финансиране\", заяви Таков.  Общинският съветник изрази недоумение, че области, обявени като приоритетни от кметството, продължават да имат сериозни проблеми по отношение на усвоените средства. Пример са общественият ред и сигурността, които за пореден път бяха категоризирани като много важни, а изпълнението на разходите за тях е едва 41% и при планирани 20 млн. лева са разходвани едва 8 млн. лева. Друг драстичен пример е образованието, където от 69 млн. лв. предвидени инвестиции са разходвани само 27,6 млн. лева, или 40 на сто. Това означава, че общината не се е справила със строежа и ремонта на детски градини и училища, за които е усвоила едва 8 млн. лева за първите 9 месеца на годината. В същото време парите за образование за 2020 г. отново се намаляват. По-малко разходи с 6 млн. лева предвиждат управляващите и за другия си приоритет - здравеопазване. Там изпълнението през 2019 г. е наполовина от заложеното. Социалистите изразяват възмущението си от неразходваните средства за друга област, за която общината дава големи обещания - изграждане и ремонт на вътрешноквартални улици. \"Тук изпълнението е трагично и в приходната, и разходната част. За ремонт на улици например са усвоени едва 33% от заявените средства, а на всичкото отгоре за тази година са предвидени още по-малко пари, което е скандално\", възмути се  Таков.  Оказва се, че единствената добра събираемост е на такса смет, където отново се върви към преизпълнение. В най-голяма степен са разплатени парите към частните фирми в сферата на чистотата, показва още отчетът на общината. ", "date": "2020.01.17", "title": " Пореден провал на ГЕРБ за инвестициите в София"}
{"url": "https://duma.bg/60-ot-firmite-se-konkurirat-s-nelegalniya-biznes-n207129", "text": "Производителността на българската икономика остава ниска при засилващи се проблеми на пазара на труда. Бизнес средата продължава да е изпълнена със спънки, голямо препятствие пред икономическия растеж е състоянието на инфраструктурата, а качеството на въздуха остава проблем. Легалният бизнес продължава да се конкурира с този в сивия сектор. Това са част от изводите на Европейската банка за възстановяване и развитие (ЕБВР), оповестени заедно с новата й петгодишна стратегия за България до 2025 г. В нея акценти са инфраструктурата, финансовият сектор и конкурентоспособността. До момента институцията е инвестирала в българската икономика 4 млрд. евро. Качеството на инфраструктурата и специално на пътищата продължава да бъде препятствие пред икономическия ръст. Пътната инфраструктура се \"задъхва\" под увеличения трафик. В анализа за изминалите години банката посочва, че производителността в България остава ниска в сравнение с ЕС и доближаването й до тази в по-развитите страни става бавно. Отчита се, че бизнес средата остава проблематична в някои сфери. Цитира се докладът на Световната банка за правене на бизнес - Doing Business 2020, според който България заема 61 място от 190 икономики, като спада с 20 места в сравнение с 2014 г. Като конкретни проблеми ЕБВР сочи, че процедурите по свързване с електропреносната мрежа, започване на бизнес и плащане на данъци остават затруднени. Слабите институции влошават представянето на страната в глобалния доклад за конкурентоспособността, където България е поставена на 49 място от 141 икономики, се посочва в анализа. България се представя много добре с макроикономическите си показатели, но слабо в способността си да създава иновации и в качеството на институциите. Проблем остава сивият сектор. В проучване на банката 60% от фирмите посочват, че се налага да се конкурират с нелегални бизнеси. Посочва се, че според данни на Световната банка корупцията и върховенството на закона са най-големите проблеми на управлението в България. Допълва се, че според индекса на възприятието за корупция, изготвян от \"Трансперънси интернешънъл\", България е поставена на 77 място сред 180 страни и е най-зле представена в сравнение с другите страни в ЕС. Въпреки предизвикателствата се наблюдава напредък чрез механизма за сътрудничество и проверка. България ще трябва да продължи да работи по прилагането на ангажиментите, поети към момента на влизането й в ЕС, пише в анализа. ЕБВР обяви нова петгодишна стратегия за финансиране на български проекти и какви ще са приоритетите й до края на 2025 г. Банката смята да се съсредоточи върху конкурентоспособността, инфраструктурата и финансовия сектор.", "date": "2020.01.17", "title": "60% от фирмите се конкурират с нелегалния бизнес"}
{"url": "https://duma.bg/motivite-na-bsp-za-vota-v-40-stranitsi-n207138", "text": "Мотивите на БСП за искания вот на недоверие към правителството за провал в политиката за околна среда и води са описани в 40 страници, обяви зам.-председателят на ПГ \"БСП за България\" Драгомир Стойнев. Консултациите за подкрепа с други парламентарни сили започнаха вчера с ДПС. \"Това правителство е заплаха за живота и здравето на българите и трябва да си ходи. Водата стана лукс за голяма част от домакинствата. Няма област в страната, в която да не цъка екологична бомба\", категоричен бе Стойнев. Той отбеляза, че искането на оставка на кабинета е и математика. \"79 народни представители от БСП и 25 от ДПС са 104. Предстои ни разговор с ПГ на \"Воля\" и независимите депутати. Колегите от партията на Марешки постоянно твърдят, че не подкрепят това правителство, и е нормално да обсъдим и с тях мотивите на вота на недоверие. Независимите народни представители също не би трябвало да подкрепят кабинета. Това прави общо 124 депутати\", пресметна Стойнов. Според него това би трябвало да е новото парламентарно мнозинство. Нужно е да стане ясно кой стои зад правителството и кой не го подкрепя, смята Стойнев.  Ще подкрепим вота на недоверие срещу правителството по много причини, заяви зам.-председателят на ПГ на ДПС Йордан Цонев. \"Най-формалната е, че сме опозиционна партия. Най-съществената е, че е налице водна криза в Перник и в други райони на страната. Има криза и с отпадъците. Третата причина, която за нашата партия е много важна, е че управленската ни програма \"Чист въздух, чиста вода, чиста храна, чиста енергия\" се базира на екологичните принципи\", обясни Цонев. От движението смятат, че  зелената икономика трябва да се използва като основен инструмент за икономическия растеж в страната. Според Цонев политиката в сферата на водите и на отпадъците, която води управляващата коалиция, най-меко казано е хаотична. \"Тя води до перманентни кризи. Резултатите от този вот ще бъдат в няколко посоки. Първо, да се види чрез дебатите какви са истинските проблеми. Колегите от БСП са развили много детайлно своите мотиви. Експертите ни също развиха много детайлно нашите мотиви. Много от тях съвпадат с тези на БСП, други са различни\", посочи Цонев. \"Вотът на недоверие ще покаже и има ли управляващо мнозинство това правителство в този парламент. Чисто математически, след излизането на Атака\", то няма такова. Ако пък има - ще се види дали подкрепата за кабинета се е преформатирала. Ако няма мнозинство и ако всички, които се заявяват, че са опозиция, гласуват \"за\" вота, правителството ще падне\", коментира Цонев.", "date": "2020.01.17", "title": "Мотивите на БСП за вота - в 40 стрaници"}
{"url": "https://duma.bg/i-shumen-bez-voda-n207136", "text": "След кризата в Перник и Шумен остана без вода. Заради тежки аварии по ВиК мрежата водоснабдяването за цялата община е преустановено. \"От вторник без вода са Шумен, Търговище, Велики Преслав и селата Белокопитово, Дивдядово и Панайот Волов и не се знае кога ще бъде пусната. Всичко това е в резултат на некадърното управление на ВиК в Шумен, което е под шапката на МРРБ\", заяви в НС депутатът от БСП Иван Иванов. Правителството реши да налее 1 милиард лева в холдинг ВиК, който да обедини всички водни дружества с държавно участие в страната. До 6 месеца холдингът ще придобие капитал чрез апортиране на държавните акции във ВиК дружествата. Той ще се управлява от 5-членен надзорен съвет и 3-членен управителен съвет. В парламента за водната криза в Шуменско алармира депутатът от \"БСП за България\" Иван Иванов. Той съобщи, че от вторник Шумен, Търговище, Велики Преслав и селата Белокопитово, Дивдядово и Панайот Волов са на воден режим заради аварии в преносната мрежа. \"Не се знае кога ще се пусне водата. Жителите на населените места ще са най-малко четири дни без живителната течност. Всичко това е в резултат на некадърното управление на ВиК в Шумен, което е под шапката на Министерството на регионалното развитие\", подчерта Иванов. Той посочи, че дружеството е фалирало и трудно успява да поддържа системата, а сметките му са запорирани от \"Енерго-Про\". \"За съжаление Шумен е следващият град след Перник във водна криза. Не се знае кога ще бъде завършено отстраняването на тежки аварии по централния водопровод, идващ от яз. \"Тича\", който дори не е за питейна вода, а за поливна\", коментира Иванов. Припомняме, че управителят на ВиК в Шумен инж. Илиян Илиев беше спряган за шеф на водното дружество в Перник. По предложение на регионалното министерство той трябваше да заеме мястото на инж. Иван Витанов заради водния режим в миньорския град, предизвикан от източването на язовир \"Студена\".", "date": "2020.01.17", "title": " И Шумен без вода"}
{"url": "https://duma.bg/chinovnitsite-s-nay-mnogo-bolnichni-za-koleda-i-nova-godina-n207130", "text": "Най-много тридневни болнични по Коледа и Нова година, с цел удължаване на почивните дни, се падат на работещите в държавния сектор - 25% от общо издадените 9500 болнични листове в страната. Това гласи докладът, който социалният министър Деница Сачева представи на правителството. На 23 и 27 декември са издадени по-малко болнични от другите дни в месеца - между 2-3 хил. листа, но на работния 2 януари те скачат над 7 хиляди, обясни по-късно министърката. На 23 декември са издадени 2806 първични болнични листове, на 27 декември - 3296, на 30 декември - 3341.  Данните на НОИ показват, че за периода 2010-2018 г. разходите за парични обезщетения за временна неработоспособност поради общо заболяване са нараснали от около 253 млн. лв. до малко под 463 млн. лв. Това е ръст от 83,2%, обобщи Сачева. В резултат на това делът на разходите от БВП за този вид обезщетения нараства от 0,34% през 2010 г. до 0,42% през 2018 г. Бюджетният сектор е сред тези, които имат най-голям принос за нарастването на болничните между 2010-2018 г. Такива сектори са още търговията, автосервизите и пр. За периода има ръст от 134% на парите, платени от работодателите за първите три дни болнични. Правителството одобри мерки за ограничаване на злоупотребите с болнични, които този месец ще бъдат обсъдени в Съвета за тристранно сътрудничество. Мерките са били обсъдени в сряда на среща между представители на Министерството на труда и социалната политика, Министерството на здравеопазването, НЗОК, НОИ, работодатели, синдикати и БЛС.", "date": "2020.01.17", "title": "Чиновниците с най-много болнични за Коледа и Нова година"}
{"url": "https://duma.bg/bsp-atakuva-vlastta-zaradi-bezhaberieto-za-lichnite-asistenti-n207132", "text": "Социалното министерство и Агенцията за социално подпомагане (АСП) нямат яснота как да решат проблема с личните асистенти на хората с увреждания, заяви депутатът от \"БСП за България\" Георги Гьоков на брифинг в НС. Tой заяви, че 13 000 души са останали без право на личен или социален асистент и домашен помощник заради безхаберието на управляващите, които не осигуриха навременно финансиране. Гьоков припомни, че след приключване на операция \"Независим живот\" по ОП \"Развитие на човешките ресурси\", с която се предоставяха социалните услуги \"Личен асистент\" и \"Домашен  помощник\", от юли 2017 г. социалните услуги в домашна среда са обезпечавани със средства от държавния бюджет. \"В общините се създаде възможност да се сключат договори за продължаване на услугите, без да се променя обхватът на потребителите. Но отпускането на средства за продължаване на програмата винаги бе съпроводено с неяснота, несигурност и прекъсване\", поясни той. Гьоков добави, че на срещите с общините и на въпросите от депутати властта е уверявала, че са предвидени средства за продължаване на услугите. Той се възмути, че вече изтича месец от 2020 г., но яснота няма, а договорите с асистентите трябва да са прекратени от 1 януари. За работещите по програмата това означава да се регистрират в Бюрата по труда и да чакат, а хора с увреждания и възрастни да останат без грижа в домашна среда през зимните месеци, а и след това.  Социалният министър Деница Сачева се оправда от МС, като обвини БСП и бившия омбудсман Мая Манолова. По думите й случилото се било по вина на набързо приетия Закон за личната помощ. \"Това е резултат от приемане на законодателство набързо, под натиск - само заради цели, които не са свързани с това да се приеме закон, който да е справедлив и устойчив\", каза тя. До края на месеца трябвало да бъде приета национална програма, с която ще бъдат осигурени още 4800 асистенти.", "date": "2020.01.17", "title": "БСП атакува властта заради безхаберието за личните асистенти"}
{"url": "https://duma.bg/darzhavata-shtyala-da-iska-evropari-za-struma-no-s-nov-proekt-n207128", "text": "България все пак ще търси европейско финансиране за участъка от АМ \"Струма\", лот 3.2 от Крупник до Кресна. На този етап апликационната форма се оттегля, но работата по подготовката за изграждането на участъка не спира, не спира и търсенето на възможност за европейско финансиране на проекта. Това заяви пред БНТ Златка Петева, директор в Агенция \"Пътна инфраструктура\". Не се отказваме нито от проекта за АМ \"Струма\", нито от европейското финансиране, заяви пък пред Нова тв Георги Терзийски от УС на АПИ. Оттеглянето е, за да се изпълнят новите екологични изисквания на европейската комисия.  \"Трябва да се определят и специфични консервационни цели за двете защитени територии по НАТУРА 2000, които са в обхвата на проекта и за което е необходимо технологично време. В тази връзка нямаше как да се очаква отговорът, който трябваше да представим на Европейската комисия, да коригира апликационната форма, затова тя беше оттеглена и ще бъде повторно подадена, след като изпълним ангажиментите си\", коментира Петева. Плановете и сроковете остават същите, каквито бяха и преди подаването на апликационната форма.  АПИ се надява до края на годината да изпълни своите ангажименти, за да може да подаде новата апликационна форма, каза още Петева.", "date": "2020.01.17", "title": "Държавата щяла да иска европари за \"Струма\", но с нов проект"}
{"url": "https://duma.bg/yazoviro-poredniyat-spasitel-n207119", "text": "\"Не съм жертва! Поех поста, за да няма напрежение и правителството да изкара целия си мандат\". Тези публични откровения на Емил Димитров-Ревизоро минути преди да бъде избран за нов екоминистър, фокусират в себе си цялата бутафория на днешното управление. Човекът не изгарял от желание за поста, но \"ако трябва да се върши работа, ще я свърши\". Нищо че не разбира от боклук и язовири, както чистосърдечно си признава. Бил е финансов ревизор, а по-рано и хореограф, ще рече, на танцьори. Дето се вика, търкулнало се гърнето и си намерило похлупака. Ревизоро е точно за това правителство от калинки, само хореограф си нямаха. Като депутат пък се прочу със силния си лобизъм в защита на определени интереси, или казано иначе - с изпълнение на поръчки. Вносител бе на поправки в закона за активите на КТБ (щедро подкрепен от ДПС), както и на промени в приватизацията за намаляване срока на задълженията на купувачи от 10 на 5 години. От последните пряко щяха да се възползват олигарси като Кирил Домучсиев и Делян Пеевски. Проектът обаче не мина заради силния обществен скандал. Всичко това днес е зад гърба му. В новото си амплоа г-н Язовиро, както веднага го кръстиха, се вижда главно като администратор. Не е зле обаче да си отваря очите на четири и много да внимава, за да не се види един ден и като съкилийник на Нено. Началникът му Борисов многократно показа, че е готов да хвърли всички в огъня, само и само да оцелее и да излиза винаги чист от поредния скандал, в който вкарва държавата. А ние, простосмъртните, вече сме изпитали на гърба си колко ни струва всеки спасител. Та, Язовиро щял да оправи проблема с водата на Перник. Досега от партията му ВМРО ни убеждаваха, че водоснабдяването било в прерогативите на друго министерство и поради това Нено бил невинен. Сега изведнъж точно това министерство и този министър щели да оправят бакиите в сектора. Вземането на сериозно, когато си доказан неспециалист, обаче е, меко казано, диагноза. Болест на кариериста от номенклатурния списък с бушони. Министерски пост се поема, когато се чувстваш способен със знания и опит. Всичко в държавата и конкретно в екосектора ври и кипи - цели градове стоят без вода, въздухът се трови от горене на боклуци, масова сеч опустошава природата, България буквално загива, а той, милият, се притеснява за правителството и поста си. Срамно и жалко е. Да се жертваш в името на народа, на Родината, или в името на някакви идеали - тия неща ги знаем от историята. Но да се жертваш в името на запазване на властта, е нещо уникално. При подобно слагачество нищо добро не ни чака. Защото удобни лаици с арогантно държание не могат да решат нито един от проблемите. Реално те работят единствено за собственото си благополучие, а народ и държава са им тотално безразлични.   ", "date": "2020.01.17", "title": "Язовиро - поредният спасител"}
{"url": "https://duma.bg/desette-gryaha-na-neno-dimov-n207117", "text": "Показно арестуваният Нено Димов заради водната криза в Перник и боклука от Италия ще остане в българската история като АНТИекоминистърът. Като се има предвид кадровото недоразумение, избрано за негов наследник - Емил Димитров-Ревизоро, засега Димов успешно се котира като най-абсурдния министър на околната среда и водите, който започна унищожителната си политика към природата още в първите дни на мандата. Зад всяко негово решение прозираше лобизъм за различни бизнес кръгове, с тежки последствия за околната среда. За целта бившият вече екоминистър, който преди седмица подаде оставка от ареста, не се свенеше да нарушава българското и европейското законодателство, от което следваха заплахи от ЕК за санкции към страната и дори ефективни глоби. Но и това не го спираше да следва лобистката си политика в МОСВ. Въпреки огромното обществено недоволство срещу Димов, който е първенец в кабинета \"Борисов 3\" по искане на оставката му от недоволни граждани и организации, той оставаше незасегнат от рекордните чистки на министри - цели 8 преди него. За първи път оставка заради антиекологичната му политика му бе поискана през август 2017 г., а през 2018 г. десетки хиляди български граждани в над 30 града, включително и в чужбина, протестираха срещу Нено Димов. Но въпреки многобройните доказателства за некомпетентните му решения, които нанесоха непоправими вреди на природата, за оставка на Димов изобщо не стана на въпрос. Оцеляваше, само защото е от квотата на коалиционния партньор на ГЕРБ - \"Обединени патриоти\". Политическото хамелеонство не подмина и Димов - някога в \"синия\" кабинет на Иван Костов той бе заместник на екоминистъра Евдокия Манева, но се изстреля начело на МОСВ като протеже на лидера на ВМРО Красимир Каракачанов. Заради височайшата вицепремиерска подкрепа Димов остана три години на поста си, въпреки многото скандали, които забърка, неадекватните си изказвания и нерешени проблеми в сектора. В името на властта си Борисов пък три години се правеше на глух и сляп при всеки пореден протест на граждани и еколози, които искаха под прозореца му Неновата оставка. Сега на фона на настъпилата криза в управлението на околната среда и незапомнената криза в Пернишко, която заплашва над 200 000 души да останат без вода и да дойдат в София, за да свалят властта, Борисов най-накрая се сети да махне Нено Димов.  След срамния край на доскорошния екоминистър, коалицията от екоорганизации \"За да остане природа в България\" призова правителството на ГЕРБ и ОП окончателно да изостави досегашната политика на поставяне на частните интереси над обществените, която води до катастрофа в областта на околната среда, водите, биоразнообразието и борбата с климатичните промени. Природозащитниците обобщават десет престъпни гряха на Димов: 1. Той лично е отговорен за бедственото положение с питейната вода на Перник. Управлението на водните ресурси е пряка отговорност на МОСВ. Освен към язовирите за питейни нужди, той блесна с безстопанственост и към реките, което настрои рибарите срещу правителството. Българските реки все повече биват убивани чрез строежи на малки ВЕЦ, изземване на баластра (последният драстичен пример  е изравянето на река Вит за материали за строителството на АМ \"Хемус\"), \"почиствания\" на корита и замърсявания от промишлени и селскостопански субекти. 2. Димов е отговорен за мръсния въздух в много български градове. Продължаващите обгазявания на Гълъбово със серен диоксид доведоха през 2019 г. до задвижване на наказателната процедура от ЕК, заради данни от българското правителство, \"които показват трайно неспазване на пределно допустимите почасови и дневни стойности на серен диоксид\" в югоизточната част на страната, където се намират четирите най-големи ТЕЦ. След осъдителното решение на съда на ЕС през 2017 г. за мръсния въздух в България, ЕК все още не е доволна от мерките, предприети от МОСВ по изпълнение на съдебното решение, и през 2018 г. изпрати официално писмо, че \"е обезпокоена от бавния темп на промените и от липсата на координиран подход между органите за опазване на околната среда и другите органи на национално и местно равнище.\"  3. В последните три години МОСВ претърпя пълен провал в управлението на отпадъците. Кулминацията беше безконтролният внос и горенето на боклуци, лъснало след разкритията на полицията в Италия за незаконния бизнес на калабрийската мафия \"Ндрангета\", свързан с България. Карабинерите в Милано заловиха цяла влакова композиция с различни отпадъци, предназначени за страната ни. В същото време Димов твърдеше, че не знае и не е давал разрешителни, не казваше колко, кои фирми и какво количество боклуци внасят у нас. МОСВ продължава да подкрепя и изграждането на инсталация за горене на отпадъци до София. 4. Политиката на Димов освен, че застрашава здравето на българите, вече включи държавата в хоризонтални процедури за неизпълнение на европейското екозаконодателство за \"Натура 2000\", екологична оценка и ОВОС и има опасност в бъдеще това да доведе до санкции. Хоризонталните наказателни процедури показват, че всички превантивни контролни механизми за опазване на околната среда не функционират правилно или изобщо не функционират. ЕК има сериозни забележки за недостатъци и липси и при текущия и последващ контрол на самите решения на МОСВ. За неговото управление са отворени 14 нови наказателни процедури срещу България и продължават да се разглеждат 23 процедури, открити при предходни министри.  5. Димов начело на МОСВ водеше кампания срещу екомрежата \"Натура 2000\" и срещу собствените ни учени и международно признати български специалисти по биоразнообразие. Министърът всяваше противопоставяне на различни части на обществото и не успяваше да балансира за решаване на нито един екологичен проблем, с който се е захванал. 6. Той се опита да прокара плановете за застрояване на Национален парк \"Пирин\" и Природен парк \"Витоша\". И двата парка сега са без актуален план за управление, а софиянци не могат да ползват ски съоръженията на Витоша. Заради нежеланието на Нено Димов да одобри плана за управление на Природен парк \"Българка\" продължават да се изсичат поголовно естествени букови насаждения във вододайните зони на Габрово и Трявна. Природните паркове Странджа и Сините камъни също се изсичат безогледно заради липсата на планове за управление. 7. Под негово ръководство продължи презастрояването на Черноморието. България бе осъдена заради казуса Калиакра, докато продължават да никнат нелегални строежи в община Царево. На Димов не му направи впечатление и криминалното опожаряване и източване на Шабленското езеро и Дуранкулашкото езеро, извършени с разрешение на РИОСВ. 8. България може да се наложи да върне на ЕK близо 1 млрд. лв. за строежа на АМ \"Струма\" заради незаконно решение по ОВОС от 2017 г., подписано от Димов. Както стана ясно от коментарите на ЕК по апликационната форма за магистралата, избраното трасе унищожава Кресненското дефиле, нарушава евродирективите и се очаква да доведе до високи глоби и наказателни процедури.  9. Нито един горскостопански план, приет по негово време, не е подложен на процедури по екологична оценка или не е извършена оценка за съвместимост с \"Натура 2000\". Това води на много места до преексплоатация на горите. 10. Криенето на информация за околната среда се превърна в масова практика от всички структури на МОСВ. През 2019 г. министерството получи антинaгpaдaтa \"Kaтинap\" на Програма \"Достъп до информация\" зa влoшaвaнe нa пpaктикитe пo пpeдocтaвянe нa дocтъп дo инфopмaция и пo-конкретно зa oткaзитe дa пpeдocтaви дocтъп дo paзpeшeния, кoитo e издaлo нa въглищни цeнтpaли дa изгapят oтпaдъци зa eкcпepимeнтaлни цeли - инфopмaция, cвъpзaнa cъc здpaвeтo и живoтa нa xopaтa. Бакиите на Нено Димов, зависим от олигарсите, чиито интереси прокарваше, няма как да бъдат оправени от тотално некомпетентния му наследник Ревизоро. Издигането на пернишкия хитрец за екоминистър прозвуча като лош виц, но то е и символ на това корумпирано, некомпетентно, безсмислено и безхаберно правителство, което съществува без мисия и посока, само в името на оцеляването си. Едва ли обаче Ревизоро, за когото политическото хамелеонство никога не е било морален проблем, ще остане лоялен на патрона си Каракачанов. Той няма да реши нито един от проблемите в околната среда, но е напълно възможно да осветли част от престъпленията на предшественика си. Или поне да изкара на светло извършените от Нено нарушения в интерес на олигарси, различни от онези, които Ревизоро представлява... ", "date": "2020.01.17", "title": "Десетте гряха на Нено Димов"}
{"url": "https://duma.bg/petar-vitanov-tryabva-da-se-protivopostavim-na-neonatsizma-n207134", "text": "\"Директният трансфер на историята към политиката води до подмяна на историческата истина и директно към реваншизъм, който вече е видим в много европейски страни. Той оправдава престъпленията срещу човечеството, които нацизмът извърши. Насърчава и зараждането на неонацизма, на който ние в Европа категорично трябва да се противопоставим\", заяви Петър Витанов в Страсбург. Изявлението на ръководителя на делегацията на българските социалисти в ЕП бе във връзка с приетата през септември резолюция на Европарламента за значението на европейската историческа памет за бъдещето на Европа. Там като основна причина и виновник за Втората световна война е обявен пактът Рибентроп-Молотов, а комунизмът и нацизмът са приравнени. \"В резолюцията изобщо не се споменават думите фашизъм, антифашизъм и антифашистка съпротива. Не трябва да отричаме пагубния ефект на Пакта от 1939 г., но не бива да игнорираме изцяло историческите факти като сключените съглашателски споразумения между нацистка Германия и Великобритания, Франция, Дания, Полша, Литва, Латвия, Естония, както и позорното Мюнхенско споразумение, предопределящо по-нататъшната агресия на Хитлер. Пренаписвайки историята си, нанасяме удар върху собствената си достоверност. Нещата тук не опират до руската пропаганда, а до нас самите, до нашите разбирания и до това какво оставяме на следващите поколения\", подчерта Витанов.", "date": "2020.01.17", "title": "Петър Витанов:  Tрябва да се противопоставим на неонацизма"}
{"url": "https://duma.bg/malko-i-kasno-n207120", "text": "Ангела Меркел даде интервю пред \"Файненшъл таймс\", което звучи доста разумно. В него тя обяснява например, че Европа трябва да бъде по-самостоятелна от САЩ и че не трябва да пренебрегваме Китай, а да си сътрудничим с него. Добре, чудесно. Само че Меркел имаше почти 20 години, за да реализира тези си идеи. Вместо това германският канцлер беше един от основните стълбове на американското влияние в Европа.  Сега, когато политическата й кариера е към своя край, е лесно да e прозорлива и мъдра. И може би интервюто има някаква стойност като съвети за нейните наследници (които поне засега показват отчайващо ниско ниво). Извън това обаче то си остава в сферата на пожелателното мислене, тъй като не е подкрепено с почти никакви действия. Хубаво е, че Германия се изправи срещу САЩ за \"Северен поток 2\". Само че същата Германия после ще е готова да направи големи отстъпки на Вашингтон, за да не бъдат обложени с мита нейните автомобили. Това нямаше да е проблем, ако Германия не действаше от името на целия ЕС. Именно Берлин (и конкретно Меркел) беше основният двигател зад ТПТИ - търговската сделка, която щеше да разреши ГМО и шистов газ на континента. А сред малкото печеливши щяха да са предимно немските автоконцерни.  Освен това, защо Германия продължава да следва американските интереси по отношение на Иран? Да, европейците играят ролята на \"доброто ченге\", но и добрите ченгета си остават ченгета. Европа няма интерес от конфронтация с Техеран и въпреки това размахването на пръст и заплахите със санкции не спират. Разпределението на силите в Европа е такова, че е много трудно някой - дори Макрон - да се опълчи на германската воля. Т.е. ако Германия наистина поиска, Европа може да стане по-самостоятелна. И със сигурност много други държави в ЕС биха подкрепили такъв курс. Въпросът е дали наистина Германия желае самостоятелност, или ще се задоволи само с интервюта.", "date": "2020.01.17", "title": "Малко и късно"}
{"url": "https://duma.bg/georgi-gokov-yavno-i-naglo-se-otnemat-trudovi-prava-n207123", "text": "- Вече премина първият кръг от преговори. В тях МС е представляван от Томислав Дончев и Владислав Горанов, а синдикатите и работодателските организации - от ръководствата си. Странно е, че правителството не се представлява от вицепремиера Мариана Николова, която е председател на Националния съвет за тристранно сътрудничество (НСТС). Но може би вече Борисов няма доверие на коалиционните си партньори и иска да държи всичко в свои ръце. На пръв поглед в тази идея за реформи, които да доведат до така желаното от всички българи ускорено икономическото развитие, за да може българина да се доближи поне малко до средния европеец, е добра. Но! Покрай добрите идеи се промъкват и недопустими неща. И всички идеи за мерки и законодателни промени, които са предмет на разговорите, са тайна за обществото. Формулирани са като най-общи теми и ключови области. Няма обществено обсъждане и работещите българи не знаят какво им готвят управляващите под формата на реформи за усилено икономическо развитие.  Разбира се, че е необходимо да се договорят и решат редица въпроси като изработване на действащ механизъм, по който да расте минималната заплата, минималното почасово плащане; да има визия как ще растат доходите на работещите в краткосрочен, средносрочен и дългосрочен план; как ще преодоляваме неравенствата; как да се уреди плащането на нощния труд; да се засили контролът върху болничните и да се уточни изплащането им; да се въведат правила при сумирано отчитане на работното време и за кого и как да се въвежда... Сега се допуска прилагане на сумирано изчисляване на работното време навсякъде, дори в държавната администрация, и то в нарушение на Конвенция 1 на МОТ и Директивата на ЕС за организация на работното време, както и в нарушение на нашето законодателство - Кодекса на труда и Закона за държавния служител.  Разбира се, че трябва при тази липса на пазара на труда да мислим и за възможности за \"внос\" на квалифицирана работна ръка, но само след като по всякакъв начин е защитен и гарантиран интересът на местните работници. Трябва да мислим и за цените на енергоносителите, за политиките при определяне на цените им и за бизнеса, и за населението. - От години няма съгласие по тези въпроси нито между социалните партньори, нито в обществото. Основателно е съмнението дали под предлог на подобряване на бизнес средата, увеличаване на икономическия растеж и осъвременяване на трудовото законодателство не се крият други намерения. Може би най-болезнена е темата за извънредния труд. И то сега - на фона на все по-зачестилите предложения от правителствата на различни европейски държави и от Америка, че бъдещето е в по-малко часове работа за сметка на по-висока производителност. У нас се водят разговори и се обсъждат, под натиска на работодателите, коренно противоположни идеи и законодателни промени, които да доведат до повече извънреден труд.  - Дори оттам идва предложението сумарно допустимите часове извънреден труд на година да се удвоят и от 150 да станат 300. Това ще доведе до възможност всекидневно работното време да се удължи с повече от час. Точно това даде основание да се твърди, че държавата, под натиска на капитала, иска да въведе 9-часов работен ден. Да, засега се говори, че това ще става само след колективно договаряне между работодатели и синдикати. Рискът работниците да бъдат принудени да работят повече, а не това да става по тяхно желание, е съвсем реален. И сега, въпреки забраната за извънреден труд, това трудно се контролира, дори когато работникът сигнализира за нарушение или се намеси Инспекцията по труда. Очевидно бизнесът вижда в това предложение възможност за по-високи печалби, въпреки че то е мотивирано уж с възможността за по-високи доходи за работниците.  Синдикатите, въпреки че смятат предложението за криещо риск за работниците, засега плахо мълчат и се ограничават до отрицателни становища, може би заради обещания за отстъпки в други посоки. Едно е ясно - това е явно и нагло отнемане на трудови права. Това е провокативно предложение и, ако се приеме, ще доведе до разширяване правата на работодателите за сметка на работниците.  - Повечето работещи в почти целия свят се трудят по 8 часа на ден и 5 дни в седмицата. През 1817 г. в Англия се слага край на дългите и изтощителни работни смени във фабриките и за първи път се формира идеята за 8-часов работен ден - 8 часа труд, 8 часа свободно време и 8 часа време за сън. 8-часовият работен ден е въведен за пръв път в Чикаго през 1864 г., а през 1867 г. е законово регламентиран. Масовото заобикаляне на тази регламентация довежда до мащабна национална стачка, организирана от профсъюзите на 1 май 1886 г. с искане за въвеждане на официален 8-часов работен ден. В нея участват над 380 000 работници, но е кърваво разпръсната и потушена. В България на 30 декември 1967 г. е издаден Указ на Президиума на Народното събрание \"за постепенно въвеждане на петдневна работна седмица\" и този процес приключва през 1974 г. Към края на ХХ век в ЕС започва обсъждането за намаляване на работната седмица на 35 часа, а във Франция това вече е факт. Последната икономическа криза обаче забави преминаването към 35-часова работна седмица, чувствително увеличи пенсионната възраст и ограничи социалните права и придобивки на трудещите се. В България обаче тези неща имат по-тежки прояви. Дори наскоро представители на едрия капитал си позволиха да заявят: \"Ако искаме да имаме ръст на брутния вътрешен продукт, това не може да бъде осъществено чрез количествено увеличаване на работещите, а единствено чрез повече работа\". Т.е. те призовават за държавна политика, която да задължава работещите да работят повече. Приказките, че извънредният труд ще има доброволен характер и ще се практикува само след колективно трудово договаряне и че това е възможност за по-високи възнаграждения, са прах в очите на българския работник. Да видим в колко частни фирми (предприятия) има синдикални организации, които да се договарят с работодателя и да защитават правата на работещите там. Непредубеденият българин не се съмнява, че това дясно правителство, както показва практиката, е склонно да прави реверанси към едрия бизнес и в случая ще вземе страната на работодателските организации в ущърб на справедливостта, на работниците и на служителите. Преди две години (на 17 ноември 2017-а) в Гьотеборг, Швеция, институциите и лидерите на ЕС обявиха Европейския стълб на социалните права (ЕССП). Въпреки че няма силата на закон или директива, Стълбът е политически ангажимент, отговорност и програма минимум за държавите членки и те приемат да прилагат принципите му. България като част от тази общност заяви съпричастност и готовност за конкретни действия и инициативи за прилагане на 20-те права и принципи стълба. Един от важните акценти на ЕССП е инициативата за баланс между професионален и личен живот и изисква прилагане на редица нови и по-високи стандарти за отпуск за родители, за хора с увреждания, за бащинство и полагане на грижи за деца, за възрастни, които не се справят сами с живота, за повече свободно време, както и правото да се иска гъвкав режим на работа. Но в никакъв случай не предполага удължен работен ден. Затова искането на българските работодателски организации за \"узаконяване\" на извънредния труд е недопустимо дори да бъде коментирано. - БСП и парламентарната група на \"БСП за България\" ще подкрепят всички предложения, които биха довели до подобрена бизнес среда и ускорено икономическото развитие, защото само така ще стане възможно наемният работник в България да се приближава до средния европеец по доходи, условия на труд, образование, социални права. Ще подкрепим и адекватни мерки, подобряващи условията на пазара на труда и трудовата миграция. А също и на мерки, предлагащи решения за подобряване на демографската картина, образователния и социалния статус на българина. Но ние категорично няма да подкрепим и ще се противопоставим на всяко предложение, което отнема социални права на работещите българи или е в явен ущърб на средния и малък бизнес. Ще се противопоставим на предложения и действия, които са в нарушения на конституционни права и на българската Конституция.", "date": "2020.01.17", "title": " Георги Гьоков:  Явно и нагло се отнемат трудови права"}
{"url": "https://duma.bg/parviyat-milion-n207122", "text": "Богатите живеели 9 години повече от бедните, казват проучватели. Супер - ако принудим тези, които 30 години ограбваха общото, да върнат окраденото, целокупният български народ ще живее до 100 години най-малко! Гърците например доживяват средно до 83 години, а едва ли не глава не вдигат от бедност! Богатите у нас не ни позволяват дори да кажем и ние като Пабло Пикасо: Искам да живея като беден човек с пари. Не случихме и на богаташи, да знаете! През 2018 г. делът на застрашените от бедност българи е бил над 32%. България е страната от ЕС с най-голяма разлика между доходите на най-бедните и най-богатите - най-богатите 20% от населението получават 8,2% повече от най-бедните 20%.  Тогава как да не живеят богатите повече? Когато през студа опъват кълки по топли страни и морета, ядат гурме храни, които струват майка си и баща си, носят дрехи само от естествени материи, лекуват се във водещи клиники у нас и в чужбина, избягват фините прахови частици в луксозните си лимузии или на ски с алпийски пейзажи, подбират си слугите и готвачите, ваят тела в супер фитнеси, пият само маркови питиета за баровци в своите незадимени клубове и т.н. Не споделят и опит как човек може да забогатее като тях... Най-богатите българи мълчат за първия си милион, в публичното пространство историите около благата на милионерите са обществена тайна, но за тях не се говори и пише открито. Тук-там някой изнесе някоя данна как 150 млн. лв. от ДДС е прибрал единият от Топ 10 на най-богатите българи. Той бил разследван повече от година от икономическа полиция. Предишното ръководство на МВР обаче стопирало акцията. Пикантните истории около челниците на капиталистическия труд не са една и две. Някои описват израстването на амбициозни, но със скромни възможности жени до високи постове, включително и министерски. Други пък...  Когато човек е беден, поне си мисли, че мангизите могат да оправят всичко. Ала когато си богат, не можеш да си кажеш, че всичко ще се уреди с още една спортна кола и чифт обуща за 12 бона. Когато си богат, си нямаш вече никакво оправдание, казва писателят Фредерик Бегбеде, автор на книгата \"Почивка в кома\".", "date": "2020.01.17", "title": "Първият милион"}
{"url": "https://duma.bg/obshtinski-prioriteti-n207121", "text": "С гибелната си политика през последните години управленците в Столичната община успяха да превърнат всяко обсъждане и приемане на основния финансов документ - бюджета, в тривиална формалност, която не би трябвало да буди ничий интерес. Достатъчно е кметицата Йорданка Фандъкова да обяви в микрофона, че предлага рекордно големи суми в приходите и разходите за следващите 12 месеца, за да замлъкне  общественото любопитство. Който пък не успява набързо да се убеди в единствената правота и във вярната посока на пътя, бива нахокан и пратен да се срамува в ъгъла заради липсата на безрезервно доверие в Партията.  Обаче по някое време на годината излизат  неудобни числа, показващи как са събирани и харчени десетките милиони от бюджета и тогава лъсват един други истини. Оказва се, че и тази година предварителните данни за изпълнение на плановете са потресаващи с драматично ниските проценти на усвоени средства за важни проекти. Общината не е успяла да реализира нито един от така наречените си приоритети и не само това - тя целенасочено намалява разходите за тях през следващата година. Това безобразие говори само за едно - за управленска немощ за реализация на жизненоважни за столичани проекти. Парите ги има, но условия няма. Какъвто и бюджет да се приема, каквито и самохвални заявления да се дават, каквито и обещания да се правят, когато няма капацитет за осъществяването им, усилията са напразни.  От \"Московска\" 33 не проявяват немощ само в сферата на чистотата. Приходите от такса смет и разходите по този параграф вървят за поредна година към преизпълнение. Кметството може да не успява да вложи средства за нови детски градини и улици, но се оказва, че няма проблем да изпълни задълженията си към концесионерите в чистотата и да се разплати с частните фирми. Приоритетността тук е на преден план. ", "date": "2020.01.17", "title": "Общински приоритети"}
{"url": "https://duma.bg/mishustin-e-noviyat-premier-na-rusiya-n207125", "text": "Държавната Дума одобри предложението на Владимир Путин за назначаване на настоящия ръководител на Федералната данъчна служба Михаил Мишустин за премиер. 383 депутати гласуваха „за“, няма „против“, а 41 депутати се въздържаха.  Путин го предложи в сряда, след като Дмитирй Медведев обяви оставката на правителството, последвала годишната реч на Путин пред Федералното събрание, в която той обяви пакет от промени в конституцията. Очаква се референдумът по тези поправки да се проведе до края на май, предаде ТАСС.    На среща в думата Мишустин обяви, че приоритет ще му бъдат националните проекти и дигиталната икономика. На първо място ще се заеме с премахването на бариерите пред бизнеса и да се намалят разходите. \"Във всички случаи предстоят съществени разговори с бизнеса\", каза Мишустин.  На среща с фракцията на компартия той изключи облекчаването на данъка върху доходите на физическите лица, обещавайки целева помощ за бедните руснаци. „Мишустин възнамерява да подпомогне 20 милиона в крайна нищета. Той каза, че няма средна класа...обеща да въведе целева помощ след две години\", се казва в изявление на партията. Премиерът обеща да направи инвентаризация на националните проекти и да разбере какво пречи на изпълнението им. Ще се заеме и с проблемите в здравеопазването. Премиерът обяви, че ще има промени както в структурата, така и в състава на бъдещото правителство, заради което ще се консултира с фракциите в думата.  ", "date": "2020.01.17", "title": " Мишустин e новият премиер на Русия"}
{"url": "https://duma.bg/es-vavezhda-novi-pravila-za-dds-za-drebniya-biznes-n207127", "text": "Евродепутатите одобриха план за намаляване на бюрокрацията при прилагане на ДДС за малки и средни предприятия. Депутатите одобриха текста, предложен от държавите членки, с 592 гласа „за“, 22 „против“ и 51 въздържали се.  Новите правила ще влязат в сила от 1 януари 2025 година. Инициативата има за цел да реформира правилата за ДДС чрез намаляване на административната тежест и разходите за по-добро развитие на трансграничната търговия. Разходите за осчетоводяване на ДДС за малкия бизнес ще бъдат намалени с 16% от 68 млрд. евро на 56,1 млрд. евро в рамките на ЕС, като в същото време трансграничната търговия в региона ще се увеличи с 13,5%. Настоящото законодателство осигурява изключения от ДДС за малък бизнес на национално ниво. Предложената реформа ще осигурява подобни изключения да бъдат прилагани към малък бизнес, базиран в друга страна членка на ЕС Мярката предвижда малките предприятия да се възползват от опростени правила за съответствие, ако годишният им оборот не надвишава прага, определен от съответната държава-членка. Този праг за конкретната държава не може да надвишава 85 000 евро. При определени условия малките компании от други държави-членки с трансгранична дейност, ако не надвишат този праг, също биха могли да се възползват от опростения режим, при условие че общият им годишен оборот в целия съюз не надвишава 100 000 евро. Законодателството за ДДС за малкия и среден бизнес е в процес на разработка от 2018 г.  Според проучвания страните от ЕС губят всяка година до 50 милиарда евро от трансгранични измами с данък добавена стойност.", "date": "2020.01.17", "title": " ЕС въвежда нови правила за ДДС за дребния бизнес"}
{"url": "https://duma.bg/merkel-evropa-da-stane-po-samostoyatelna-n207126", "text": "Европа трябва да е готова да поеме повече отговорност в световната политика и да развие своя военен потенциал, тъй като отношенията й със САЩ ще продължат да се променят. Това заяви в интервю, публикувано във в. \"Файненшъл таймс\" германският канцлер Ангела Меркел. Според нея Брекзит трябва да бъде \"зов за събуждане\" на Европейския съюз. \"Вниманието на САЩ към Европа отслабва и това ще бъде при всеки президент\", каза Меркел. \"Ето защо всички ние в Европа и особено в Германия трябва да поемем повече отговорност.\" Според нея това се отнася и за военната сфера, където Европа трябва да надгради своя потенциал и да увеличи разходите за отбрана, изразходвайки повече от 2% от БВП за това. Според Меркел настоящото ниво на европейските разходи за отбрана \"само по себе си не е достатъчно\". \"Европа също така трябва, ако е необходимо, да бъде готова да се намеси в разрешаването на конфликти в чужбина\", каза Меркел, припомняйки участието на бундесвера в международни мисии в Афганистан, Мали, Сенегал и Сомалия. В същото време канцлерът подчерта, че сътрудничеството между Европа и САЩ ще продължи и ще бъде от голямо значение, \"особено в областта на решаването на основни въпроси, свързани със световните ценности и интереси\". Според нея ключът към успеха на Германия и Европа в международната политика ще бъде единството на ЕС. \"Виждам Европейския съюз като нашата застраховка живот. Германия е много малка, за да оказва сама геополитическо влияние и заради това ние трябва да се възползваме от всички ползи на единния пазар\", обясни канцлерът.  По думите й, след като САЩ се изолират от европейските дела, държавите членки, и особено Германия, трябва да превърнат Европа в \"привлекателно, иновативно, креативно и добро място за изследвания и образование\". Меркел защити тесните връзки на правителството си с Китай и решението си да не изключва \"Хуауей\" от 5G мрежи, тъй като \"изолацията от Китай не е решение\". Тя призова да не се счита Китай като заплаха, просто защото е икономически успешен. \"Както беше и в Германия, възходът на Китай до голяма степен се основава на упорит труд, креативност и технически умения\", убедена е канцлерката.", "date": "2020.01.17", "title": " Меркел: Европа да стане по-самостоятелна"}
{"url": "https://duma.bg/smetnata-palata-shte-proveryava-bnr-chak-do-10-mart-n207133", "text": "Срокът, през който Сметната палата трябваше да одитира Българското национално радио, се удължава до 10 март. Това решиха членовете на бюджетната комисия в парламента, въпреки че докладът за харчовете в медията трябваше да е готов до края на месеца. Председателят на Сметната палата се оправда, че отлагането е поради твърде широкия обхват на проверката. Одитът обхваща периода от 1 януари 2017 г. до 30 септември 2019 г. и беше възложен по предложение на ГЕРБ след казуса със спирането на излъчването на програма \"Хоризонт\" на Българското национално радио за пет часа на 13 септември м.г. Така бюджетното разходване на БНР няма да е ясно дълго след края на повторния конкурс за генерален директор на радиото. В понеделник и вторник текат изслушванията на кандидатите за шеф, след като Светослав Костов бе отстранен покрай скандала с \"Хоризонт\". Временната комисия в НС, която трябваше да установи причините за замлъкването на ефирния скандал, както и дали има цензура, също не е стигнала доникъде преди финалния етап от конкурса. На вчерашното й заседание Иван Ченчев от БСП отново настоя да научи има ли натиск в БНР, както и кой е спрял сигнала на националното радио. Умишлено ли е или е технически гаф, попита той. На следващото заседание на комисията ще бъдат изслушани журналисти от БНР.", "date": "2020.01.17", "title": "Сметната палата ще проверява БНР чак до 10 март"}
{"url": "https://duma.bg/shiroko-zatvorenite-ochi-na-vlastta-n207116", "text": "Правителството на всяка нормална държава щеше да бъде пометено от гнева на гражданите след водна криза като тази в Перник и след скандалните разкрития за внос на боклуци. Недоволството на българите обаче се изразява в рехави протести и крясъци в социалните мрежи, които не променят нищо. Явно нашенците са склонни да търпят всякакъв управленски произвол. Затова и не излязоха на масови протести пред МС или парламента, за радост на премиера Бойко Борисов, който изпитва ужас от натиска на улицата. С разчистването на авгиевите обори на властта се зае БСП, която подготвя четвърти вот на недоверие срещу кабинета, ще го внесе на 20 януари. Сред мотивите са водната криза и лошото качество на въздуха, предизвикано от изгарянето на боклук, внасян у нас от страни от третия свят и от Италия. Опасните отпадъци се горят най-вече в котлите на топлофикациите, които са собственост на олигарха Христо Ковачки. И колкото и властта да отрича да има нещо общо с вноса на чуждестранните отпадъци, преди дни един от най-големите експерти по калабрийската мафия Ндрангета - Антонио Никазо, заяви, че мафията гледа на боклука като на новия кокаин, а  за складирането му. Припомняме, че Никазо работи рамо до рамо с прокурора Никола Гратери, който е организаторът на мега акцията от миналия месец, с над 300 арестувани мафиоти. \"В началото токсичен боклук се складираше в Италия. Освен в района, станал известен като \"Тера дей фуоки\" до Неапол, бяха открити и други незаконни сметища. Но обществото реагира изключително бурно срещу тоновете токсични отпадъци, захвърлени наоколо. Имаше протести и скандали. Тогава започнаха да товарят боклука на кораби и го потапяха в Средиземно море, далече от Италия. Но и това не можеше да продължава вечно. Трябваха им нови територии\", разказва Никазо. По думите му в България очевидно някой е помогнал. Направил е така, че част от този боклук да започне да пристига у нас. Според Никазо със сигурност е било осигурено и място, където да се складира.  \"За обработката на токсични отпадъци, така че да не създават опасност за живота и здравето, трябват пари. Страшно много пари. Затова на този, който ги произвежда, му е много по-лесно просто да ги захвърли някъде, като плати някому да направи това за него. Парите пак са доста, но са много по-малко от това, което иначе би платил за обработката им.  Печалбата е десетки милиони евро\", разкрива Никазо. След подобни разкрития е нормално управляващите да се разтревожат и реагират. Но... властта у нас продължава да стои с широко затворени очи за проблема с боклука.  Вкопчени в ежедневието и грижата за оцеляването си, българите въобще не реагират на мръсния въздух, който трови тях и децата им. Спорадичните протести не трогват нито местната, нито централната власт, нито олигарсите, които печелят от горенето на боклуци. Всъщност хората се страхуват, че ТЕЦ-овете може да бъдат закрити, както настоява ЕС, и те ще останат без работа. Не на последно място е и страхът от местните управници, които мълчаливо или не подкрепят олигарсите, които горят нерегламентирано боклуци като суровина, заместваща поетапно въглищата като гориво. Българите предпочитат хляба пред алтернативата да живеят в чиста среда.  Дали у нас има внос на опасни отпадъци трябва да кажат разследващите органи. Но държавата така и не е започнала, пък и едва ли започне, разследване защо властта субсидира с данъците групата на Ковачки, вместо да получава корпоративен данък от функционирането на дружествата му. Не разследва и  и позволява старите му и амортизирани централи да продължават да работят, вместо отдавна да са закрити. А сега вече - и да изгарят боклуци, за да спестяват огромните средства за въглеродните квоти и да увеличават печалбите си за сметка на околната среда и здравето на хората. След публикации в медиите за трафика на боклуци и изгарянето им у нас, МОСВ предложи за обществено обсъждане Проект за изменение и допълнение на Наредбата за предоставяне на информация за дейностите по отпадъците, както и на реда за водене на публични регистри. Според експерти промените имат за цел да прикрият скандалните разкрития, но не и да решат проблема. За привидното раздвижване на институциите говори и фактът, че въвеждането на задължителната Национална информационна система \"Отпадъци\" се очаква чак през 2021 г. Според екологични организации  и анализи за установяване на съдържанието на отпадъците. Това позволява опасни боклуци да бъдат етикетирани и декларирани пред митническите служби като неопасни, а изгарянето им след това да предизвиква тежки екологични вреди. Държавата отново се опитва да имитира активност за спазване на европейското законодателство, за да потуши политическия отзвук от кризата с водата и въздуха. Това обаче не е пречка пред парламентарната опозиция да поиска отговорност от управляващите за цялостната им политика или за политиката в отделните сектори. Министър Нено Димов вече подаде оставка. Има и повдигнато обвинение в умишлена безстопанственост. Засега то е само заради източената вода от язовир \"Студена\". Всъщност спецслужбите влязоха в МОСВ заради проблема с боклука от Италия, а не за водната криза. На следващия ден обаче главният секретар на МВР Ивайло Иванов и говорителят на главния прокурор Сийка Милева избягваха по време на брифинга темата за отпадъците. \"Двете неща, водата и боклука, нямат нищо общо. Те само вървят паралелно\", обясни Иванов. Ако тези \"паралели\" водят до Нено Димов, в аферата с боклука вероятно го свързват с облагодетелстваните. Може би това обяснява упоритото мълчание на Димов  Нека не забравяме, че вече 4 месеца прокуратурата разследва дали ТЕЦ-ове на енергийния бос Христо Ковачки, които горят боклук, застрашават здравето и живота на хората. Развитие в тази посока няма, но обвинението се впусна да търси италианската мафия Ндрангета. Борисов се закани, че \"всеки, който мисли, че може да прави далавера на гърба на здравето на българските граждани, ще си понесе санкциите\", \"Ако има хора, които са нарушили закона, тук наблизо е Белене, където да завършат своята кариера\", заплаши той. Думите му приличат на намигване към Ковачаки за участие в строителството на атомната електроцентрала на крайдунавския град. Той обаче май не е единственият бизнесмен, който излиза сух от разследването срещу Нено Димов. Така прокуратурата повече от година не повдига въпроса за концесията на ски зоната над Банско, въпреки че е образувана преписка. Тя установи, че фирма \"Юлен\" е използвала 64% по-голяма площ от заложената в концесионния договор в продължение на 17 години. Въпреки препоръката на Цацаров към правителството за промяна в договора МОСВ не реагира, а и прокуратурата мълчи за Банско. Реална справедливост от обвинението срещу бившия екоминистър едва ли ще произлезе. За пореден път ставаме свидетели на зрелищна акция по \"опраскване\" на поредния бушон. Евентуалните доказателства за вината на бившия екоминистър стопроценово ще бъдат заметени под килима и след време забравени. Дори Нено Димов да бъде осъден, това едва ли ще реши проблема с боклука и водната криза. Смяната му едва ли е от особено значение, защото за всички е ясно, че те са по-скоро кукли на конци, които изпълняват заповедите на министър-председателя. Големият въпрос е докога държавата ще продължава да бъде оплитана в задкулисни зависимости и интереси, на които обществото е заложник, а управлението е просто параван. И властта като трите тибетски маймунки ще се прави на глуха, няма и сляпа...", "date": "2020.01.17", "title": "Широко затворените очи на властта"}
{"url": "https://duma.bg/itso-hazarta-tarsi-talanti-n207104", "text": "\"Много е тъпо да съдиш някого, преди да си го опознал\" - с тези думи, но казани на гръцки в неговия фейсбук профил, Ицо Хазарта предизвика младите хора у нас да не се страхуват от предразсъдъцитe, а да разкрият своя дарба в кампанията \"Разбий представите, покажи таланта си\". Всички, навършили 16 години, имат възможност да изразят заложбите си така, както го направи и известният хип-хоп изпълнител. Областите, които може да засегне видеото за кампанията, са гейминг, музика, танци, спорт, изкуство, наука и т.н. Пълните правила са публикувани на nescafe.bg. Най-харесваните участници ще имат възможността да спечелят парична награда от 2020 лева, с която да подпомогнат осъществяването на своята мечта. ", "date": "2020.01.17", "title": "Ицо Хазарта търси таланти"}
{"url": "https://duma.bg/programirat-i-zhivi-sashtestva-n207106", "text": "Американски учени създадоха първите в света биороботи, изградени изцяло от живи клетки, като в действителност това е нов клас програмируеми живи същества. Специалистите са успели да създадат от стволови клетки на африканска водна жаба и с помощта на суперкомпютърно моделиране микроскопичен биоробот, който може да се движи сам и да изпълнява задачи от елементарно естество. На практика не става въпрос за традиционните роботи, а за нов вид живи машини, създадени от човек, коментираха от изследователския екип. Новото изобретение е наречено ксенобот. Това са мънички парчета биоматериал с размер до милиметър, съдържащи от 500 до 1000 клетки от кожата и сърцето на жабешки ембриони. Благодарение на кожните клетки позволяват на \"организми\" да запазят формата си, а в същото време и клетките от сърцето, които сами се събират в мускулната тъкан на кардиомицитите и могат да се движат при всяко свиване. Действат като миниатюрни двигатели, заради самостоятелното свиване и отпускане на клетките на сърцето. Тези \"двигатели\" задвижват робота, докато запасите от енергия в тях не бъдат изчерпани. След редица опити е установено, че тези роботи живеят от няколко дни до седмица, като използват запасите от ембрионална енергия. Ксеноботите трябва да бъдат поставени във водна среда, за да останат живи. Учените са на мнение, че тези същества могат да се използват в човешкия организъм за доставка на определени препарати или дори почистване на кръвоносните съдове. Биороботите сами лекуват своите наранявания.", "date": "2020.01.17", "title": " Програмират и живи същества"}
{"url": "https://duma.bg/obektite-ot-izlozhba-apetit-sa-napalno-izkonsumirani-n207107", "text": "Приготвени собственоръчно, заснети и след това нарисувани, обектите от изложбата \"Апетит\" на художничката Ялмур Станкулова са изконсумирани напълно. На свой ред зрителят също има възможността да консумира: веднъж - визуално, разглеждайки картинното изображение, и втори път - вкусово, опитвайки в действителност самия обект. Съдържанието на дискурса от известната фраза от романа \"Гаргантюа и Пантагрюел\" на френския писател Франсоа Рабле се основава на факта, че главно житейско предизвикателство е започването на действие. Да застанеш пред бялото платно отначало е неудобно, мъчително, притеснително. Но веднъж започнал, първият успех става вдъхновение, а останалото идва от само себе си. Последващият процес зависи от съвестта и търпението. Експозицията ще бъде открита на 23 януари, от 18,30 ч., в столичния Център за изкуства \"Арт лаборатория\" (ул. \"Ивайло\" 1).", "date": "2020.01.17", "title": "Обектите от изложба \"Апетит\"  са напълно изконсумирани"}
{"url": "https://duma.bg/taynstvoto-na-surva-shte-zavladee-radomir-n207108", "text": "Празникът \"Тайнството на Сурва\" ще се проведе на 18 януари (събота) от 12 ч. на площад \"Свобода\" в Радомир. В същия ден, но от 11 ч. в ресторант, носещ името на града, ще се проведе изложение на традиционни зимни ястия.  Програмата е с участието на ансамбъл \"Етнофолк\" при НЧ \"Напредък - 1895\" в Радомир, а апогеят на събитието ще са сурвакарските дефилета на групите. Проявата тази година ще бъде предшествана от запалване на ритуални огньове, сурвакарски игри и шествия с обхождане на домакинствата. Светлините лумнаха вече в Радомир, селата Прибой и Друган и квартал \"Върба\". Десетки кукери с факли в ръце и звънци на кръста изпълниха ритуалите по гонене на злото. Камбанният звън бе продължен от запалване на ритуален огън. Домакините и организаторите пожелават на жителите и гостите на общината да съхраняват традициите. Сурвакарите да отидат с добри пожелания и да си тръгнат с това, което най-много обичат и което може да им се случи - с радост в очите и с празненство, обърна се към присъстващите градоначалникът. Да бъдем живи и здрави и да постигнем всички цели, които сме си поставили, се чу още в приветствените слова. Присъстващите имаха възможност да се насладят на богата фолклорна програма с участието на Татяна Дупаринова, Георги Гьолски и самодейни танцови и певчески ансамбли от региона. Краят на тържеството по откриване на Сурва бе пищна заря, за радост на събралото се множество. Жителите на Стефаново също посрещнаха сурвакарската група в 14,30 ч. в центъра на селото. Беседи на етнолози акцентираха върху обичаите на Сурва. А в Общинския исторически музей всички желаещи имат възможност да посетят експозиция на детски рисунки.", "date": "2020.01.17", "title": "Тайнството на Сурва ще завладее Радомир"}
{"url": "https://duma.bg/golemite-chudesa-v-malkiya-bulgaristan-n207118", "text": "Има такава земя - малка като мръсната длан, протегната от просякиня. На изток бреговете й мие топло море, а високите планини я защитават от мразовете плодородни равнини. Туземците се препитават основно от боклука, който трупат от странство. Те даже имат такава пословица: \"Роди ме, мамо, с късмет, пък ме хвърли на смет!\". В случая се има предвид, че бунището е нещо като манна небесна - оттам идва всичко, потребно за нормален живот: хляб с масло и салам, битова техника и автомобили. Нечистотията е станала втора природа, начин на мислене, ако щете - смисъл на живота.  Формата на управление на територията е кланово-демократична. Преди тридесетина години група от управляващите партийци извършва преврат - самосвалят се от властта, за да я яхнат по-удобно. Това са екземпляри с особен генетичен код, те демонстрират най-добрите маниери и душевни качества, присъщи на местната боклукчийска фауна. Оттогава обаче тук чудесата се множат така, че на всички им е дошло до гуша от тях. Като последно засега нещо ни светна по главите онзи ден...  Някой си Хейл, представен като чиновник в американското външно министерство, каза по радиото, че страната му щяла \"да проведе с България диалог за конституционна реформа\". Трудно е да се повярва, ала е истина - страдащите от мания за богоизбраност са заприритали за нас! Горепосоченият мистър дори бил обещал да се яви в кръв и плът на наместниците от колониалната администрация. Но с този драматичен циркаджийски номер възникна конфуз - нискочайшето посещение бе отложено в последния момент... Сигурно гражданчето не е успяло да ни намери на картата, завалията. Журналистите компенсираха липсата му, като публикуваха негова фотография. От нея ни съзерцава костюмар, изпънал се пред флага с ивици и звезди. Бледно лице, вчесана на път коса (твърде тъмна за неговите 58 лазарника), устните - присвити в снизходителна усмивка, погледът - горделив. Такъв, значи, бил сегашният господар! Той затвори телефона и за съжаление остана неясна същината на предвижданите промени в главния закон на нашата република.  Не последваха възмутени възгласи против намесата на чужденците във вътрешнодържавните ни дела. Разбираемо е, че това е единствено правилната реакция в Булгаристан, ала все пак би било любопитно да се уточни кой е упълномощавал някого да подчинява на Щатите конституцията ни, външната политика, енергетиката и програмата за превъоръжаване на армията.  Къде е границата между \"стратегическото партньорство\" и поробването? А между послушанието и предателството?  В страната с кланово-демократична форма на управление чудесата се случват толкова често, че са втръснали на всички. Връхлитат ни глупост след глупост, измяна след измяна - и за всичко трябва да се плаща... Край няма. ", "date": "2020.01.17", "title": " Големите чудеса в малкия Булгаристан"}
{"url": "https://duma.bg/parite-udalzhavat-zhivota-s-9-godini-n207105", "text": "Фактът, че човек е богат, може да прибави 9 години към живота му. Парите не могат да купят щастие, но пък осигуряват дълголетие, пише \"Метро\", позовавайки се на публикация в сп. \"Джърнъл ъв джеронтолоджи\". Специалистите от лондонския \"Юнивърсити колидж\" са изследвали данните на повече от 25 хиляди души на възраст над 50 години. Тези от тях, които се радват на много добро благосъстояние, живеели повече, без да са засегнати от болести и инвалидност, в сравнение с по-бедните граждани. Най-богатите 50-годишни мъже в Англия и САЩ живеят следващите 31 години в добро здраве. За по-малоимотните им съграждани този показател достига 22-23 години. Богатите жени в САЩ и Англия живеят цели 33 години здрави и читави след отпразнуването на половинвековния си юбилей. При по-бедните дами тези безгрижни години са само 24-25. Екипът на д-р Паола Дзанониото обяснява по-големите шансове за дълъг живот на привилегированите прослойки с факта, че те са по-малко изложени на стрес и имат по-добър достъп до квалифицирани медицински услуги.", "date": "2020.01.17", "title": "Парите удължават живота с 9 години"}
{"url": "https://duma.bg/vlastta-naliva-1-mlrd-lv-v-nov-vik-holding-n207137", "text": "Правителството подкрепи идеята на Бойко Борисов за създаване на държавен ВиК холдинг, който ще централизира управлението на сектора. Български ВиК холдинг ЕАД \"София\" ще е изцяло държавен, с капитал от 1 млрд. лв. от централния бюджет за 2020 г. В срок от 6 месеца холдингът ще придобие чрез апортиране на държавните акции ВиК дружествата в страната. Обединението ще придобие и дружествата с предмет на дейност поддържане, ремонт и реконструкция на ВиК инфраструктура. Принципал на холдинга ще е МРРБ, съобщи в началото на правителственото заседание регионалната министърка Петя Аврамова.  Холдингът ще има надзорен съвет от петима членове, избрани от регионалния министър. Те ще посочат тримата членове на управителния съвет. С оглед обстоятелството, че ВиК дружествата са бенефициенти по оперативна програма \"Околна среда 2014-2020\", не се предвижда холдингът да упражнява правомощията на възложител на обществени поръчки по дейностите, предвидени във вече сключените договори за безвъзмездна финансова помощ. Основната цел на обединението е да не се допускат кризи като тази в Перник. В момента у нас има 66 ВиК дружества. Изцяло държавни са 14, в 16 държавата притежава 51% и останалото е общински дял, 26 оператора са изцяло общински, 2 са общинско-частни, 8 са изцяло частни. Припомняме, че в края на миналата година премиерът подхвърли идеята за обединение на всички ВиК в страната заради кризата в Перник. На заседанието на МС вчера Борисов заяви, че имало градове, които умишлено не са се включвали в европрограмите за ВиК инфраструктура, и даде като пример Перник, където отдавна трябвало да има готов воден цикъл. Един след друг, за да похвалят в ефир премиера, се изказаха тримата ангажирани с водната криза министри - на регионалното развитие, на екологията и на икономиката.  \"До другата сряда още две задачи - вносът и износът на боклук, има брюкселски директиви, какъв временен мораториум можем да сложим, докато сме сигурни, че това, което е описано в документите, е същото, което влиза в страната. И второто: всички вецове, които ползват питейна вода - на първо място ни е питейната вода, на второ - производството на ток. Много е важно за енергетиката - водната енергия е най-изгодна, защото дава пиковата енергия, балансира ни системата, но не може да става за сметка на питейната вода\", нареди Борисов. От думите му обаче не стана много ясно какво точно трябва да се случи с ВЕЦ-овете. По разпореждане на главния прокурор Иван Гешев полицията и ДАНС започнаха проверка на комплексните и значими язовири в страната. Целта е да се установи дали има и други водоеми под оптималния размер на водния обем и наличието на престъпления от органите, които ги стопанисват. Върховната административна прокуратура проверява за нарушения в яз. \"Бели Искър\". Междувременно Апелативният спецсъд реши да остави Нено Димов за постоянно в ареста. Апелативните магистрати потвърдиха определението на спецсъда с мотива, че има опасност бившият екоминистър да извърши нови престъпления, както и да повлияе на свидетели. ", "date": "2020.01.17", "title": "Властта налива 1 млрд. лв. в нов ВиК холдинг"}
{"url": "https://duma.bg/prof-georgi-yankov-e-noviyat-rektor-na-nha-n207111", "text": "Общо събрание за избор на нов ректор и нов академичен съвет се състоя в Националната художествена академия на 15 януари, съобщиха от пресцентъра на вуза. След проведено тайно гласуване с 63 гласа \"за\" за ректор на НХА делегатите избраха проф. Георги Янков. Другите двама кандидати - доц. д-р Бойка Доневска и проф. Божидар Бончев, получиха 26 и 2 гласа. Георги Янков е роден 1964 г. в София. Завършва Средното художествено училище по приложни изкуства. През 1990 г. се дипломира в НХА, специалност плакат. От 1995 г. е преподавател в катедра \"Плакат\" на академията по плакат и екранна графика. Инициатор е на идеята за филиал на НХА в Бургас, чийто директор е от 2018 г.", "date": "2020.01.17", "title": "Проф. Георги Янков е новият ректор на НХА"}
{"url": "https://duma.bg/datata-n207115", "text": "1605 - ИЗЛИЗА ПЪРВИЯТ ТОМ НА \"ДОН КИХОТ ДЕ ЛА МАНЧА\" ОТ МИГЕЛ ДЕ СЕРВАНТЕС. Вторият е публикуван през 1615 г. Приключенията на испанския идалго и неговия оръженосец Санчо Панса звучат актуално и през ХХI в. (На снимката - оригинална корица на първото издание на книгата) 1847 - РАЖДА СЕ НИКОЛАЙ ЖУКОВСКИ, РУСКИ УЧЕН (УМИРА 1921 Г.). Създател на науката аеродинамика, \"баща на руската авиация\". През 1904 г. открива Закона за подемната сила на самолетното крило, определя основните профили на крилата и перките на витлата на самолетите, разработва вихровата теория за витлото и др. Създава лаборатория по аеродинамика и възпитава плеяда знаменити конструктори на самолети и двигатели, теоретици на авиацията. 1863 - РАЖДА СЕ КОНСТАНТИН СТАНИСЛАВСКИ, РУСКИ РЕЖИСЬОР И ПЕДАГОГ (УМИРА 1938 Г.). Съвременният театър е изграден върху неговата теория. Основател на Московския художествен театър, чието истинско начало е свързано с поставянето от Станиславски на пиесата \"Чайка\" от Антон Чехов. Ръководител е на Оперната студия към Болшой театър, по-късно Оперен театър \"Константин Станиславски\". 1933 - РАЖДА СЕ ДАЛИДА, ИТАЛИАНСКА ПЕВИЦА (УМИРА 1987 Г.). Рожденото й име е Йоланда Джилиоти. Известна е предимно като изпълнител на френскоезични песни. Пее в дуети с Шарл Азнавур, Ален Делон и др., изнася концерти в най-големите зали във Франция, Египет, Италия, САЩ, Виетнам и др. Има участия в киното. В личния си живот Далида преживява много трагични моменти, довели до фаталния й край. 1942 - РАЖДА СЕ МОХАМЕД АЛИ, АМЕРИКАНСКИ БОКСЬОР (УМИРА 2016 Г.). Рожденото му име е Касиус Клей. Олимпийски шампион от Рим 1960 г. Изхвърля златния си медал в р. Охайо като протест заради отказано обслужване в ресторант, защото е чернокож. За откриването на Олимпийските игри в Атланта през 1996 г., когато трябва да запали олимпийския огън, получава друг златен медал. Многократен световен шампион по бокс за професионалисти. 1978 - УМИРА АТАНАС ДАЛЧЕВ, ПОЕТ И ПРЕВОДАЧ (Р. 1904 Г.). Редактор (1953-1956) и главен редактор (1957-1965) на сп. \"Пламъче\". Автор е на сборниците с поезия \"Прозорец\" (1926), \"Стихотворения\" (1928), \"Париж\" (1930), \"Ангелът на Шартър\" (1943), \"Балкон\" (1972) и др., както и на книгите \"Фрагменти\" (1967), \"Страници\" (1980) и др. Прави преводи на поезия и белетристика от френски, испански, немски и руски език. 2014 - УМИРА ЛИЛЯНА КИСЬОВА, ОПЕРЕТНА ПЕВИЦА (Р. 1928 Г.). От 1951 г. е солистка в Държавния музикален театър \"Стефан Македонски\". Дългогодишна партньорка на оперетния артист Видин Даскалов, с когото участва и в концертни програми. Изпълнява повече от 80 роли. Удостоена със званията \"Заслужил артист\" и \"Народен артист\". (На снимката Лиляна Кисьова и Видин Даскалов в оперетата \"Българи от старо време\")", "date": "2020.01.17", "title": "Датата"}
{"url": "https://duma.bg/misterioznata-kitayska-pnevmoniya-se-prenese-v-tayland-n207158", "text": "Дали след птичия и свинския грип не идва и рибен, питат се мнозина. Причината е, че в навечерието на Новата 2020 година от Китай се появи история за инфекциозна болест, включваща мистериозна пневмония, разболяла десетки хора. През декември 2019 г. офисът на СЗО в Китай е информиран за заболяването с неизвестен причинител. Към 3 януари 2020 г. се съобщава за общо 44 души с мистериозната пневмония, като 11 от тях са били в тежко състояние. По-късно регистрираните бяха около 60 души. До настоящия момент близо 10 от пациентите са излекувани и изписани от болница. Но не ясно на каква възраст са и дали, преди да заболеят от пневмонията, са имали други хронични болести.  В началото китайското правителство обяви, че огнището, започнало на 12 декември 2019 г., не е довело до смъртни случаи, но на 11 януари бе съобщено за смъртта на 61-годишен мъж, за когото се смята, че заболял от същия вирус. Човекът купил продукти от пазара за морски дарове преди 1 януари. Освен това, той страдал от хронично чернодробно заболяване. В началото на тази седмица мистериозната пневмония стигна до Тайланд, когато стана ясно, че китайка е поставена под карантина, а вчера се появиха съобщения и от Япония.  Междувременно Сингапур и Хонконг въведоха скрининг за пътници, особено за пристигащите от Ухан.  Не е без значение фактът, че Ухан (административен център на провинция Хубей), откъдето тръгва заразата, е основен транспортен център в страната. Това е град с около 19 млн. души население, разположен на около 1100 км южно от Пекин. Това кара специалистите да смятат, че заразата може бързо да се разпространи от Китай в други страни. Установените хора, които са били в контакт със заболелите, в това число и медицински персонал, са под медицинско наблюдение, съобщават от СЗО.  са главно висока температура, като няколко пациенти имали и затруднено дишане, а рентгенографиите на гръдния кош показвали инвазивни лезии на двата им бели дроба. Според китайските здравни власти някои от пациентите били търговци на рибния пазар \"Хуанан\", където се продават и морски дарове, и живи животни, който бе затворен в началото на януари за почистване и дезинфекциране. Странното заболяване породи опасения за евентуална епидемия, тъй като през 2003 г. Китай беше епицентърът на SARS (тежък остър респираторен синдром-ТОРС), причинил смъртта на 774 души в 37 страни по света за по-малко от година. Относно мистериозната пневмония в началото на годината бе обявено от Центъра за изследване и политика на инфекциозните заболявания (Center for Infectious Disease Research and Policy), че тежката респираторна инфекция в Ухан била идентифицирана като    Според определението на СЗО коронавирусите (Coronavirus-CoV) са голямо семейство от вируси, включително причинителите на SARS-CoV и MERS-CoV (коронавирус на респираторен синдром в Близкия изток), предизвикал епидемия през 2012 г. на Арабския полуостров, като засегнатите страни бяха 27, сред които Гърция, Германия, Турция, САЩ, но около 80% от заразените бяха от Саудитска Арабия. ДУМА припомня, че близо 35% от заболелите от MERS починаха. Жертвите на MERS основно бяха хора с хронични заболявания, рак, диабет.   Симптомите на SARS и MERS са треска, кашлица и задух. Инфекциите от коронавируси са нещо обичайно - протичат сравнително безобидно, най-често оплакванията са като при грип - температура, кашлица и затруднено дишане или със стомашно-чревни разстройства, става ясно от информация на СЗО. От момента на заразяване до появата на първите симптоми на болестта обикновено минават една-две седмици. От СЗО предупреждават, че инфекцията може да причини и сериозни заболявания - като белодробно възпаление и остра респираторна недостатъчност. Изходът може и да е летален. Но коронавирусите са силно приспособими и имат висока генетична променливост. Затова може да бъдат много коварни. Често заразата върху хората се предава от животни - бозайници, гризачи, птици. Освен при контакт на човек с животно, заразата може да се предава и чрез месо и други животински продукти, които не са преминали термична обработка. новата зараза - е въпрос, над който работят специалистите, става ясно от съобщение на СЗО от 14 януари. От решаващо значение е да се прегледа цялата налична информация, за да се разбере напълно потенциалната преносимост между хората, пишат от СЗО. Експертите са категорични, че е необходимо допълнително проучване, за да се установи наличието на предаване от човек на човек, начините на предаване, общ източник на експозиция и наличието на безсимптомни или леко симптоматични случаи, които не са открити.  Засега няма ваксина срещу MERS-CoV, нито специфично лечение. От СЗО препоръчват при посещение на ферми да се мият ръцете със сапун и топла вода поне 30 секунди, да не се пипат животни без ръкавици, особено - болни. Да се избягва контакт с болни хора, включително и ръкуване. Преди консумация на месо (особено камилско) или животински продукти (в това число камилско мляко), те да бъдат термично обработени.", "date": "2020.01.17", "title": "Мистериозната \"китайска\" пневмония се пренесе в Тайланд"}
{"url": "https://duma.bg/mlad-bas-ot-sarbiya-specheli-konkursa-nikolay-gyaurov-n207114", "text": "Страхиня Джокич - бас от съседна Сърбия, спечели първа награда на Втория международен конкурс за вокалисти \"Николай Гяуров\" в  италианския град Модена. Страхиня е певец, пред когото тепърва се отварят вратите на големите театри. Той засега пее в родината си - ангажиран е във формацията \"Дяков опера\". Басът е сред щастливците, обучавани в майсторските класове на Райна Кабаиванска в София. Именитата прима, дала път на немалко дарования, оцени таланта му, дори отдели от времето си, за да поработи и с неговата по-малка сестра. Страхиня Джокич бързо напредна, не е никак случайно, че на конкурса в Модена бе удостоен и със специалната награда на името на Николай Гяуров, която се присъжда за най-добър бас, явил се на състезанието.  На втора позиция се нареди корейският баритон  Юнгжун Парк, а на трета - очарователното швейцарско сопрано Лариса Висел. Италианският баритон Уилям Алионе е удостоен с премията \"Паоло Силвери\" за най-добър млад певец.  Конкурсът се провежда за втора поредна година. В края на 2019-а той даде шанс за изява на 95 певци от САЩ, Русия, Полша, Япония, Китай, Корея, Сърбия, Монголия, Беларус, Грузия. Единствената българка - сопраното Александрина Михайлова, стигна до втория тур. Заключителният концерт на лауреатите се състоя в театър \"Лучано Павароти\", където нямаше нито едно свободно място. Авторитетното жури заседава под председателството на видния италиански певец Лео Нучи, личен приятел на Гяуров. В състава му бе и Микаела Маджиера - дъщерята на известното сопрано Мирела Френи, съпругата на Гяуров.  Носителят на първа награда получи 3000 евро, на втора - 1500, на трета - 700. Отличието за най-добре представилия се млад певец е на името на прочутия баритон Паоло Силвери и е в размер на 1000 евро. Жалко е, че в този авторитетен конкурс българското участие е така скромно. Беше време, когато държавата поемаше разноските на младите певци, решили да изпробват силите си в чужбина. Сега всеки си плаща сам за удоволствието да премери талант с вокалисти от други държави. Конкурсът \"Николай Гяуров\" привлича много участници - явно голямото име вдъхновява, а и наградният фонд не е малък. Зад престижната надпревара застава авторитетната фондация \"АКТЕА\", която ще я подкрепя и занапред.", "date": "2020.01.17", "title": "Млад бас от Сърбия спечели конкурса \"Николай Гяуров\" "}
{"url": "https://duma.bg/albaniya-bez-predrazsadatsi-n207159", "text": "Ако решите да пътувате за Албания, задължително трябва да оставите предразсъдъците. Страната на орлите и на бункерите не е от \"уау\" държавите, които привличат като магнит туристите с блясъка и пищните витрини. Все още екзотична, Албания от няколко години се отваря към туристическите тълпи. И се опитва бързо да превърне този сектор от икономиката в първостепенен. Осеяна с бункери, построени от Енвер Ходжа преди десетилетия, днес Албания инвестира в хотели. Фирмите за строителни материали се редят покрай все още недобре изградената инфраструктура и са почти толкова, колкото са и автомивките в родината на Скендербег. Националният герой на албанците, на когото е кръстен и известният още по времето на социализма коняк, присъства не само по сувенирите, но и във всеки град. Що се отнася до коняка, туристите го купуват за спомен, а местните обичайно не го пият. Те залагат повече на... ракията. Понякога тя е доста разочароваща за българите с нейните 20 градуса.  Първите впечатления от Албания са за различна от очакванията държава. Разказите за \"албанския реотан\", колкото и да звучат като виц, имат зрънце истина. В столицата Тирана, във втория по големина град Дуръс или в Круя, родното място на Скендербег, атмосферата е приблизително еднаква. Различен е броят на хората. Животът в Албания тече спокойно, без изнервящи ситуации. Тесните кръгови кръстовища в столицата например и неспирният автопоток не предизвикват викове или ръкомахания. Опитите на служителите на реда да сложат ред в хаоса обикновено завършват с още по-голям хаос. По традиция местните шофьори, които имат книжки едва от няколко години, не спират на пешеходна пътека и за туристите е приключение да си отвоюват пресичане на пътя. Липсата на правила за движение се компенсира в последните години, а опитите на властите да регулират обстановката се изразяват предимно в по-строги санкции. Засега. Иначе Албания, казват, е държавата с най-много мерцедеси на глава от населението. Това е предпочитаната марка тук, макар че днес се забелязват и други \"любими\". И \"проблем\" с избора на кола няма. Проблемът в страната днес се нарича липса на правила. Според местните така е с търговията с горива - близо 80 на сто от бензиностанциите са в сивия сектор. Строителството, колкото и бурно да се развива, също не е регламентирано. Липсват стандарти, а много от сградите не са узаконени. Затова и последиците от земетресенията са значителни. Ако това не се промени, ще има и по-сериозни проблеми, коментират експерти. Все още страната прохожда и в археологическите разкопки. Дори откритото трудно се опазва и е обект на застрояване от натрупали капитали местни бизнесмени. Бегъл поглед в района на един от най-засегнатите от земетресенията градове Дуръс показва, че в бъдеще албанските власти ще имат нелеката задача да установят кой как е построил хотела си. Адриатическата \"перла\" на Албания все повече заприличва на родния Слънчев бряг. Дългата 10 километра плажна ивица е застроена с хотели, а изкопите за нови се увеличават. През лятото десетки хиляди плажуващи откриват \"нова\" Албания - с модерни хотели, прекрасна кухня и добро обслужване. И кристално чиста вода в морето.  В страната на орлите, населена от близо 3 милиона души, има сравнително малко равнинна територия, преобладават планинските и полупланинските райони. Местните, от които евростандартите са далеч, отглеждат \"слънчеви\" плодове и зеленчуци, без нитрати. В почти всеки двор има портокалови и мандаринови дръвчета, както и маслини. Месото, сиренето, млякото и хлябът тук са истински. Проблем е водата. Не че няма - напротив, още с първите километри на албанска земя може да усетите, че това е страната на автомивките. Водата обаче не е годна за пиене. Липсата на правила и безразборното дупчене за битум и нефт са причината за замърсяването й. Екологичните проблеми тепърва ще тормозят албанците, които все още изхвърлят боклуците си под път и над път. Дано туристическата индустрия, на която държавата залага, наложи и съответните мерки. Албанците са повече от уважителни към гостите. Гостоприемни по дух, те няма да оставят никого на пътя. Готови са да подслонят дори непознат, изпаднал в беда, но най-много за седмица. Някогашната затвореност на страната все още личи в полутъмните села и градове. Уличното осветление е семпло, на места дори липсва. В къщите тук-таме светят прозорци, повечето семейства се крият зад солидни щори. Младите албанци трудно се задържат по родните места. Обичайно са в големите градове, по курортите или в чужбина. Повечето говорят английски и италиански, много са общителни и отворени. Виждат бъдещето си в Европейския съюз, което едва ли ще стане скоро, освен по \"целесъобразност\". Силното италианско влияние в Албания намира израз в прекрасното кафе, което предлагат, направено обичайно с италиански машини. В по-квалитетните заведения майсторите на кафето са обучени от италиански специалисти.  Въпреки определено преобладаващото мюсюлманско население, албанците са по-скоро кланово и национално привързани, отколкото религиозно. Очакванията в района да е пълно със забрадени жени се разбиват на пух и прах. И мъжете не са с традиционните бради. В Круя, където се намира и крепостта на Скендербег, местните се шегуват, че бръснарниците са повече от туристическите дюкянчета на сокака. И най-младият, и най-възрастният задължително сутрин минават през берберницата, за да станат достойни за света. В Албания \"не дерат кожи\" от туристите. Обичайно можете да се пазарите за всяка стока и почти навсякъде да пазарувате в евро. Можете и да обръщате валута, при това търговците са честни и го правят по твърд курс. Безопасно е да обменяте евро навсякъде. Безопасно е и да се движите из големите градове. И да пътувате по пътищата, въпреки че на места липсват табелки и можете да се объркате. Обикновени джебчийски инциденти, разбира се, са възможни, но като цяло престъпността не е от \"малката\", а от \"голямата\". Но това е друга тема. Някогашната навряна в бункери Албания днес гостоприемно и гордо се отваря за света.", "date": "2020.01.17", "title": "Албания без предразсъдъци"}
{"url": "https://duma.bg/kratki-novini-n207124", "text": "Броят на живеещите в ЕС български деца е 134 000, показва проучване на Центъра за знания в областта на миграцията и демографията към Еврокомисията. По този показател България е трета след румънските и полските деца - съответно 600 000 и 240 000. Общо в ЕС живеят 6,9 млн. деца от други държави. В България пък живеят близо 10 300 деца, произхождащи от страни извън ЕС.  Турция започва да изпраща войски в Либия в подкрепа на международно признатото правителство в Триполи, заяви президентът Реджеп Ердоган дни преди срещата в Берлин за либийския конфликт. Там той ще преговаря с лидерите на Германия, Русия, Великобритания и Италия. По-рано в сряда Доналд Тръмп и Ердоган обсъдиха в телефонен разговор Иран, Сирия и Либия. Гръцкият в. \"Нафтемборики\" съобщи, че само в сряда турски военни самолети и хеликоптери са нарушили 120 пъти гръцкото въздушно пространство, включително на зоната за контрол на Атина, предава БТА. Австрийската народна партия (АНП) на канцлера Себастиан Курц бе глобена с 800 000 евро от Независимия сенат за прозрачност на партиите (НСПП) заради надвишаване на допустимия бюджет за предизборна кампания през 2017 г. АНП трябва да плати и допълнителни 80 000 евро за непозволени безвъзмездни средства. Бюджетният лимит за предизборната кампания на партиите е максимум 7 млн. евро през последните 82 дни преди изборите. АНП е похарчила 12,96 млн. Здравното министерство на страната потвърди първия случай на заразяване с нов тип вирус на пневмония в страната от огнището в Китай. Пациентът е китайски гражданин, живеещ в префектура Канагава (съседна на Токио). Той е посетил Китай и се е върнал в Япония на 6 януари. Проучва се с кого е контактувал след 6 януари.  Първото изпълнение на смъртна присъда за тази година в САЩ е насрочено за четвъртък в щата Тексас, където мъж трябва да бъде умъртвен чрез смъртоносна инжекция. Той бе осъден през 2006 г. за убийството на жена си преди 15 години, защото тя му поискала развод.  ", "date": "2020.01.17", "title": "Кратки новини"}
{"url": "https://duma.bg/kachestvo-ili-pak-karpezhi-v-zakona-n207160", "text": "Акредитацията на висшите училища, която е основен задължителен елемент за съществуването им, на практика от години не изпълнява ролята си на регулатор на системата. Де факто всичките 51 вуза у нас с лекота получаваха досега институционална и програмна акредитация; с лекота се откриваха нови висши училища след неизменната положителна оценка от Националната агенция за оценяване и акредитация (НАОА); със същата лекота колежи получаваха статут на висши училища, а специализирани в дадена област висши училища ставаха университети и откриваха какви ли не нови професионални направления, за които до момента не са имали кадрови капацитет. Всичко това винаги ставаше с одобрението на НАОА, което дори служеше като аргумент за откриването на нови частни вузове по принципа \"няма основание да се откаже създаването на висше училище Х, понеже проектът е одобрен от агенцията\". Два са основните \"грехове\" на НАОА - първо, че почти всички вузове получават при акредитацията оценка над 9 при 10 възможни, независимо от разликата в качеството на обучението в тях, и второ - че агенцията си затваря очите за честата липса на необходимите преподаватели на основен трудов договор и за дейността чрез приходящи от други вузове лектори, особено при откриването на нови университетски структури.  Сега са се задали поредните изменения в Закона за висшето образование, който претърпя вече от 52 поправки и допълнения от края на 1996 г. досега. МС внесе поредния проект на МОН за законови промени в парламента. Доста страници в него са посветени на раздела за акредитацията на висшите училища. Какво се променя и ще доведе ли то до подобряване на сегашната ситуация. Отсега нататък институционалната акредитация ще бъде два вида - първоначална и последваща, в зависимост от това дали се открива ново висше училище или се оценява вече съществуващо, получило предишни акредитации. Първоначална акредитация новосъздадено или преобразуващо се висше училище трябва да поиска в срок до една година след решението на Народното събрание. Това означава, че една година то фактически ще работи, без да е сигурно, че има необходимата собственост за осъществяване на дейностите си, вътрешна система за оценяване и поддържане на качеството, достатъчна квалификация на академичния си състав, материално-техническа осигуреност на обучението, в съответствие със стандартите на европейското пространство на висшето образование. Именно това са пунктовете, по които ще се оценява структурата при първоначалната акредитация. При това отново не е уточнено, че е задължителна проверката на щатния и на приходящия състав от преподаватели. При откриването на нова структура, както и на факултети, филиали, колежи и професионални направления, НАОА ще се съобразява с Националната пътна карта за разпределяне на вузовете из страната, която е също новост в закона и за която ДУМА вече писа подробно. Тя среща несъгласието на ректори, според които висшите училища извън София обучават студенти за страната, не само за нуждите на региона, и че разпределяне на вузовете на териториален принцип няма да намали университетските структури, а напротив - ще доведе до дублиране.  Последващата акредитация \"отчита резултатите от получените оценки по отделните професионални направления във вуза\" - като никак не е ясно какво означава \"резултати от оценки\" и как се мерят те. Десетобалната система за оценяване остава. Институционалната акредитация вече ще важи 6 години. Според действащия ЗВО, тя е 6 години при оценка между 9 и 10, но е за 5 години при оценка между 7 и 8.99, 4 години - между 5 и 6.99, и 3 години - между 4 и 4.99. Общата оценка се формира като средна стойност от получените при последната акредитация оценки по направления. Новото е свързано и с известно затягане на правилата, смятат от МОН - при получена оценка под 4 институционална акредитация не се дава, висшето училище получава отказ и ако не е изпълнило един от споменатите по-горе критерии. При отказ на акредитация вузът може да поиска нова в срок до 18 месеца. Ако едно висше училище получи два пъти отказ или не отговори на препоръките от първия отказ, то се закрива. Това означава, че въпросното висше училище може да продължи да съществува без акредитация в течение на две години и половина след решението на парламента за откриването или преобразуването му. Т.е., и след задаващите се промени картината на висшето ни образование едва ли ще се промени. Едва ли можем да очакваме и закриване на вузове заради акредитацията.  Оценяването при процедурите може да става и от чуждестранни агенции в страни от ЕС, но даването на акредитация се прави само от българската НАОА. Има вузове, които искат акредитацията да се дава и от други агенции в ЕС, но  които някои медицински университети въртяха в чужбина, за да си докарат студенти, заобикаляйки изискванията на българския закон.  Най-сетне обаче МОН е възприело едно отдавнашно предложение на БСП, което неизвестно защо трябваше да \"втасва\" с години, вече във втори парламент, заради предишния категоричен отказ на ГЕРБ - един преподавател да може да участва в акредитацията само на едно висше училище. Това най-сетне ще промени хитрините на някои вузове да се легитимират с приходящи отдругаде доценти и професори. Интересно е, че частни училища в становищата си по проектозакона, получени в ресорната комисия на НС, възразяват срещу тази мярка... Сетете се защо. Тя, разбира се, не прекратява практиката един преподавател да преподава в няколко висши училища. По данни на НСИ преподавателите, които прихождат да обучават от едно в друго висше училище, са 8268... Някои смогват да практикуват т.нар. куфарно обучение в по 5-6 вуза.  МОН е възприело, макар и частично, още едно предложение на левицата, срещу което досега се водеха пунически войни - МС ще определя минимална заплата за най-ниската академична длъжност. Пак е нещо, макар че ще важи само за асистентите и ще се отнася само за държавните вузове, частните във всичко са оставени да действат, както желаят.   При програмната акредитация (за професионално направление), няма съществени разлики, освен това, че ще се оценяват едновременно всички висши училища, в които това направление съществува. Програмната оценка ще се дава като среден резултат от отделните критерии, по които НАОА прави акредитацията, като най-голяма относителна тежест има критерият \"научна и художествено творческа дейност\". Програмната акредитация се дава за 4 години. При оценка под 4 се прави отказ от акредитация, като вузът в срок до една година може да поиска нова програмна акредитация. При втората процедура, ако балът е над 4, акредитацията се дава за срок до изтичането на 4-те години на акредитацията преди първия отказ. Акредитациите вече ще се осъществяват с електронни средства чрез разработена от НАОА електронна платформа, за да се пестят разходите, които вузовете досега правят за процедурите. Проектът  при който вузовете могат да обучават в различните степени. Сега те могат да обучават в степен \"бакалавър\", ако имат програмна акредитация от 4 до 4.99, занапред горната граница се вдига до 5.99. За обучаването на магистри и доктори сега е нужна оценка от програмната акредитация от 5 до 10, занапред, за да имат право да обучават магистри, на вузовете ще им е необходима оценка от 6 до 7.99, а доктори - от 8 до 10. Нови специалности те ще могат да откриват, като уведомят НАОА, но тя ще ги оценява не при откриването им, а при следващата програмна акредитация. Може да се предположи какъв ще продължи да бъде хаосът с новите специалности при това \"облекчение\".   И още - към постоянните комисии на НАОА ще се назначават експерти, които да подпомагат дейността им. Капацитетът на висшето училище, който се определя при акредитацията, вече ще е равен на сбора от капацитетите на професионалните направления и специалностите от регулираните професии. Така ще се избегне досегашното често разминаване между общия капацитет на вуза и този по направления. Акредитационният съвет на НАОА ще може да намалява с една година срока на програмна акредитация или капацитета на вуза за дадено направление, ако не са изпълнени препоръки, дадени към научната дейност или към профила и квалификацията на академичния състав. При нарушения на закона НАОА отнема програмната акредитация по предложение на образователния министър. При отнета институционална акредитация се прекратява незабавно всякакво обучение във висшето училище, а ако е отнета програмна акредитация - обучението в съответното професионално направление. Може да се прогнозира обаче, че отнемането на акредитация и занапред ще е трудно реализуемо занимание. ", "date": "2020.01.17", "title": " Качество или пaк кърпежи в закона? "}
{"url": "https://duma.bg/dva-spektakala-v-atelie-313-n207109", "text": "С \"Котаракът с чизми\" по Шарл Перо Малък куклен театър \"Слон\" гостува в театър \"Ателие 313\" на 18 януари. Драматизация Роза Николова, режисьор МКТ \"Слон\", сценография Мирослав Цветанов, кукли Диляна Цонова, стихове Валери Петров, музика Хайгашод Агасян. Участват Роза Николова и Мирослав Цветанов. Спектакълът е носител на международни награди за уникално решение, най-добра постановка, актьорски и сценографски постижения. Театър \"Леле-мале\" ще представи на 19 януари \"Лече-буболече\" от Петър Пашов. Режисура и музикално оформление по музика на Вивалди - Жени Пашова. Участват Ива Стоянова, Велизар Евтимов, Цветелина Николова. Спектаклите са от 11 ч. в салона в кв. \"Красна поляна\" в София, ул. \"В.Д. Стоянов\", до бл.7. Билети 6 лв.", "date": "2020.01.17", "title": "Два спектакъла в \"Ателие 313\""}
{"url": "https://duma.bg/kakvo-izobretyavat-detsata-na-hhi-vek-n207161", "text": "Страхотна идея се ражда преди време в главата на английския художник и изобретател Доминик Уилкокс, който предлага на 450 деца на възраст от 4 до 12 години да измислят различни полезни неща и да ги нарисуват. Прави го не за да зарадва родителите на малчуганите с фантастични изображения, а ги оставя на майстори, които се нагърбват да превърнат мечтите в реалност. Така се появява проектът Little Inventors, като на сайта му може да се видят над 1500 хрумвания на невръстни изобретатели от 22 държави. 11-годишният Мичъл от Канада измислил как да се използва дъждовната вода, която се стича по чадъра. Ако се натисне специално копче, в това познато на всички устройство се задейства отверстие за събирането на капки. Те се стичат по тръбичка, играеща ролята на филтър, и след пречистване попадат право в бутилката, закрепена за чадъра. Съгласете се - гениално, лесно и много практично. Защо да си носите допълнителни обувки, ако функцията на кънки, включително и ролкови, както и на пружиниращи боти може да изпълняват само чифт маратонки. Вероятно биха били нужни дълги години, преди човечеството да направи подобно откритие, ако 10-годишният Джошуа от Канада не беше включил на макс креативността си. Изобретението му не само е изключително практично, но и заема много малко място в раницата. 9-годишната Одри от Канада явно е доста привързана към нейните баба и дядо, което личи и по измисленото от момичето устройство. Хрумването на детето е породено от желанието на възрастните хора да се предостави възможност да слушат радио по всяко време, независимо от мястото, на което се намират. А инженерите отбелязват, че кухият бастун идеално скрива кабелите на приемника и е напълно безопасен за използване.  Когато сте много гладни, а сервираното ястие е прекалено горещо, ще ви помогне изобретението на 6-годишната Амелия от Великобритания. В измисления от нея прибор за хранене е вграден вентилатор, който помага на парещите деликатеси да изстинат по-бързо. Фразата \"Да нямаш очи на гърба си?\" вече няма да ви изглежда фантастично, ако видите разработката на 11-годишния Алекс, който е роден в Обединеното Кралство. За да оцените по достойнство създадената от него джаджа, е достатъчно да я сложите на главата си и, благодарение на специалната система с огледала, ще имате възможност, без да се обръщате, да наблюдавате какво става зад вас.. 12-годишният Хенри, живеещ на Острова, от малък се стреми да икономисва време и пари, затова създава впечатляващо устройство. При натискане само на едно копче пастата за зъби сама се изстисква върху четката. Всеки знае какво се прави по-нататък. А и е много удобно да се вземе и на път този необходим на малки и големи инструмент за устна хигиена. След като сестрата на 6-годишния Ефран от ОАЕ се е залутала в мола и изостанала от семейството, което доста се е стреснало от липсата й и после я търсело с часове, момчето решава да направи часовник срещу паника. Той е свързан с мобилния телефон на родителите. И ако малчуганът се разсее и не може да намери мама или татко, достатъчно е да натисне бутона, за да се установи местоположението му и следователно бързо да го открият. Похвално е, че толкова малки деца вече се замислят върху безопасността. 8-годишният Макс от Великобритания сигурно много обича да се клатушка напред-назад, когато е седнал, щом предлага да се направи нещо, което да предпазва от падане него и други немирници. Детето измисля мебел, която на пръв поглед изглежда като всяка друга. Но когато столът застрашително се накланя, като с магическа пръчка се появяват два допълнителни крака, които предотвратяват пльосването на пода. Представените изобретения са малка част от цитирания проект. Детската фантазия е неизчерпаема. Смята се, че всяка година над 500 хиляди подрастващи създават различни игри, роботи, устройства и какво ли още не. А на нас, възрастните, остава само да им се възхищаваме и всячески да поощряваме таланта на малчуганите да създават, фантазирайки.", "date": "2020.01.17", "title": "Какво изобретяват децата на ХХI век"}
{"url": "https://duma.bg/predstavyat-s-otkrit-urok-detska-akademiya-za-dobri-obnoski-n207110", "text": "С открит урок ще бъде представен първият у нас практичен наръчник по маниери за деца \"Детска академия за добри обноски\" (\"СофтПрес\") от експерта по социален и международен бизнес етикет Невена Басарова, с илюстрации от Стелияна Донева. Събитието с вход свободен е на 18 януари от 11 ч. в книжен център \"Гринуич\" и ще покаже нагледно една от най-важните глави в книгата - как децата да се запознават и да създават приятелства. С помощта на илюстрациите книгата се превръща във вълнуващо приключение, което помага на читателите да откриват света около себе си с уверена усмивка.", "date": "2020.01.17", "title": "Представят с открит урок \"Детска академия за добри обноски\" "}
{"url": "https://duma.bg/treta-pobeda-za-aoiyama-v-tokio-n207097", "text": "Даниел Иванов-Аоияма победи Рюден в мач от V кръг на първия за сезона класически турнир по сумо \"Хацу башьо\" в Токио. 193-килограмовият гигант от Елхово извади от равновесие съперника си с техниката \"хатакикоми\". Българинът поведе с 5:3 в преките двубои с Рюден и вече е с три успеха в японската столица. Съперник на \"Синята планина\" днес е Такарафуджи. Българинът води с 19:3 срещу него и е в серия от пет поредни победи в мачовете с този японец. Йокодзуна Какурю се оттегли от турнира заради травма в левия глезен. Той последва монголския си сънародник Хакухо, който напусна турнира във вторник заради здравословни проблеми.", "date": "2020.01.17", "title": "Трета победа за Аоияма в Токио"}
{"url": "https://duma.bg/gledayte-n207098", "text": "Футбол по Нова спорт 21.45 Фулъм - Мидълзбро по Диема спорт Волейбол, Купа на България 12.15 Ботев Луковит - Монтана 15.00 Левски - Хебър 17.45 Нефтохимик - Марек 20.30 Дунав - Добруджа по Евроспорт 1 Ски 14.30 СК в Венген (мъже) Футбол по Диема спорт 16.00 Лудогорец - Висла Плоцк (Пол) по Диема спорт 2 14.30 Уотфорд - Тотнъм 17.00 Ман Сити - Кристъл Палас 19.30 Нюкасъл - Челси по Макс спорт 4 17.00 Реал М - Севиля  по БНТ 3 Сноуборд 14.00 Паралелен гигантски слалом в Рогла Баскетбол 17.55 Балкан - Левски ЛУКойл по Диема спорт Волейбол, Купа на България 19.00 1/2-финал  по Евроспорт 1 Тенис 9.25 Турнир в Аделаида (мъже, финал) Ски 11.55 и 15.00 СК в Сестриере 13.30 СК в Венген (мъже) Ски-скокове 16.50 СК в Титизее Нойщат Футбол по Диема спорт 14.00 Нотингам Ф - Лутън по Диема спорт 2 16.00 Бърнли - Лестър 18.30 Ливърпул - Ман Юнайтед по Евроспорт 2 16.20 Херта - Байерн по Макс спорт 3 13.30 Милан - Удинезе 16.00 Лече - Интер 19.00 Дженоа - Рома 21.45 Ювентус - Парма по Макс спорт 4 22.00 Барселона - Гранада по Диема спорт Волейбол, Купа на България 18.30 Финал по Евроспорт 1 Ски 11.05 и 14.00 СК в Венген (мъже) Биатлон 15.15 СК в Руполдинг (преследване, мъже) Ски-скокове 16.10 СК в Титизее Нойщат Снукър 20.45 \"Мастърс\" в Лондон (финал)", "date": "2020.01.17", "title": "Гледайте"}
{"url": "https://duma.bg/hibla-gerzmava-sabira-priyateli-na-blagotvoritelen-kontsert-n207112", "text": "Известната оперна певица Хибла Герзмава разказа на пресконференция в ТАСС за предстоящия си 50-годишен юбилей, който ще отпразнува с концерт на 19 януари в Държавния Кремълски дворец. Сергей Широков е режисьор-постановчик на спектакъла, в който ще участват Анна Нетребко, Юсиф Ейвазов, Денис Мацуев, Дмитрий Улянов, Чулпан Хаматова. Диригент ще бъде Владимир Спиваков. \"Мечтаех да направя концерт с моите приятели и се радвам, че тази мечта ще се осъществи. За първи път ще пеем дует с Анна Нетребко. Ще има арии от италиански опери, солови изпълнения и много изненади за публиката. Знам, че графикът на моите колеги е много напрегнат и съм им благодарна, че намериха време да участват в моя юбилеен концерт\", сподели оперната прима. Събраните средства от благотворителния концерт Хибла Герзмава ще преведе във фонда \"Подари живот\" и Благотворителния фонд на Владимир Спиваков. \"За мен е важно да посветя своя 50-годишен юбилей не на себе си, а на хората, защото благотворителността е важна част от моята юбилейна година.\" Хибла Герзмава е солистка на Московския академичен музикален театър \"Станиславски и Немирович-Данченко\" от 1995 г. С успех гастролира по най-известните световни оперни сцени.", "date": "2020.01.17", "title": "Хибла Герзмава събира приятели на благотворителен концерт"}
{"url": "https://duma.bg/legendata-pol-skouls-idva-v-balgariya-n207099", "text": "Легендата на Манчестър Юнайтед Пол Скоулс пристига в България. Носителят на 11 шампионски титли в Англия ще се срещне с фенове на 29 март от 16.00 часа в спортна зала \"Васил Левски\" във Велико Търново. Той е поканен от официалния фен клуб на \"червените дяволи\" у нас и ще радва родните запалянковци два дни. По време на престоя му са включени редица атракции, а гостуването, съпроводено със снимки с фенове и раздаване на автографи, ще бъде истински спектакъл. Скоро ще бъде обявена цялата програма. Скоулс е играл 20 г. за Юнайтед, където изкарва цялата си кариера. Халфът има 718 мача за \"червените дяволи\" със 150 гола. Спечелил е общо 25 купи с отбора. Изиграл е 66 мача с 14 гола за националния тим на Англия. Слага край на кариерата си през 2013 г. и е в Английската футболна зала на славата. Той идва за втори път в България, след като бе част от звездната селекция на Димитър Бербатов за благотворителния мач в София 2017 г.", "date": "2020.01.17", "title": "Легендата Пол Скоулс идва в България"}
{"url": "https://duma.bg/shinikova-bie-v-melbarn-tomova-otpadna-n207100", "text": "Изабелла Шиникова (№163 в света) победи на старта на \"Аустрелиън оупън\" Мая Хвалинска (Пол, №215) с 6:0 7:5. Втората ни ракета затвори мача за 69 мин. Тя спечели 11 от първите 12 гейма. При 5:1 във втория сет българката загуби следващите четири гейма, за да се стигне до изравняване. При 5:5 нашата поведе с 40:0 при сервис на Хвалинска и от първата си възможност проби за 6:5. На собствен сервис Изабелла затвори мача с гейм на нула. Следващата съперничка на българката е шестата поставена в квалификациите Наталия Вихлянцева (Рус, №112). Първата ни ракета Виктория Томова (№146) отпадна във II кръг, след като изпусна Моника Никулеску (Рум) с с 6:1, 1:6, 4:6. Софиянката буквално изтърва румънката, след като започна с пробив във втория сет. В решаващия българката поведе с 4:3, но Никулеску взе следващите три гейма, за да затвори мача.", "date": "2020.01.17", "title": "Шиникова бие в Мелбърн, Томова отпадна"}
{"url": "https://duma.bg/taybe-e-%E2%84%961-na-osk-levski-n207102", "text": "Тайбе Юсеин беше избрана за Спортист №1 на Обединени спортни клубове Левски. Боркинята заслужи отличието, след като 2019 г. стана европейската шампионка и сребърна медалистка от Световното първенство в кат. до 62 кг. Тя беше наградена от петкратния световен шампион в борбата Александър Томов. 21-вата церемония \"Синя звездна класация\" се проведе в Музея на спорта на Националния стадион. Призьорите получиха световноизвестни класически произведения. На второ място в \"Синя звездна класация\" е Миглена Селишка (50), европейска вицешампионка по борба. Най-перспективен млад състезател е европейският шампион по бокс за младежи Ясен Радев (52). Втори е бронзовият медалист от Европейското първенство по бокс за младежи Николай Зафиров (75), пред бореца Никълъс Сулев (63). Последният има две пети места - на Световно за юноши до 20 г. и на Европейско за младежи до 23 г. Наградата за най-перспективен млад състезател в колективните спортове получиха волейболистите - Александър Николов и Симеон Николов. Двамата са синове на волейболната легенда Владимир Николов. За треньор №1 на годината беше избран Петър Касабов, старши треньор на националния отбор по борба за жени, пред Владислав Георгиев (бокс) и Светослав Миленков (борба). Приз \"Всеотдайност\" получи легендарната треньорка по художествена гимнастика Нешка Робева. Миналата година тя се разболя сериозно от пневмония, беше в болницата, но се излекува, направи няколко съчетания и тренира състезателките в клуба, а също така направи хореографията на \"Шоу без име\" и след няколко инфарктни репетиции от 24 ноември до 15 декември представи шоуто в 11 града. Робева събра и предостави на общо 56 спортни, танцови и певчески формации 60 000 лв., за клуба - около 90 000 лв., и 18 000 лв. дарения от зрителите на шоуто за лечението на малката Йордана Иванова. Парите вече са внесени по сметка.", "date": "2020.01.17", "title": "Тайбе е №1 на ОСК Левски"}
{"url": "https://duma.bg/hudozhnichki-syurrealisti-koito-sa-na-fokus-n207152", "text": "Жените на сюрреализма, пренебрегвани от десетилетия като просто музи, най-накрая привличат научно внимание като артисти сами по себе си. Множество предстоящи музейни изложби изследват тяхното наследство, което сега е предизвикателство за по-известните мъже, с които са споделяли живота си като художници и любовници, съобщава АртПрайс. През февруари предстои откриването на две експозиции за движението. \"Фантастичните жени\" ще събере 260 творби на 35 художници, сред които Фрида Кало, Мерет Опенхайм, Леонора Карингтън, Кей Сейдж и Доротея Солинг в Ширн Кунстхале, Франкфурт (13 февруари - 24 май 2020 г.). \"Британският сюрреализъм\" пък ще бъде показана в картинната галерия на Дълуич в Южен Лондон (26 февруари - 17 май) с около една четвърт от произведенията - дело на жени, сред които Итъл Колхуун, Айлийн Агар и Едит Римингтън. \"Тейт модерн\", която подреди експозиция на Дора Маар, планира голяма изложба, посветена на сюрреализма заедно с Метрополитън музей на изкуствата в Ню Йорк, предварително насрочена за 2021-2022 г. Очаква се да има силно присъствие на жени художници. Във фокус също е самостоятелна изложба през следващата година на Леонора Карингтън във \"Fundacion Mapfre\" в Мадрид и преминаване към Museo Picasso Malaga, който беше домакин на голяма изложба на 18 жени сюрреалисти през 2017-2018 г. Според експертите земята се измества. Изследователката по сюрреализъм Патриша Алмер, която курира \"Angels of Anarchy: Art Artists and Surrealism\" в Манчестърската художествена галерия през 2009 г., казва, че общественият апетит към тези произведения е нараснал оттогава. \"Когато течеше изложбата \"Ангелите на анархията\" имаше много хора, които казаха: защо не сме знаели за тази работа преди? И сега новото поколение студенти ги изучава и това променя тяхното виждане.\" \"Все още може да се намерят нови работи, особено от Карингтън, която е много плодовита\", казва галеристът от Сан Франциско Венди Норис, която тази година продаде картини на художничката на Музея за модерно изкуство в Ню Йорк и Музея на съвременното изкуство, Сан Франциско.", "date": "2020.01.17", "title": " Художнички сюрреалисти, които са на фокус "}
{"url": "https://duma.bg/prof-bernar-okutyurie-idva-v-sofiya-za-premiera-na-kniga-i-seminar-n207113", "text": "Един от най-значимите световни теоретици и практици на двигателните методи за подкрепа на детското развитие проф. Бернар Окутюрие (роден през 1934 г. в Тур, Франция) пристига в България, за да представи чрез отворен 8-часов семинар първата си книга на български език \"Действаме, играем, мислим\" (изд. \"Колибри\"). Събитието е на 18 януари във Френския институт в София. Проф. Окутюрие е своеобразна звезда на психомоторната европейска сцена и е популярен по света с теорията и практиката си повече от 40 години. Той развива свой интердисциплинарен метод, наречен \"психомоторна практика Окутюрие\", който се опитва да обясни телесните корени на психологическото раждане и интелигентността. Авторът предлага методология на преподаване, която поставя тялото, играта, действието и удоволствието в центъра на вниманието.  В Европа името на Окутюрие е поне толкова добре познато, колкото това на педагога Мария Монтесори. На 84-годишна възраст той работи, преподава и пише активно. Книгите му \"Брюно и психомоториката\", \"Психомоторната практика. Възстановяване и терапия\", \"Методът Окутюрие\", \"Действаме, играем, мислим\" го превръщат в значимо име в областта на педагогиката, психомоториката, детското развитие, действените терапевтични методи и др.", "date": "2020.01.17", "title": " Проф. Бернар Окутюрие идва в София за премиера на книга и семинар"}
{"url": "https://duma.bg/pulev-dzhoshua-prez-may-v-istanbul-n207103", "text": "Кубрат Пулев договори мача с Антъни Джошуа за световните титли в тежка категория на бокса. Двамата излизат през май в Истанбул на стадиона на Бешикташ - \"Водафон Парк\". Арената е чисто нова, като беше открита през 2016 г. Седящите места са 41 188, а с правостоящите стига до 60 000. Новината е добра за българските фенове, които искат да гледат мача на живо. Турският мегаполис е на часове път с автомобил. Новината за мача беше споделена в профила на Пулев във фейсбук. На този етап датата все още не е уточнена, но скоро и това ще стане. 38-годишният Пулев е официален претендент на Международната федерация по бокс (IBF). Той стигна до трета възможност да се бие за световната тила. Преди малко 5 г. българинът загуби от Владимир Кличко, след като беше нокаутиран от украинеца. През 2017 г. софиянецът имаше организиран мач с Джошуа, но се оттегли в последния момент заради контузия. Нашият е с 28 победи, 14 от които с нокаут, и със загубата от Кличко. В последната си среща той победи по точки на 10 ноември Ридел Букър (САЩ) във Фресно, Калифорния. Също така Кобрата се завръща да се бие в Европа, след като проведе последните си два мача в Америка. 30-годишният Джошуа има 24 мача и само една загуба (от Анди Руис през юни 2019 г.). От 23-те му победи 21 са с нокаут. Британецът си върна титлите, след като победи мексиканеца по точки в мач в Дирия, Саудитска Арабия, през декември.", "date": "2020.01.17", "title": "Пулев - Джошуа през май в Истанбул"}
{"url": "https://duma.bg/grisho-na-patya-na-federer-v-melbarn-n207101", "text": "Григор Димитров (№19 в света) нямаше особен късмет при жребия за \"Аустрелиън оупън\". Българинът се падна на пътя на шесткратния шампион Роджър Федерер (Швейц, №3). Двамата могат да се срещнат в IV кръг, ако стигнат дотам. Хасковлията е със седем загуби от Маестрото, но спечели последната на US Open, когато го елиминира на 1/4-финал с 3:2 сета. На старта на първия за сезона турнир от Големия шлем Гришо ще играе с Хуан Игнасио Лондеро (Арж, №51). Това е и върховото класиране на 26-годишния южноамериканец. Досега двамата не са се срещали в професионалния тур. При победа Димитров очаква по-добрия от Томи Пол (САЩ, №90) или Леонардо Майер (Арж, №100), а в III кръг евентуално съперник ще е Денис Шаповалов (Кан, №13). Лондеро ще направи дебют в основната схема в Мелбърн, след като дотук никога не е влизал в нея. През 2019 г. той стигна до II кръг на квалификациите. За Димитров това е 11-о участие в Мелбърн, като преди година отпадна в IV кръг. Българинът има да брани 180 т. Той игра 1/2-финал в Мелбърн 2017 г., а освен това има два 1/4-финала. Иначе Гришо продължава подготовката за турнира. В демо мач от турнира Куйонг Класик той падна от местния любимец Ник Кириос с 4:6, 2:6. Голяма част от мача премина под формата на шоу, но Димитров направи и доста грешки. В една от паузите той призна, че вятърът му създава проблеми. Отделно Гришо има проблеми с мехури на дясната си ръка, които лекува. \"Позагубих концентрацията си, когато бях пробит в първия сет. Ако не си взимаш подаванията срещу Ник, става трудно. Той сервира невероятно. Условията са трудни, но това е обстановката в момента. Не идвам за първи път в Мелбърн и знам какво да очаквам по отношение на условията\", каза Димитров.", "date": "2020.01.17", "title": "Гришо на пътя на Федерер в Мелбърн"}
{"url": "https://duma.bg/vazrozhdenski-shtampi-ukrasiha-galeriya-uniart-n207150", "text": "Експозицията представя кавалетното, религиозно изкуство под формата на възрожденски гравюри от фонда на Художествения отдел \"Станка Димитрова\" към Регионалния исторически музей в Кърджали. Богатата колекция възрожденски щампи на Художествения отдел е рядка ценност, каквато не всеки музей или галерия в България, а и на Балканите, притежава. Част от откритите щампи са изложени в галерия \"УниАрт\" на НБУ. През 1968 г., при обиколка из ивайловградски черкви и манастири, Станка Димитрова заедно с комисия описва и номерира икони от църквата \"Св. св. Константин и Елена\" в с. Долно Луково. В женското отделение на църквата земята поддава под крака й. Заедно с комисията тя разравя земята и открива близо 150 щампи, завити в тракийски кърпи, проядени на места от насекоми. Благодарение на песъчливата почва в по-голямата си част щампите се запазват цели и в добро състояние. Реставрирани и съхранявани в подходящи условия, днес те могат да бъдат експонирани. Графика се работи в продължение на три века главно в обителите на Света гора и Ерусалим. Още през XVI век поклонници от българските земи посещават светите места и наред с обичайните подаръци носят малки икони, йерусалимии и щампи по родните си земи. Хартиените икони или религиозните гравюри са интересен аспект от църковната иконография от османския период. Те са самостоятелни (не вградени в книги) изображения и отразяват манастири и обители, светци, религиозни сцени.", "date": "2020.01.17", "title": "Възрожденски щампи украсиха галерия \"УниАрт\""}
{"url": "https://duma.bg/neboysha-bradich-postavya-tsigular-na-pokriva-n207154", "text": "Хитовият мюзикъл \"Цигулар на покрива\" е поставен за първи път в България на сцената на Музикалния театър през 1993 г. След броени дни предстои премиерата на втората му постановка у нас, научи ДУМА от София Стойчева, пиар. Премиерните дати са 24, 25, 26 и 31 януари. \"Мюзикълът \"Цигулар на покрива\" е желан и чакан не само от публиката, но и от нас, артистите, отбелязва директорката на Музикалния театър Марияна Арсенова. Това е много силна драматургия, прекрасна музика и сюжет, които събуждат най-дълбоките човешки чувства. Сигурни сме, че спектакълът ще се приеме много добре от зрителите. Музикалният театър, като традиционен носител в България на жанра на оперетата и мюзикъла, ще представи най-доброто на своята публика като постановка.\" Заради сложността на сценографията и декорите, спектакълът ще се играе в десет последователни представления, които вече са в продажба. Постановката на мюзикъла е на театралния режисьор Небойша Брадич от Сърбия. Сценографията е на Мирослав Табачки (Сърбия), автор на сценографията на \"Фантомът на операта\" в Музикалния театър. Художничка на костюмите е Исидора Молес (Сърбия), която е завършила костюмография в Италия. Отскоро тя е и солистка в трупата на театъра и ще изпълнява една от ролите в спектакъла. Диригент-постановчик е Юли Дамянов. Хореографията е поверена на Анна Пампулова (гост). Участват солистите, хорът, балетът и оркестърът на Музикалния театър. В историята на американския музикален театър творческият тандем Джери Бок - Шелдън Харник остава благодарение на този свой шедьовър. Премиерата на \"Цигулар на покрива\" на Бродуей е на 22 септември 1964 г. Постановката се играе до 12 юли 1972 г. - цели осем години и девет месеца. Показани са над три хиляди представления. Така на Бродуей е поставен първият рекорд за най-продължително игран мюзикъл. През 1965 г. \"Цигулар на покрива\" спечелва девет награди \"Тони\". Пет години по-късно е представен и пред лондонската публика, където са изиграни над 2000 спектакъла. Историята за бедния млекар Тевие, изправен пред дилемата да следва повелите на традицията на едно отиващо си вече общество или да разреши на дъщерите си да послушат сърцето си, повече от 50 години след премиерата продължава да трогва зрителите по целия свят. Това е историята на малкия човек, устоял на всички семейни и обществени бури, на които противопоставя не озлобление, а своята обезоръжаваща доброта. В моментите на големи изпитания не загубва вярата си в Бог, а кротко и с ирония към себе си го укорява за бедите, които му е изпратил. Песента на Тевие, който моли Бог да му даде малко богатство, за да се почувства и той поне за малко спокоен и щастлив човек - \"Ех, да бях богат мъж\", е станала емблематична за \"Цигулар на покрива\" и отдавна има свой сценичен живот извън мюзикъла.", "date": "2020.01.17", "title": " Небойша Брадич поставя  \"Цигулар на покрива\" "}
{"url": "https://duma.bg/predoveryavaneto-na-aparaturata-vodi-do-greshki-v-diagnostikata-n207156", "text": "Предоверяването на апаратурата е четвърта причина за грешки в диагностиката на автоимунните ревматични заболявания. Данните са изнесени от проф. Марвин Фитслер по време на симпозиум в Германия и касаят изследване, проведено в САЩ. Според същото изследване хората с автоимунни ревматични заболявания посещават средно 6 лекари, докато им бъде поставена диагноза, която се забавя средно с 2,1 години. Според началника на Лабораторията по клинична имунология в УМБАЛ \"Св. Иван Рилски\" проф. Доброслав Кюркчиев \"приемането на един резултат безкритично, както е подаден от машината, е много сериозен проблем и в България, за който обаче никой не говори. Твърде често приписваме на машините способността да \"разчитат\", докато те всъщност не могат да \"четат\" - разпознаването не е разбиране, в него няма контекст\". Проф. Кюркчиев е категоричен, че ролята на висшия медицински персонал е да мисли в контекста върху получените резултати.  \"Това е причината Лабораторията по клинична имунология към УМБАЛ \"Св. Иван Рилски\" да разшири обхвата на безплатните тестове за антинуклеарни антитела (АНА), които са едни от първите предвестници на много автоимунни ревматични заболявания, обяснява българският имунолог.  Досега безплатните изследвания бяха насочени към здрави или с неуточнена симптоматика майки, сестри и дъщери на пациенти със системен лупус еритематозус, прогресивна системна склероза и първичен синдром на Сьогрен. Те вече ще обхващат и синове, бащи, братя на пациенти с изброените заболявания.  Лабораторията по клинична имунология използва имунофлуоресцентен тест за откриване и количествено определяне на антинуклеарни антитела. За разлика от останалите методи, при които резултатите се получават под формата на числа, тук крайният резултат е образ. Различните образи са групирани в 29 типа. Тъй като AНA не са специфични само при определено заболяване, на базата на тези образи имунолозите могат да препоръчат на своите колеги ревматолози, гастроентеролози, невролози къде да съсредоточат търсенето си и съответно какво автоантитяло може да се очаква при дадения пациент. Това ще бъде и знак за тези хора, които все още са здрави, да водят протективен начин на живот, който включва: \"Да не използват перорални контрацептиви, защото съдържат естрогени, които стимулират автоимунния отговор; \"Да се откажат от пушенето, което е свързано с автоимунните заболявания; \"Да повишат двигателната си активност \"Да ограничат приема на имуностимуланти. Много хора смятат, че това ги предпазва от болести. Истината е, че тези препарати имат своето място при имунодефицитни състояния, те предпазват частично от инфекции, но за хора с автоимунна предиспозиция са абсолютно противопоказани; \"Да се самонаблюдават за кожни, ставни прояви или нетипични температурни състояния.", "date": "2020.01.17", "title": " Предоверяването на апаратурата  води до грешки в диагностиката"}
{"url": "https://duma.bg/s-dimitar-krastev-po-reka-usumasinta-n207146", "text": "\"Реката на свещената маймуна\" е автентична хроника на изследването на централноамериканска дива река с правдиво описание на последните оцелели потомци на изчезналите маи от художника изследовател Димитър Кръстев, съобщават издателите от \"Ерове\", които публикуваха книгата, с 32 страници цветно приложение.  Река Усумасинта не е дестинация, към която човек потегля просто така. Не и през 60-те години на миналия век, когато в нея бродят огромни алигатори, а джунглата наоколо е диво място, обитавано от ягуари и повече от десет вида отровни змии. Разположена на границата на Мексико и Гватемала, тя се извива в продължение на 1000 километра, преди да се влее в Мексиканския залив. Опитите за изследването й започват още в края на XIX век, но първият и единствен засега, който успява да преплава Усумасинта по цялото й протежение, е българинът Димитър Кръстев (1920-2013). Той прави това през далечната 1968 г. Роден в Долна баня през 1920 г., Димитър Кръстев е запленен от света на индианците още като дете, когато прочита историческия роман \"Последният мохикан\" на американския писател Джеймс Фенимор Купър. По време на Втората световна война е мобилизиран в армията, а след нея постъпва със стипендия в Художествената академия в София, където е студент на изтъкнатите художници Борис Митов, Илия Бешков и Николай Райнов. През 1947 г. Кръстев печели конкурс за най-добра рисунка и с парите от него заминава за Америка. След години работа като илюстратор от 9 до 17, се отдава на приключенията, като с четки, бои, камера и фотоапарат се отправя на повече от десет експедиции в джунглите на Мексико. Там рисува серия от портрети на местните лакандони - около 200 на брой индианци, смятани за потомци на древните маи. От 1966 г. е член на нюйоркския The Explorers Club \"в компанията\" на легендарни изследователи като Руал Амундсен, Чарлз Линдберг и Едмънд Хилари. \"Реката на свещената маймуна\" е първата му книга, издадена през 1970 г. на английски език. Българското издание е реализирано с финансовата подкрепа на програма \"Помощ за книгата\" на Министерството на културата за 2019 г. Преводът е на Йордан Тодоров, редактори са Васил Койнарев и Тодор Станчев, худ. оформление Стоян Атанасов и Свилен Димитров, консултанти Станимир Станимиров (каякинг), Николай Велев (ботаника). \"За мен дейността на Димитър Кръстев е пример на благородна дейност, на човешко отношение към индианците и възхищение от техните качества. Когато си мисля за него, се връщам към романтичната история на френския художник Пол Гоген, който захвърля зад гърба си така наречените \"достойнства\" на цивилизацията и се заселва завинаги в Полинезия... Но нашият Димитър Кръстев направи значително повече - с много съпричастност се зае да разкрие неизвестни неща от трудните делници на обитателите на Лакандонската джунгла, обитаващи бреговете на обожествяваната от тях река Усумасинта\", посочва журналистът и пътешественик, водещ на предаването \"Атлас\" по БНТ Симеон Идакиев. \"Определят го като художник пътешественик от онази рядка порода хора, които цял живот обикалят, пътуват, изследват и наблюдават света около себе си, и рисуват... Пресата у нас го нарича \"Българския Гоген\", пише изкуствоведката Ралица Базайтова, организаторка на изложбите на Кръстев в България.", "date": "2020.01.17", "title": " С Димитър Кръстев  по река Усумасинта"}
{"url": "https://duma.bg/s-shest-nominatsii-za-oskar-parazit-na-pong-dzhun-ho-sazdade-pretsedent-v-istoriyata-n207147", "text": "Корейският режисьор Понг Джун Хо е добре познат на публиката и киноспециалистите в Кан - негови творби участват на най-авторитетния кинофестивал от 2006 г., когато е премиерата на \"Чудовището\", удостоен с наградата \"C.I.C.A.E.\". През 2008 и 2009 г. в \"Особен поглед\" са представени последователно триптихът \"Токио!\" (режисиран заедно с Мишел Гондри и Леос Каракс) и \"Майка\". През 2017 г. \"Окджа\" беше номиниран за \"Златна палма\", а миналата година режисьорът бе удостоен с тази престижна награда за седмия си пълнометражен филм - \"Паразит\". Творбата му беше номинирана за три награди \"Златен глобус\" и заслужено спечели за най-добър чуждоезичен филм, в Торонто грабна престижната Награда на публиката, в Сан Себастиан получи приза на ФИПРЕССИ за филм на годината - само за 2019-а творбата има в актива си над 100 награди и 150 номинации. Най-новото признание за \"Паразит\" са шестте номинации за \"Оскар 2020\". През всичките 92 години, в които стотици хора, посветили живота си на киното, създават филми и мечтаят някой ден тяхното име да бъде произнесено от подиума, на който се раздават най-жадуваните златни воини, се броят на пръсти случаите, в които чуждоезични творби са включвани сред номинациите за най-добър филм. През 2020 г. дойде ред на корейския режисьор Понг Джун Хо да очарова гласуващите академици със своята завладяваща, провокативна, искрена история. Самият факт, че южнокорейски филм бе споменат шест пъти в обявяването на номинациите за 92-рите награди \"Оскар\" е изключително постижение и неподозиран прецедент в историята. В очакване на раздаването на златните статуетки на 9 февруари да напомним, че \"Паразит\" ще бъде специален акцент в програмата на 24-тия \"София филм фест\". \"В тази завладяваща комедия корейският майстор на киното преплита напрежението от нахлуването в непознат дом с остра критика на социалното неравенство. Увлечени в играта да познаем кое от двете семейства е по-порочно, едва накрая осъзнаваме, че капитализмът е истинският паразит. Съвсем неочаквано, след финалния обрат оставаме с нежния размисъл за семейната любов, която винаги надделява, и винаги закъснялото прозрение, че дом не може да се купи с пари\", е мнението на критичката Изабел Стивънс в Sight & Sound magazine.", "date": "2020.01.17", "title": "С шест номинации за \"Оскар\" \"Паразит\" на Понг Джун Хо създаде прецедент в историята"}
{"url": "https://duma.bg/svitata-na-bosiyat-imperator-pristiga-u-nas-prez-mart-n207148", "text": "Първата среща с краля на Белгия беше в програмата на Венецианския филмов фестивал през 2016 г. Три години по-късно свитата на Николас III представи новите премеждия, през които преминават героите на Джесика Удуърт и Петер Бросенс, на фестивала в Торонто - един от петте най-авторитетни филмови форуми в света. \"Босият император\" вече пропътува половината земно кълбо след Канада през Варшава, Гент, Севиля, Загреб, Талин, Торино, Кайро, предстоят Палм спрингс и Ротердам, а през март ще очакваме специални гости и на 24-тия \"София филм фест\". \"Босият император\" е драматична комедия, която разказва за премеждията на краля на Белгия (Петер ван ден Бегин) в санаториум на острова на Тито в Хърватска. Заедно със своя антураж (Люси Дебе, Бруно Жорис, Титус де Воогт) и една нова приятелка - очарователната Лейди Лиз (Джералдин Чаплин) те попадат под опеката на авторитарния директор на санаториума, доктор Ото Крол (Удо Киер). В един момент се появява и делегация от Виена, водена от д-р Илзе фон Щрохайм (Джералдин Чаплин), начело на националистическата \"Нова Европа\". Кой ще бъде първият император на Нова Европа? Това ще узнаем през март...  \"Докато Петер ван ден Бегин е звездата в \"Белгийският крал\", тук Джералдин Чаплин е най-неотразима. В ролята на Лейди Лиз тя изрича едни от най-важните реплики в \"Босият император\"... \"Филми като този ни напомнят истината, която се съдържа в комедията\", отбелязва критиката. \"София филм фест\" ще бъде първият фестивал в света, който ще покаже непосредствено един след друг двата филма на авторския тандем на Джесика Удуърт и Петер Бросенс в своята програма през март 2020 г., уточняват организаторите.", "date": "2020.01.17", "title": "Свитата на \"Босият император\" пристига у нас през март"}
{"url": "https://duma.bg/retrospektiva-na-aki-kaurismaki-predstavya-sofiya-film-fest-n207149", "text": "Роден във финландския град Ориматила през 1957 г., той се увлича по седмото изкуство покрай брат си Мика, с когото първоначално работят съвместно. С него Аки Каурисмаки снима документалния филм \"Пътуване около Сайми\" и заедно създават продуцентската компания \"Villealfa\". Днес имената на братята Каурисмаки са синоним на съвременното финландско кино.  Самият Аки Каурисмаки не е завършил киноучилище. Работи като пощальон, келнер, мияч на чинии, журналист, кинокритик и както той сам казва: \"Лутането из професиите ми донесе доста материал за киноистории.\" Това вероятно обяснява и факта, че главни герои във филмите на Каурисмаки най-често са аутсайдерите в обществото - боклукчии, безперспективни работници, безработни, неразбрани интелектуалци ... Аки Каурисмаки дебютира самостоятелно като режисьор в игралното кино през 1983 г. с \"Престъпление и наказание\" - адаптация по романа на Достоевски, в която главният герой, работник в кланица в съвременния Хелзинки, убива човек за пари и е принуден да живее с последствията от деянието си... След това със завидно постоянство Каурисмаки снима по един филм почти всяка година, без да прави никакви компромиси с качеството. С \"Ленинградските каубои в Америка\" (1989) идва и световната му известност.  Освен брат му, върху стила на Аки Каурисмаки, отличаващ се със сдържана актьорска игра и изчистено кинематографично повествование, повлияват и режисьорите Жан-Пиер Мелвил, Райнер Вернер Фасбиндер и Робер Бресон. \"Почитател съм на Бресон... за мен той е Бог! Неговият начин да разказва истории е уникално прост и в същото време гениален\", споделя Аки Каурисмаки. През 2002 г. финландският майстор на киното допълва филмографията си с \"Мъжът без минало\", който му донася Голямата награда на журито в Кан, наградата на критиката за филм на годината, както и номинация за чуждоезичен \"Оскар\". През 2006 г. \"Светлини в здрача\" приключва трилогията на Каурисмаки \"за безработицата\" (\"Плаващи облаци\" и \"Мъжът без минало\"), премиерата му също е в конкурсната програма в Кан. В \"Хавър\" (номинация за \"Златна палма\" и наградата на ФИПРЕССИ в Кан 2011) режисьорът пресъздава поредна завладяваща история. \"Другата страна на надеждата\" (\"Сребърна мечка\" за режисура в Берлин през 2017 г.) е вторият филм от замислената от него трилогия, посветена на пристанищни градове.  Ретроспективата на Аки Каурисмаки се организира в партньорство с Финландската филмова фондация и посолството на Финландия у нас. В допълнение на прожекциите, които ще бъдат в Дома на киното от началото на март, ще бъдат организирани специална изложба с фотографии, свързани с филмите на Каурисмаки, в галерия \"Синтезис\", както и експозиция с оригинални плакати на филмите на режисьора - във фоайето на Дома на киното, научи ДУМА от Светлана Дамянова. Снимки \"София филм фест\"", "date": "2020.01.17", "title": "Ретроспектива на Аки Каурисмаки представя \"София филм фест\""}
{"url": "https://duma.bg/pnevmoniyata-e-bich-za-detsa-pod-5-godini-n207157", "text": "Пневмонията на всеки 39 секунди предизвиква смъртта на едно дете под 5 г. през 2018 г. Тоест пневмонията е причинила смъртта на повече деца, отколкото всяка друга инфекция, са пресметнали от УНИЦЕФ. \"Тази остра респираторна инфекция е отнела живота на над 800 000 деца под 5 г.\", пише в съвместно комюнике на УНИЦЕФ и 5 организации, сред които неправителствената \"Спасете децата\". Повечето от споменатите смъртни случаи са на  деца под 2 г., а почти 153 000 от смъртните случаи са на бебета под 1 месец. В комюникето се призовава да се вземат глобални мерки срещу пневмонията. Тя може да бъде причинена от бактерии, вируси или микроскопични гъбички. При пневмония алвеолите на белите дробове се изпълват с гной и течности, които затрудняват дишането. Според данни на СЗО пневмонията е причина за 15% от смъртните случаи сред децата под 5 г. Над половината от дължащите се на пневмония детски смъртни случаи са регистрирани в 5 страни - Нигерия, Индия, Пакистан, ДР Конго и Етиопия.", "date": "2020.01.17", "title": " Пневмонията е бич за деца под 5 години"}
{"url": "https://duma.bg/godishna-izlozhba-na-gabrovskite-avtori-n207151", "text": "Художествената галерия \"Христо Цокев\" представя Годишната изложба на габровските художници. Превърна се в добра традиция да се показват пред публика съвременните автори, така че тя да се запознае с посоките, в които върви изкуството на града и региона. Представени са 28 художници с 53 произведения. Сред тях са скулптури, графика, живопис, приложно изкуство, творби, изпълнени в смесени техники, и инсталации. Някои автори за първи път участват, други са известни, които всяка година приемат поканата за участие в събитието. Жури в състав Васко Василев, Евгени Недев, Станислав Гончаров номинира художниците Десислав Пънчев за печатна графика \"Седем плюс една\" и \"Пейзаж\"; Николай Цветанов за картината \"Вчера\"; Румяна Русинова за скулптурата \"Полет на мечтите\"; Цветан Колев за колажа \"Влюбените планети\".  Според журито, творчеството на Николай Цветанов към днешен ден представлява интересен синтез между графика, живопис и скулптура. Живописта му става все по-сложна и по-многопластова с течение на времето, а художественият израз - по-ясен и обобщаващ. Композиционната лекота и сложната вътрешна структура на работата са причина журито да присъди наградата на стойност 500 лв. на Николай Цветанов за живописната творба \"Вчера\". Картината по традиция остава във фонда на ХГ \"Христо Цокев\". Годишната изложба може да се разгледа до 10 февруари 2020 г.", "date": "2020.01.17", "title": "Годишна изложба на габровските автори "}
{"url": "https://duma.bg/ahmed-yumer-rabotata-me-iztoshtava-no-i-me-osmislya-n207155", "text": "- Беше много вълнуващо за мен. Бях завършил току-що. Още в четвърти курс Владимир Люцканов е правил спектакли с участието на хора от нашия клас. Намерил е моя и на колегата ми Николай Желев телефони. Покани ни да играем в \"Бременските музиканти\". Аз изпълнявах ролята на петел, който е хиперактивен. Беше много забавно. Колегата ми беше магарето. След това постъпихме в трупата и вече две години сме в нея. - Приеха ни без капка съмнение. Бяха отворени към нас. Мога да се посъветвам с колегите във всеки момент. Средата в нашия театър е топла. А в началото се притеснявах, че ще бъда отритнат, хората ще си кажат: \"Кой е този?\" А това се оказа мит. С младите колеги си паснахме веднага. Ако не се видим известно време, започваме да си липсваме един на друг. Партнирам си със Стефан Мавродиев в \"Аз, Фойербах\". Играя асистент-режисьор, а той - възрастен актьор. Оттогава се сближихме. След представление сядаме и си говорим. Обикаляме заедно по турнета. Изградихме си отношения. Уважението ми към него нарасна, като учебник е за мен. Малин Кръстев беше много щастлив, че идвам да работя в Младежкия театър при него. - Не разполагам с много свободно време. Но когато нямам представление, водя обиколки из софийските барове за чужденци. Щом наистина успея да намеря свободно време, играя на плейстейшън. Доста пътувам и често се връщам в родното си място Кърджали. Пускам в социалните мрежи статуси: на пътуванията, на абсурдните ситуации, в които попадам. Много обичам да пея, но само у дома. Това много ме разтоварва. - В личен план - за  малко повече спокойствие. Но личният план се губи покрай работата. Стремя се да намеря свой собствен душевен център, в който да се чувствам уверен, спокоен, да не се разпилявам, да намирам време за себе си. В професията - искам още много работа, много роли в театъра, в киното. Работата ме изтощава, но и ме осмисля. Доволен съм и от това, което съм постигнал. Никак не е малко.   - Приятелите - класът ми от НАТФИЗ. С всички продължавам да поддържам контакт. Винаги са ми гръб, винаги ни е много забавно заедно. Моето семейство. Това е безусловна любов. Щом намеря свободно време, отивам да се видя със сестра си, родителите си и племенницата. Задължително й нося подаръци. Престоят с тях е най-бързото презареждане на батериите. Щом се прибера, започват да ме обгрижват. Също така - професията и мястото, на което работя. - Този сезон беше много успешен за нашия театър. Споменах работата си в \"Derida stage\". Ще продължавам да работя, но и ще се отдам на \"заслужен отдих\". Ще видя дали ще се появи нещо ново през втората половина на сезона -  две хиляди и двадесета година.", "date": "2020.01.17", "title": "Ахмед Юмер: Работата ме изтощава, но и ме осмисля"}
{"url": "https://duma.bg/izliza-shestiyat-tom-sas-sabranite-sachineniya-na-lyuben-dilov-n207145", "text": "\"...Ако е позволено изобщо да се дели сериозната фантастика на течения и категории, то единственото оправдано деление би било на: плашеща и разсмиваща.\" Тези думи на главния герой от \"Зеленото ухо\" описват лаконично том шести от събраните съчинения на Любен Дилов (1927-2008). Изданието от поредицата на \"Ентусиаст\" отново е майсторски оформено в неподражаемия стил на художниците Владимир Тодоров и Чавдар Гюзелев. \"Зеленото ухо\" и \"Незавършеният роман на една студентка\" са сред най-четените новели на най-превеждания български фантаст. Смешни и лирични, и трите произведения заедно с \"Двойната звезда\" са сред най-доброто в сферата на научната фантастика, писано на български. Въпреки че са създадени преди десетилетия, като научен патос те са напълно адекватни на съвремието, а историите от \"Незавършеният роман\" определено намигват към модерните фантастични сериали. Студентката на Дилов-баща, без да е екшън герой, напълно чудесно би стояла в компанията на Батуомън, Отровната Айви, Зена, Жената чудо, Черната вдовица или някоя от другите героини на Marvel и DC. \"Зеленото ухо\" пък е класически прийом на разкази в разказа, щедро използван в литературата от \"Декамерон\" и \"1001 нощ\" насам. Освен всичко останало, той описва и частично действителни събития на една от многото световни конференции на научните фантасти, които са особено популярни от средата до края на миналия век. Научната фантастика избухва със стотици имена на станали вече днес класици автори. Бредбъри, Азимов, Кларк, Клифърд Саймък, Зелазни, Дейвид Брин, Лем, Братя Стругaцки и т.н. Много от тях са близки приятели на Любен Дилов. Въпреки смелото им въображение, епохата на социалните мрежи и интернет е все още далеч и единственото им възможно общуване са преките срещи. На тези срещи не са редки \"състезанията\" по импровизирано разказване, каквото именно представлява \"Зеленото ухо\". Когато новелата набира популярност след преводи на основните световни езици, Дилов е затрупан по пощата от дървени, гипсови, порцеланови, парафинени и всякакви зелени уши...  Някои от тях още се пазят в дома му.", "date": "2020.01.17", "title": "Излиза шестият том със събраните съчинения на Любен Дилов"}
{"url": "https://duma.bg/faktorizmi-ot-maya-tsekova-n207163", "text": "От политици с ледени сърца може да пламне чергата на цял народ. Внимавай от кого търсиш сметка, защото може да се наложи да я платиш ти. Най-често си пъхат носа навсякъде тия, които не виждат по-далече от носа си. Удариш ли го на живот, все някога животът ще те удари. Не може да бъдеш Бог, ако не си готов да те разпънат на кръста. В пазарната икономика цената на живота зависи от мъртви души. Човек се учи, докато е жив, но най-запомнящи се са междучасията. В политиката на здравеопазването властта каза на народа \"много ви здраве\". С напредъка на цивилизацията животните се очовечават, а човекът оскотява. Присъствието на духа е по-осезаемо, когато е подкрепено материално. Като гледам кого смятат за Бог, ми идва да се прекръстя.", "date": "2020.01.17", "title": " Факторизми от Мая Цекова"}
{"url": "https://duma.bg/geo-milev-n207166", "text": "Само перлата на окото ми  оцеля... Въргаля се в пепелта на безопасността обществена. Не само моята пепел е тук, много станаха пепел, в която проблясва, лъщи окото ми стъклено, \"спечелено\" от войните в защита на царството. Как се забравят полетата бойни с гнездата картечни, с бодливата тел, с безчетните трупове безотчетни край митичния Дойран?! Като малък обичах стрелбищата, точен бях, априори като награда стъклена перла избрах... Сега примлясква мазни кюфтета безопасността обществена, пие мискет изстуден, естествено със сода от лъскав сифон, пуши \"Валдорф Астория\", мирише на кръв и мисли, че пише история. Червен терор смесва се с белия. Става розов  небосводът над Витоша. Месец май е, но не този май, който трябва да бъде септември. Станах облак дъждовен и имам сили да бъда обилен дъжд - вода танцуваща по тротоарите, която  ще измие стъклото черно бяло зелено на окото ми...", "date": "2020.01.17", "title": "Гео Милев"}
{"url": "https://duma.bg/intelektualen-fenomen-n207165", "text": "В академичната \"История на българската литература 1878-1944\" (1990) проф. Светлозар Игов пише за Гео Милев, че неговата ярка и многостранна творческа личност превръща присъствието му в епоха на най-новаторски хоризонти за цялата българска култура. \"Еднакво енергичен като поет и преводач, като редактор, критик и публицист, като театрален режисьор, художник и оформител, като автор на литература за деца и обществен деятел, Гео Милев е наистина най-значимата след Пенчо Славейков творческа личност в българската литература, чието място се измерва не само с художественото слово, но и с критическата му програма и с цялостното му културно присъствие - творчески подвиг, неповторен с този блясък сетне от никого. - твърди проф. Игов. - Хора като Гео Милев - по справедливата реплика на Антон Страшимиров - наистина \"се раждат на сто години един път\". А според проф. Здравко Петров (1928-2000) \"Гео Милев е преди всичко интелектуален феномен, отколкото артистична реализация\". Поетът не само преодоля, но и премина през авангардизма на европейското изкуство! Син на учителя Мильо Касабов, юношата Гео се проявява като даровит художник и поет - редактира ръкописни вестници, рисува злъчни карикатури на дългоносия монарх. На 16 години започва да следва романска филология в Софийския университет; година по-късно - в Лайпциг слуша лекции по философия, литература и театрално изкуство. През  1913 г. в списание \"Листопад\" публикува \"Литературно-художествени писма от Германия\", година по-късно в сп. \"Звено\" - статията манифест \"Модерната поезия\", в която срещаме понятията \"модерна душа\", \"интуиция\" и \"метафизика\". А в стихосбирката \"Жестокият пръстен\" (1920) можем да прочетем няколко ярко изразителни творби на модерната ни поезия. Мобилизиран по време на Първата световна война, старши подофицер Гео Милев е изпратен в 34-и троянски полк. На 29 април 1917 г. позицията на разузнавачите е подложена на жесток артилерийски обстрел от англичани и италианци. Тежко ранен в главата край Дойран, опериран е в Германия, но остава с едно око. Другото, \"синьото стъклено око на поета\", бе намерено много по-късно в помийните ями край квартал Илиянци. Как и защо се е стигнало до този трагичен край? След \"Грозни прози\", създадени под влияние на немския експресионизъм, Гео Милев поема пътя на социалната и революционна ориентация. Решаващ фактор за поврата му е избухналото и жестоко потушено въстание през септември 1923 година. В уводната статия на брой 1 на списание \"Пламък\" от 15 януари 1924 г. Съдбата на списанието и на неговия издател е показателна за действията на диктаторите.   В статията \"Полицейска критика\", която препечатваме от книжка 7-8 (септември-октомври 1924), Гео Милев е безкомпромисен. Социално отзивчив, с експресивно-задъхана фраза поетът е и в \"Краят на интелигенцията\", \"Левичарството фраза ли е\", \"Фашизмът\", \"Театрална есен\", \"Театрални опити\", \"Театъра на неспособните\", \"Шахатуни\", \"Нарстуд\", \"Толстой\", \"Антология болгарской поэзии\", Лорд Байрон\", \"Макбет\", \"Парадокси\", \"Руската поезия вчера, днес и утре\", \"Анатол Франс\", \"В. И. Ленин\", \"Изложбата на Ана Балсамаджиева\"  След брой 11 от януари 1925 г. списание \"Пламък\" е забранено. А поемата \"Септември\" (в отделно издание) е конфискувана. Авторът й Гео Милев е призован на съд. На 14 май е осъден по Закона за защита на държавата на \"една година тъмничен затвор, глоба от 20 000 лева и лишаване от граждански и политически права за две години\". Той иска да обжалва присъдата пред Апелативния съд, но още на 15 май е извикан за \"справка\" в полицията, за да не се върне у дома и да остане \"без гроб в своята собствена родина\" (Л. Стоянов). \"Изчезнал безследно\" в нощите на белия терор след кървавия април 1925-та...     Гео Милев  Читателите знаят факта: няколко дена след излизането на 6-та книжка, от градоначалството се дава заповед по всички софийски участъци да се конфискува от всички будки и книжарници 6-та книжка на \"Пламък\". Същевременно един полицейски пост е поставен в администрацията на списанието. След няколко часа стражари с кола откарват в ІV полицейски участък всички налични в администрацията книги от списанието и от Библиотека \"Пламък\". Никакво писмо. Никакви обяснения. По чия заповед? По каква причина? Това не ни се каза нито в Градоначалството, нито в Обществената безопасност. Списанието е конфискувано и в провинцията. Може би като резултат от нашия протест до прокурора - след две-три недели ни се повърнаха от участъка книгите от Библиотеката и от списанието - от 1-ва до 5-та, като остана конфискувана само 6-та книжка. Това е фактът. Той не ни учудва. Той е само симптоматичен за времето, в което живеем - време на изключителни закони и изключителна реакция. Забранено е - да се говори да се мисли да се пише да се чете а най-сетне и д а  с е  ж и в е е. И хладнокръвно се посяга върху човешкия живот. Нямат право да живеят ония, които говорят не това, което говори напр. г-н генерал Русев; или ония, които мислят не така, както мисли напр. г-н министър-председателя; или ония, които пишат не така, както пише напр. г-н проф. Н. Милев; или ония най-сетне, които четат и нещо друго, освен в. \"Свободна реч\", Демократически сговор\", \"Слово\", \"Мир\" и сп. \"Златорог\"... Черното слънце на 9 юни, което изгря в името на разни хубави работи, като свободата, конституцията, потъпканите граждански права, социалната правда, културата и народното преуспяване, припече твърде силно над главата на народа. В името на \"мира\" и тишината\" правителството обяви за недопустими в политическия живот средствата на насилието - и инсценира масово септемврийско клане; обяви след това за допустима само \"борбата на идеите\" - и създаде закон за преследване на \"идеите\", закон който забранява всяко мислене - фамозния Закон за защита на... (какъв цинизъм!) - на държавата\"! Правителството иска народа д а  н е  м и с л и: защото такова е понятието за  н а р о д  у днешните висококултурни управители на България;  народ значи  с т а д о, което не мисли - заради него мислят неговите управители. \"Началство лучше знает!\" - тоя фелдфебелски принцип от средата на 18. век извиква днес смях. Ний не вярваме, че \"началството\", нито пък градоначалството знае всичко най-добре и че може да изрича критическа присъда над литературните произведения. Ний не признаваме нито дори възможността да съществува  п о л и ц е й с к а  к р и т и к а. И не само ний, не само \"Пламък\", но целият български народ не признава правото на началството \"всичко да знае\". Н а р о д ъ т  м и с л и! Въпреки пламенното желание на тоя или оня  д а  н е  м и с л и.  И това е велик момент, на който сме съвременници: п р о б у ж д а н е т о   на  н а р о д а, неговата еволюция от \"стадо\" до  н а р о д. - Глупци! Още не са измислени средства, с които да може да се унищожи народ. Още по-малко народ, който  м и с л и. Още по-малко  д н е с, когато всички народи в света узряват да бъдат сами господари на съдбата си, без да я поверяват в ръцете на други - \"избрани\" или натрапили се чрез насилие - господари. Това е дълбокият смисъл на колосалната криза, която преживява днешният свят. Слепец, който не вижда това; дваж по слепец всеки авантюрист, въобразяващ си, че може да наложи своята воля на един народ, който започва да мисли. Мисълта не търпи господари, а още по-малко тирани. Знаменити тирани на миналото - князе, херцози, дукове, царе - въпреки всичката своя свирепост във времена, когато народът е бил още \"стадо\", не са успявали да задушат безшумната, но огромна вълна на недоволството около себе си - и краят им е бил печален. Още по-малко е възможно това днес, когато отделната личност умира обсадена от крепост без провизии... Конфискува се 6-та книжка на \"Пламък\". Може да се конфискува и настоящата 7-8-ма книжка. Може \"Пламък\" да бъде спрян. Може да не съществува списание \"Пламък\". Но няма в света пожарна команда, която да може да угаси пламъка на мисълта.  Ний не протестираме против конфискуването на \"Пламък\". Ний мълчим. (\"Мълчанието е убежище на мисълта\"). Днешната  л и т е р а т у р н а редакция казва на читателите абонати своя необходим императив: \"М и с л е т е  и  ч е т е т е  т а й н о!\" Така зрее  л и т е р а т у р н а т а ... \"к о н с п и р а ц и я\". Но ний няма да се съгласим с присъдата на полицейската критика, която ни кара да пишем това, което нито мислим, нито чувстваме: да пишем, че народът е щастлив, когато лежи повален в кърви, да пеем за аромата на розите и за песните на птичките, когато до нас долита само вонята на гниещи полузаровени трупове, писъци на гладни деца и майки в черно... Защото:  Ний знаем, че само възторзите и болките на народа са истинската кърма на отделния и неговия дух; и затова - презираме идеалите на шепа охолници, които се чудят как да запълнят празнотата си, как да пропилеят излишното си време от 24 часа всекидневно. И ний ще повторим това, което заявихме като kredo още в 1-ва книжка на \"Пламък\": Щ е  о с т а н е м  т а м  д е т о  е  н а р о д а!  За да останем верни на мисълта и съвестта си. И да останем истински  р о д о л ю б ц и, а не \"родолюбци\" като ония алчни тартюфи, които с разпалени жестове призовават всеки час образа на България, а в мрака на нощта клаха и колят българския народ.                                                                    П л а м ъ к ъ  ", "date": "2020.01.17", "title": "Интелектуален феномен"}
{"url": "https://duma.bg/pardon-n207140", "text": "ЛАФ НА БРОЯ Там, където тържествува сивотата, на власт рано или късно идват хората в черно!...  КОЛЕЛОТО ЗА ЛЕТИЩЕТО Здравейте, приятели! Искам да питам нещо по-запознатите. Миналата зима колата ми събираше бензин за 120 лв. Тази зима вече събира за 135 лв. Колата ми е на 18 години. На каква възраст спира да й расте резервоарът? ДОКТОР СПАС И НЕГОВИТЕ ПАЦИЕНТИ Купил един мъж крава. След време я води при ветеринаря: -Млеконадоят е добре, храни се добре, послушна е, в общи линии всичко е нормално, но когато я заведа при бика, сяда си на задницата и не мърда! -Да не сте я купили от Перник? -Да, от Перник я купих, а как се досетихте? -Жена ми е оттам... ДЖЕЗВЕ -Можеш ли да мериш с шублер? -Да! -Колко е сега? -Шублер, шублер и половина… АХ, ЗАЩО ЛИ? Всички честни патриоти Ботев имитират, - ах, защо ли като Ботев и те не умират... 1950 г. ФОЛКБИТАК Докато не ми предложат лъв на скара, за мен прасето е царят на животните! ПЪРВА ЧАСТНА, ВТОРА ГЛУХА -Какъв е вашият сексуален живот? -Като приказка! -Значи чудесен? -Значи: Имало едно време…", "date": "2020.01.17", "title": "ПАРДОН"}
{"url": "https://duma.bg/novo-petolinie-n207142", "text": "В утрото на водна криза, със костюм и с чиста риза, Гешев, суперпрокурора, с устрем горд и набег смел, със позиция сурова, с резолюция готова, праща ги да проверяват кой бил дал и кой бил взел. Ето, че изцвили Нено, щото е било решено той да опере пешкира за резила сътворен. В миг изплашен спира Краси, разтревожен за властта си, ала казва си: \"Еба си! Туй не ме касае мен!\". И развяват документи, и вони на екскременти... Като вихър отминават репортаж след репортаж... Бизнесмени-конкуренти се изнервят на моменти пред изпъчения гордо прокурорски екипаж. Ето татък в Ботевградско, джавкане се чува адско, и ужасно замирисва полупразен язовир... Някой, със сърце пиратско, го източвал тарикатско, за да си задвижва ВЕЦ-а, и да има келепир... Ах, летете, прокурори! Няма к'во да се говори... Щото свърши се водата и остана само кал... Свил десницата корава, Бойко ще ви наблюдава, стреснат, трогнат, очарован... Санким... да не стане фал... Нека в ужас, в изненада, опозицията страда, зарад злобните тиради, зарад искания вот... Зад открехнатите двери майстора да си намери... Ний пък ще измислим нещо за нещастния народ... Ах, летете вий, обаче, по-внимателно, така, че да не стъпите накриво... да пострада някой наш... Че ако се разприказва, ще надникнат в наш'та пазва и ще стане много кофти... Затова - яваш-яваш! ........................................................................... И когато баба Пена види язовир \"Студена\", с обещания препълнен, но без капчица вода... ний ще слезем от креслата и ще продължим нататък, някъде извън страната... да намерим свободата...", "date": "2020.01.17", "title": "НОВО ПЕТОЛИНИЕ"}
{"url": "https://duma.bg/do-oltara-na-zhertvenostta-n207167", "text": "Колоритната творческа личност в българската литература в периода от края на 20-те и началото на 30-те. Високо ерудиран поет революционер, литературен критик и теоретик на модернизма. Роден на 15 януари в Стара Загора. Загинал - безследно изчезнал, през 1925 година. Редактирал списанията \"Везни\" (1919 - 1923) и \"Пламък\" (1924). Съставил \"Антология на Българската поезия\" (1925). Издал стихосбирките \"Жестокият пръстен\" и \"Иконите спят\", както и забележителните поеми \"Ад\", \"Ден на гнева\" и \"Септември\".  Първите му прояви са, когато 19-годишен е в Германия, а година по-късно - в Лондон, където изпитва влиянието на експресионизма, и оттам изпраща за печат статии и преводи на Рихард Демел и Верхарн, а също така и първите си стихотворения. За това говори стихотворението \"В тържествен ден\", което, като студент първа година в Лайпциг, праща на Георги Бакалов за публикуването му в сп.\"Борба\". В него изпъкват тогавашните опозиционни настроения на поета.   \"Иконите спят\" изведнъж се оказва в някакво \"национално настроение\". През неговата душа преминава онова, което е изживял народът. Творбите представляват смес от българското и модерното, чуждото за нашата психика. Те са наситени с индивидуални преживявания, някакво скиталчество в тъмните ниши на уединението.  Постепенно в живота и в творчеството на Гео Милев става чувствителна промяна.  С поемата \"Ад\", отпечатана в сп.\"Пламък\" през 1925, авторът преминава върху позициите на левия експресионизъм. \"Вижда се мътната Темза, която влачи калта на всички земи. Събран е ужасът на всемирната черна мизерия\".  В \"Ден на гнева\" търси образи призвания, образи викове, образи буйно бликнала революционна енергия. Той се изтръгва напълно от тежкото състояние на временния декадентски унес, възприема осезаемо живота и заедно с това променя фокуса на своята изразност.   Безспорно връхна точка в творчеството на Гео Милев е поемата \"Септември\" - неговата лебедова песен и жертвен край. Поетът е вече при хората и мечтите им, при бунта им. Той съзерцава пейзажа на българските поля, чува гласа на работници и селяни, забързани към своето прозрение. Макар и сюжетно събитийна, поемата е обръщение към съвременността. Авторът ни въвлича в гражданско-историческото напрежение на времето, рисува едно непоносимо положение и насочва погледа си напред към бъдещето.  В този смисъл \"Септември\" е призивна и героична поема, чийто завършек е в бъдния ден.  Гео Милев величае онова, което не умира - освободителната народна съпротива, идеала за нов строй.  В пламналата неравна борба са се включили с нова обич и с нова надежда достойни народни синове, довели целия народ до олтара на жертвоготовността.  Воден от светлината на велика идея, народът се е устремил към бъднината. Той е двигателят на въстанието - време, когато без бог и господар кове съдбините си.  В \"Септември\" е отразена нашата национална и човешка съдба. Поетът не идеализира разбунтувалия се народ, но възпява неговия революционен дух. В лицето на народа авторът въвежда един-единствен индивидуализиран образ - романтичния и легендарен поп Андрей.  Поемата предизвиква емоционални внушения. Много борци за права и свободи са калявали волята си с произнесените магически думи, които превръщат есента в пролет, септември в май. Чрез тях малката човешка съдба е станала част от голямата съдба на народа и човечеството.  \"Септември\"е най-героичното, най-българското произведение на поета и най-съвършеното по стил и език. В него са вмъкнати елементите на реалистическото светоусещане.  Гео Милев загина 30-годишен, но остави реализирано в много насоки дело: поезия, театрална теория, преводи, художествена критика и публицистика. Измина пътя от модернизма до върховете на революционното си творчество. Завеща в наследство будната си мисъл, културните си търсения и установената вече еволюция на българския стих. ", "date": "2020.01.17", "title": "До олтара на жертвеността"}
{"url": "https://duma.bg/damyan-p-damyanov-strahuvam-se-za-badeshteto-na-balgariya-n207164", "text": "Тези тревожни мисли сподели в интервю пред мен на 15 октомври 1994 година големият български поет, от чието рождение на 18 януари т.г. времето отброява 85 години. Този разговор сложи началото на едно доста плодоносно творческо сътрудничество и близко приятелство. До този момент лично не се познавахме и изпитвах известно стеснение, но Дамян се оказа рядко гостоприемен и разговорлив събеседник. Бях го сварил в добро настроение и приказките ни, несмущавани от обичайния му труден говор, потръгнаха. Дамян Дамянов разказа за дебюта си в поезията. От дете се интересувал от природата, бил ученик в четвърто отделение, когато написал първото си стихотворение \"Пролет иде\". А през 1949 година във вестник \"Сливенско дело\" била публикувана творба, посветена на Сталин. Поетът призна, че тя била слаба като поезия, но по онова време се котирала конформистката литература. \"За съжаление и сега нещата са такива, истинската поезия и изкуство невинаги си пробиват лесно път\", констатира Дамян.  После сподели, че дължи пристрастяването към поетичното слово на майка си, която обичала поезията и понякога пишела стихове. \"Беше будна жена, свиреше на пиано. Да кажа, че беше много умна, сигурно ще сгреша, но беше природно надарена с някои наклонности. Баща ми беше художник самоук, също така и изкусен дърворезбар, от неговите ръце са останали чудесни иконостаси, църковни платна. На голямата стена в митрополията на Сливен е запазен стенописът \"Страшният съд\", който е дело на баща ми и колегата му Стефан Петров. Така че от родителите си  нося някои неща като наследство, независимо от това, че те не гледаха с особено добро око на увлеченията ми в скромното ми стихоплетство. Гледали са на тях като на нещо неперспективно за мен. В училище обаче правех впечатление с моите писания. Спомням си с какъв интерес ги посрещаше и ме насърчаваше учителката ми Стилияна Райнова. Няма да забравя в тая насока топлото рамо и на други мои учители. По-късно, като студент вече в Софийския университет, чувствах известна подкрепа от любимите ми преподаватели, които след време станаха академици - Петър Динеков и Георги Цанев. За тях си спомням винаги с благодарност. Струва ми се, че първият ми и незаменим учител по поезия беше народното ни творчество. Разбира се, едва ли бих постигнал нещо, ако не съм живял и не живея с поезията на Ботев, Вазов, П.Р.Славейков, Яворов, Дебелянов, Смирненски, Вапцаров, Фурнаджиев. А в по-ново време - Далчев, Валери Петров. Не по-малко дължа и на Пушкин, Лермонтов, Блок, Есенин, Юго и много други литературни знаменитости\", разказваше именитият ни поет.  Логично разговорът ни се завъртя и около първата му стихосбирка \"Ако нямаше огън\", излязла през 1958 година. Дамян призна, че често се връща в онова време. Книгата му била посрещната с голям интерес от читателската публика. Ласкави отзиви дали Емил Петров, Пенчо Данчев, Борис Делчев... Но по думите на автора, тя му създала колкото добри емоции, толкова трудности и грижи. Това била една своеобразна висока летва. \"Неслучайно за нея ме въртя цели три години Добри Жотев, който й беше редактор, и проявяваше към мен не без основания изискванията на своето виждане за поезия. За тези му усилия най-сърдечно му благодаря. Но бедата тогава беше в това, че неведнъж ми се внушаваше, че следващата книга в никакъв случай не бива да бъде по-слаба. А тези неща не могат да стават в литературната кухня с магическа пръчка\", обясни творецът. И разкри, че най-много цени \"Поема за щастието\". Но и не само нея: \"Всичките ми книги са своеобразни концентрични кръгове, плод на дълбоки преживявания, на един непрестанен диалог със себе си. А пък някои от тях, като \"Молитва в полунощ\", са затваряне в себе си, поглед към собствената болка. Естествено има и неща, които далеч не ме задоволяват... Не съм доволен от книгите, свързани с конюнктурата. Така например не ми допада \"Пред олтара на слънцето\", въпреки че в нея има и немалко добри стихове. В миналото бяхме обвинявани, че не пишем достатъчно гражданска поезия. Имаше неписано правило, че книгата няма да мине, ако отсъства социален, жизнеутвърждаващ елемент. В това отношение редакторите се бяха превърнали в истински екзекутори в стремежа си да се харесат на властимащите\".  Тези думи на Дамян Дамянов бяха повод да го попитам за ролята на литературно-критическата мисъл в израстването му като творец. Големият поет заяви, че не уважава критиката, защото понякога му е пречела, налагайки конформистки вкусове и рамки. Според него тя е просто еднокръвна сестра, която смуче кръвта на литературата. Дамян призна, че има и критици, на които няма как да не благодари. Не може да забрави своевременната реакция на Борис Делчев, който веднага му се обаждал подир всяка прочетена публикация, бил достатъчно откровен и честен. \"Понякога съм бил незаслужено огорчаван. Така например наскоро някой господин, прикрит зад непознато име, ме изкара едва ли не невзрачен стихоплетец по страниците на \"Век 21\". Но тези приказки едва ли имат за мен някаква стойност. Очевидно те са плод на баналните вече политически поръчки\", не скри болката си творецът.  Попитах го за опитите за нов прочит на литературата ни след промените. Дамян с огорчение каза, че главната роля играе пак партийното пристрастие. \"Всичко се разглежда от специален ъгъл. А от това българската литература и училище едва ли имат полза. Според мен, живите автори нямат място в учебниците. Времето ще си каже голямата дума. Не се натискам за учебниците, защото мястото ми не е там. И да знаете колко много се учудих, когато се видях в един буквар! Опашката е по-голяма от възможностите на учебниците. Много маймуни не са нужни на един клон, защото ще се счупи\", категоричен бе поетът. И сподели, че високо цени труда на учителя: \"Колко много се говори за неговата благородност, а всъщност колко много е онеправдан. Недоумявам защо толкова малко се прави за подобряване хала на човека, в чиито ръце е поверен утрешният ден на отечеството ни. Но у нас като че ли най-необходимите професии са били най-пренебрегвани. Едва ли съвременните политици, затънали до уши в тресавището на безотговорността и пристрастията, ще осъзнаят скоро, че всичко започва именно от училището\". На края на интервюто ни Дамян разкри, че го спохожда голямата болка и тревога за настоящето: \"Разберете - не се безпокоя за себе си. Моето, хубаво - лошо, вече се е минало. Просто се страхувам за бъдещето на България!\"", "date": "2020.01.17", "title": "Дамян П. Дамянов: Страхувам се за бъдещето на България"}
{"url": "https://duma.bg/lavitsa-n207144", "text": "\"ДЕТСКИЯТ ВЛАК\" от Виола Ардоне издава \"Обсидиан\" в превод на Вера Петрова. 1946 г. Любимата игра на седемгодишния Америго е да брои и оценява обувките на минувачите по улиците на Неапол. Америго не познава баща си и двамата с майка му едва оцеляват в съсипания от войната град. Спасението идва от Северна Италия, а с него и драмата на откъснатите от родителите си деца. 70 000 бедни хлапета от Юга са изпратени в приемни семейства. ...1994 г. Америго вече е прочут цигулар. Когато след десетилетия се завръща в родния си дом, той вижда миналото си с други очи. Може би не е късно да сглоби парчетата от своя разполовен свят. И да изкупи вината си. \"МИТОВЕ\" - нов прочит на древногръцките митове от Стивън Фрай, издава \"Еднорог\". Харизматичният британски актьор, тв водещ, режисьор е познат в ролята на Джийвс от сериала \"Джийвс и Устър\". Неговият оригинален и разкрепостен преразказ на древногръцката митология демонстрира впечатляваща ерудиция, заразителен хумор и неповторим стил. Никой не може да обича и мрази, да мами и желае така страстно и безусловно като древногръцките богове и богини, герои на драматичната и уникална интерпретация на Фрай. Той пресъздава истории, дошли от древността, в контекста на нашето съвремие, в цялото им великолепие и дълбоко човешка значимост.   \"СЛЪНЦЕТО И НЕЙНИТЕ ЦВЕТЯ\" от Рупи Каур издава \"Сиела\" в превод на Мария Найденова. В новата си колекция от поеми канадската авторка продължава да изследва изобилие от теми за любовта, загубата, травмата, изцеляването, женствеността, миграцията, революцията. Фотографиите й и посоката на нейното изкуство намират горещ прием и тя се надява да продължи този начин на себеизразяване. Рупи Каур е бестселъров автор номер 1 на \"Ню Йорк таймс\" и илюстраторка на две стихосбирки. След като завършва реторика, издава \"Мляко и мед\" (2014), от която се продават значително над милион бройки. Оттогава е преведена на повече от 30 езика. \"СРЕДНОЩНО СЛЪНЦЕ\" от Ю Несбьо издава \"Емас\" в превод на Ева Кънева. В селце, далеч в Северна Норвегия, където незалязващото слънце е способно да те докара до лудост, от автобуса слиза мъж. Представя се като Юлф и търси място, където да се скрие от най-влиятелния наркобос в Осло, известен като Рибаря. Доскоро Юлф е работел за Рибаря, но след издънка е изпаднал в немилост. И Рибаря изпраща наемниците си да го очистят. Попадайки в селцето Косюн, Юлф открива перфектното скривалище. Местните жители, консервативни християни, приемат Юлф, а тъжната, красива клисарка и малкият й син му носят храна. Тяхната компания пробужда у доскорошния престъпник нещо, което той мисли за отдавна умряло.  ", "date": "2020.01.17", "title": "Лавица"}
{"url": "https://duma.bg/pametno-posreshtane-n207143", "text": "Реших да посрещна тая Нова година по-различно и още не мога да дойда на себе си. Беше ми писнало да заспивам пред телевизора вкъщи баш на тоя празник и да се будя в полунощ от фойерверки и пуцания.  Какво ми беше по-различното ли? Ами оставих жената да си гледа по телевизията любимата й \"Ирония на съдбата\", а аз отидох на ресторант. Бях подмамен от привлекателна оферта, която гласеше: само срещу 20 лв. куверт в нашия ресторант можете да гледате до насита какво ядат на съседната маса!       А на съседната маса две наркоманчета с трудно установим пол си бяха поръчали друсан кебап...    Реших да се поотпусна - празник е все пак и при това веднъж в годината. Повиках сервитьора, за да ми предложи  нещо извън куверта.       - За Нова година - наклони се към мене той - имаме само специалитетът на заведението.     - А какъв е специалитетът?   - Български език алангле!     Опулих се и попитах:    - А нещо за пиене?      - Вземете си водка \"Василий\" и нема да сбъркате!       - Хубава ли е?     - Направо е страшна, ослепителна е! Водка българоубиец!      - Добре - съгласих се. И тихичко попитах: - А срещу моя куверт само тия на съседната маса ли ще гледам?      - Е - усмихна се сервитьорът и ми смигна - има и програма...     Програма наистина имаше - атракцион след атракцион. Първият беше: рекетьори жонглират с инвентара и персонала. Ама нещо номерът не се получи, щото някакъв люхман извика по джиесема си полицията.      Вторият атракцион се оказа пенсионер гълта всички. В интерес на истината - мижава работа, нищо оригинално. Но гвоздеят на програмата си го биваше - рускиня пее \"Широка страна моя родная\" в прегръдката на питон.  Дойде и Новата година. Па като почнаха едни наздравици - тоя вдигне наздравица, оня вдигне наздравица, ама всеки я вдигаше с коктейл \"Молотов\"... Лелеее, замалко да напълня гащите!        - Къде е тоалетната? - попитах дискретно сервитьора.      - До изхода вляво - упъти ме той. - Обаче има една малка подробност.       - Каква подробност?        - Нашата тоалетна работи само с материали на клиента!       - Квото такова - смънках. А сервитьоът ми се усмихна:    - Вие побързайте! Побързайте да не изпуснете следващата атракция от програмата.     - Майната й - махнах с ръка, - ще мина и без нея!        - Не може, не може - закани ми се с пръст сервитьорът. - Вие лично участвате в нея.       - Че ква пък е тая атракция?       - Как каква? Клиент си тръгва по бели гащи!          Така си и тръгнах в интерес на истината. А отвън вместо заря гледам в небето над мене НЛО! - Кво се пулиш, бе? - чух зад гърба си. - Не си ли виждал летяща тоалетна чиния?      И вместо сняг заваля дъжд. Май  горе бяха пуснали по-силно водата...     Прибрах се вкъщи, а жената вика:      - Искаш ли да ти разкажа \"Ирония на съдбата\"? За ония, дето отидоха на баня...       - Абе - отвърнах аз, - да е весела и чиста! ", "date": "2020.01.17", "title": " ПАМЕТНО ПОСРЕЩАНЕ"}
{"url": "https://duma.bg/staklenoto-oko-na-geo-milev-n207168", "text": "Някой беше нарекъл България \"страна на убитите поети\".  Днес си спомняме за Гео Милев. Удушен с тел в полицията. Тленните му останки са разпознати в масов гроб по стъкленото око, което поетът носи след тежкото раняване през Първата световна война.  Ако внимателно се вслушаме в думите на поета, ще чуем, че България има бъдеще само ако стане отново \"държава на духа\" и ако успее да съгради действено гражданско общество, в основата на което са не \"апостолите на демагогията, лъжата и кражбата\", а \"народът, в недрата на когото дреме енергията на неговото бъдеще\". Дълг на поетите, писателите, творците е да не мълчим, а да будим народа и неговата енергия. Прекалено много апатия и мълчание се е събрало в обществото ни.  Само един пример от миналата седмица.  Наскоро се договорихме да проведем диалог за промяна на конституцията, заяви Дейвид Хейл, заместник държавният секретар по политическите въпроси. Както и че САЩ били против втората тръба на \"Турски поток\". Не е ли това груба намеса в суверенитета на България? И за такова нещо би трябвало американската посланичка да бъде привикана за обяснения, а не за да бъде свойски гушкана.  Обаче... Мълчание.  Политиците ни превърнаха България във васална държава.  В тази връзка да си припомним Гео Милев в една от неговите статии.  \"Ръководителите на народа станаха \"управници\" на народа. И не съдбините на народа бяха ръководно начало за тях, а тяхната лична амбиция, техният личен егоизъм. Защото тия избрани синове на народа - народните управници - не бяха и избрани синове. Те бяха винаги най-недостойните синове на народа, пълна противоположност на ония самопожертвали се идеалисти - Раковски, Ботев, Левски, дядо Славейков и пр., които родиха българският народ. И днес, и досега винаги са били отпуснати юздите на демагогията. Всички идват с блестящи лозунги на тая или оная партия, но зад тия лозунги хитро се спотайват безчестното хищничество и лакомият егоизъм. Лъжата лъже, лъжата управлява, лъжата краде. И тия гении на злото, които са \"управлявали\" до днес българския народ, насъскаха и тласкаха тоя народ в три безумни войни, които го разориха, които го превърнаха в прогнил труп - плячка на лакоми гарвани… \"Властта\" е занаятът, доходният занаят на българските тъй наречени политически дейци. Тяхната \"политическа дейност\" впрочем е била винаги само \"борба за власт\"\". Днес думите на Гео Милев продължават да са актуални.  А стъкленото му око продължава да ни гледа...  ", "date": "2020.01.17", "title": " Стъкленото око на Гео Милев"}
{"url": "https://duma.bg/ivo-pogorelich-geniyat-ot-kogoto-imame-nuzhda-n207153", "text": "Критиците са единодушни - Иво Погорелич е гений, от когото имаме нужда. Той харесва изненадите и смело руши всички стереотипи. Екстравагантен пианист, чието поведение може да изглежда странно, но интерпретациите му доставят \"божествена наслада\". Публиката го обожава, концертите му предизвикват еуфории, а той отдавна е със статут на легенда. Иво Погорелич ще изпълни Концерт за пиано от Роберт Шуман на 26 януари заедно със Софийската филхармония и маестро Найден Тодоров. Във втората част на вечерта филхармониците ще представят Седма симфония от Бетовен. Погорелич започва да свири на пиано на 7 години. На 12 вече учи в музикалната школа към Московската консерватория. Името му нашумява през 1980 г. на Международния конкурс \"Фредерик Шопен\". След решението на журито да не продължи надпреварата, Марта Аргерих го нарича гений и напуска комисията. Скандалът приковава вниманието към него, а той защитава славата си с поредица изключително успешни концерти. Неговите дебюти в Париж, Лондон, Мадрид, Брюксел, Ню Йорк, Карнеги хол, Рим затвърждават името му на виртуоз. След смъртта на жена си той се оттегля за малко повече от десетилетие от сцената, на която се завръща през 2007 г. Погорелич свири с най-добрите оркестри и диригенти в света, а записите му са очаквани с нетърпение от почитателите му. Наскоро той подписа договор със \"Сони класикъл\". Първият запис (след дълго сътрудничество с \"Дойче грамофон\") ще бъде Втората клавирна соната от Рахманинов заедно с две сонати от Бетовен - 22 във фа мажор и 24 във фа диез мажор. Легендарният пианист подава ръка и на млади музиканти. През 1986 г. създава стипендия за надарени млади артисти в Хърватия. През 1989 г. организира фестивал, който помага на обещаващи таланти да започнат кариерата си, като получат възможност да свирят на една сцена с него. През 1994 г. основава фонд за набиране на средства за построяване на болници в Сараево. Изнася благотворителни концерти за Червения кръст, застава зад каузи като борбата против рака и множествената склероза. Той е и посланик на добра воля към ЮНЕСКО.", "date": "2020.01.17", "title": "Иво Погорелич - геният, от когото имаме нужда"}
{"url": "https://duma.bg/niki-iliev-kinoto-dade-nay-golyam-smisal-na-zhivota-mi-n207162", "text": "- Определено. При всички положения - има възраждане на частното българско кино. Нашите филми започват да качват качеството до голяма степен, не разчитат само на фестивални признания от чужбина, което винаги е малко относително и не е достатъчно. Така че със сигурност нещата в тази област са по-добре. - Държавата не е задължена на никого в този случай. Когато става въпрос за изкуство, не можеш да чакаш някой да се погрижи за теб. Ако човек наистина обича киното, не бива да намира оправдания в това, че някой не му дава да го направи. Винаги има варианти то да се случи. Според мен това са извинения, в повечето случаи манипулации. Някои просто трябва да си отворят съзнанието. Добре е всеки да намери своя път. Но не мисля, че някой друг би бил виновен за това, че нямаш възможност да изразиш себе си. - По никакъв начин не искам да огранича хората, които ще поискат да го гледат. Надявам се зрителите на филма да са с отворен ум и да успеят изцяло да се потопят в историята. Иска ми се нещата, които сме изложили вътре като забавни, любовни, драматични и емоционални моменти, да ги докоснат. Мисля, че дори онези, които влязат в киносалона предубедени, ще излязат позитивно настроени. Вярвам, че \"Завръщане\" е подходящ и за тийнейджъри, и за млади хора, и за по-възрастното поколение. - По различен начин. За някои актьори мислихме още на ниво сценарий - за Сашо Кадиев например бях убеден, че ще е най-подходящият за ролята на Ангел. Както и Орлин Павлов беше абсолютно неизбежен, тъй като героят му пее във филма. За останалите впоследствие започнахме да мислим кой би бил най-подходящ и направихме брейнсторм, така да се каже. Събрахме се и обсъждахме определени имена. Съответно, всеки от екипа казваше доводи \"за\" и \"против\". Така впоследствие поканихме Диляна Попова, Райна Караянева и Искра Донова. Направихме кастинг за ролите на Евелин Костова и Бойко Кръстанов. И вече, събирайки всички, лека-полека преценявахме дали хората ще си отиват един с друг, ще имат ли взаимна синергия... Беше си отговорен процес. - Да, за тях пуснахме онлайн кастинг в социалните мрежи със снимки на главните персонажи, които търсехме за ролите им като деца. И хората започнаха да изпращат снимки. На тези, които ни се виждаха подходящи като възраст и външен вид, им пускахме текст, а те ни връщаха видеа. По този, малко по-особен начин избрахме децата за ролите. - Да, за мен е чест, че актьор от неговия ранг се снима в този филм. Покрай  \"Завръщане\" се запознах с него, защото съм го виждал много пъти и като дете съм го гледал в киното и театъра, но нямахме лични срещи. С Башар Рахал отидохме на гости у Мастера - да му предложим тази малка, но важна роля. И, за щастие, той се съгласи. За всички беше чест Стефан Данаилов, светла му памет, да е на снимачната площадка и определено се усети повече уважение и по-голямо съобразяване с него. - Разказахме му за филма и за мисията, която има. Споделихме, че имаме нужда наистина от най-легендарния български актьор за тази роля. Представяхме си именно него да я изиграе и, съответно, няма кой друг да го направи по-добре според нас. Обяснихме му смисъла, който персонажът трябва да внесе във филма. И Стефан Данаилов каза: \"Добре, момчета, ще го направя, няма проблем.\" Така че беше наистина учудващо лесно. Но в случая Башар е този, който направи контакта, той е негов ученик и си поддържаха връзка през годините. А това също имаше голямо значение. - Работата ми с него ме накара да осъзная, че независимо колко неща си постигнал в живота, хубаво е да останеш на земята, да уважаваш чистите човешки взаимоотношения и да не демонстрираш превъзходство или някакъв вид надменност и т.н. Видях, че Стефан Данаилов е много земен и съвсем открит и честен човек - по никакъв начин не показваше, че би могъл да е нещо повече от останалите. - Честно казано, нямаше някакви драматични моменти. Най-трудни може би за мен бяха масовите сцени и състезанията във филма, защото в тях участвам и като актьор, същевременно и режисирам. Трябваше да се опитам да ръководя целия този процес, който беше доста сложен и логистично. Снимахме в Пловдив при температури между 35 и 40 градуса, чисто физически беше много, много изтощително. Така че и трите сцени бяха голямо предизвикателство - колоезденето, гребането и тичането. - Реално преди повече от година имахме идея за филм, но сценария го написах миналата зима, паралелно събирахме средства, срещахме се с рекламодатели и правехме кастинги. След това близо месец живяхме в Пловдив, подготвяхме се и през юни и началото на юли снимахме. След това от сутрин до вечер работихме по монтажа, цветните корекции, както и върху звука и музиката (с Иван Тишев). В общи линии, почти не съм почивал, просто наистина всичко беше много активно.  - За първи път се случва подобно нещо във филм, който снимам, с другите е ставало доста по-трудно, честно казано. Сега наистина хората откликнаха, като почти нямахме откази. Първо ни подкрепи Фондация Пловдив 2019, за което сме много благодарни, но на финалните надписи се вижда, че имаме може би 48 партньора, повечето от които са рекламодатели, другите са бартерни сделки като хотели, петрол, дрехи и т.н. Това всъщност направи филма възможен за тези кратки срокове, не се налагаше да търсим допълнително финансиране. Но хората ни повярваха - почти всички, към които се обърнахме. Явно успяхме да ги запалим за идеята. Бях леко учуден дори. Ходехме по срещи тримата - аз, Башар Рахал и Богомил Грозев, и наистина нещата ставаха по начин, който на нас ни се искаше. - Това, което ме държи и днес, до голяма степен е, че за първи път усетихме помощта на целия град. До този момент винаги сме имали леки проблеми, като например да снимаме на дадени улици, особено в чужбина се налагат определени ограничения. А в Пловдив ни подкрепиха всички институции, пуснаха ни в Стария град, затворихме гарата, летището, местихме влакове, полицията ни ескортираше и т.н. Което изключително много ни помогна да заснемем целия филм и да представим всичко в най-добрата светлина. - В интерес на истината, става по-лесно. Защото, реално погледнато, се опитвам да се уча от всеки филм и развивам уменията си. Струва ми се, че малко или много напредвам в киното. И като цяло нямам много колебания точно какво искам да правя. Разбира се, трудно е. Снимането на филм при всички положения не е лесно, особено ако имаш толкова ръководни функции в него. Опитвам се да се уча от всяка грешка или от онова, което се е получило добре. - До момента не съм стигал до подобни крайности. Киното е нещо, което даде най-голям смисъл на живота ми - благодарение на седмото изкуство се чувствам щастлив. Не говоря за резултати - финансови или във вид на награди. Харесвам самия процес на правенето на филми. - Нямам подобен интерес. Театърът и киното са много различни. В началото, за кратко, съм се пробвал като сценичен актьор. Но бързо разбрах, че спектаклите не са моето нещо и не са начин да изразя себе си. Докато киното наистина е моя страст и го усещам като призвание. - \"Завръщане\" е показател, че написаното в тях реално действа. Допреди година имахме само идея за филма, няколко месеца по-късно филмът вече е на киноекраните в страната, което е изключително кратък срок. Благодарение на тези книги успях да събера всичките си емоции и дисциплина, за да напиша бързо сценария, след което да се мотивирам, да се координираме правилно с Башар и с Богомил, и съответно да свършим всички останали работи. Така че, ако нямах правилната нагласа, която придобих, работейки върху себе си, може би все някъде нещата щяха да се пропукат. Имаше много такива опасности. - Според мен всичко опира до това човек да си поставя цели и да ги следва. Мечтата с времето може да започне да се променя, така че е хубаво тя да бъде част от някакъв процес. В смисъл, да не е като условност - аз ще направя това и тогава бих бил щастлив. Не. Правейки определено нещо, гонейки мечтата си, трябва да имам тази нагласа. Защото, когато положиш усилия и инвестираш време за правенето на филм или даден проект, единственото, което те крепи, е той да бъде възприет добре или да изкара определени пари. Ако това не се случи, тогава цялото ти действие до този момент губи смисъл. И нормално е човек да се демотивира и да се откаже. Но докато обичаш този процес, дори и след това резултатът да не е задоволителен, ти пак търсиш да продължиш, защото вече си взел поука от грешките, а и харесваш това, което се случва междувременно. - Искам да следвам пътя си в киното и съответно да го развивам. Желанието ми е да правя филми на все по-високо ниво. - Може би факта, че правя това, което обичам. По някакъв начин живея мечтите си - в смисъл, изразявам всичко, което искам. Така че определено съм доволен от случващото се. Защото не съм оставил нещо, за което да съжалявам.", "date": "2020.01.17", "title": " Ники Илиев:  Киното даде най-голям смисъл на живота ми"}
