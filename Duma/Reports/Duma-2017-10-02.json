{"url": "http://duma.bg/node/153502", "text": "Скандалите около ГЕРБ осветлиха и друг  партиен лидер. Запознати припомниха, че областният координатор в Пазарджик Найден Шопов е осъден за укриване на данъчни задължения в особено големи размери. \nСлед проверка на НАП в пазарджишка чалготека,  собственост на Шопов, се стига и до присъда. На 18 май т.г. Пазарджишкият окръжен съд постановява, че повече от 2 години бизнесменът е подавал документи и отчети към НАП с подправено съдържание, като по този начин е ощетил държавната хазна с близо 100 хил. лв. от неплатен ДДС. За продажбите в заведението избирателно се издавал и касов бон. Така местният гербаджийски шеф не отчел продажби за над 600 хил. лв. от 2011 г. до 2013 г. Глобата за нарушенията на Шопов е административно наказание от едва 1000 лв. Осъденият е трябвало да покрие и съдебните разноски от 680,70 лв. \nНайден Шопов през 2011 г. е избран за общински съветник, а 4 години по-късно се кандидатира неуспешно за кмет на града. Собственик е на няколко казина и нощен клуб в града. \nСякаш по сигнал Шопов бе сред първите, които вчера дадоха извънредна пресконференция, в която защитиха Делян Добев.   \n", "date": "2017.10.02", "title": "Гербаджийски лидер в Пазарджик е осъден за данъчни задължения"}
{"url": "http://duma.bg/node/153503", "text": "ГЕРБ се разпадат отвътре, констатира вчера във Варна лидерът на БСП Корнелия Нинова. \"Много интересни думи чух от Цветан Цветанов. Той обикновено не проявява такава слабост, но каза, че БСП едва ли не им взима кадрите - и за кмета в Хасково, и за съветниците в Ботевград, очевидно ги превземаме отвътре\", иронизира тя. Нинова обобщи, че става въпрос за сериозни противоречия отвътре, разпределение на порции за власт и пари. Карат се помежду си за това, коментира социалистката. \n\"Половината от съветниците на ГЕРБ от Ботевград обвиняват другата половина за заигравки, далавери и така нататък. Спорът между кмета на Хасково и депутата на ГЕРБ е по същата причина - за назначения, за калинки, за влияние. Просто се разпадат отвътре, това е ефектът от преяждането с власт\", смята Нинова. \nДен по-рано Цветанов коментира тримата съветници, отлъчени от групата на ГЕРБ в Ботевград. Дори по време на президентските и парламентарните избори те не работеха за ГЕРБ, те работеха срещу ГЕРБ и обслужваха интересите на БСП, обяви се той. Зам.-председателят на ГЕРБ анонсира, че предстоят рокади в няколко партийни структури, сред които са Хасково и Ботевград.   \n", "date": "2017.10.02", "title": "ГЕРБ се разпадат отвътре"}
{"url": "http://duma.bg/node/153504", "text": "Депутатът от ГЕРБ и председател на енергийната комисия в парламента Делян Добрев подава оставка от всички позиции, които заема. Това обяви самият при поредното интервю, в което бе принуден да обяснява за роднинските си назначения в Хасково и интересите си в областта на санирането. Добрев прехвърли вината на народния представител от \"БСП за България\" Елена Йончева, която през последните дни изтъква за наглостта му и опитите му да кадрува в областния град. \n\"Целта беше да се опетни името ми. Успяха, в очите на хората аз вече не съм професионалист\", оплака се по телевизията гербаджията. Той се ожали, че положението било нетърпимо - в очите на хората бил човек, който се занимава с шуробаджанащина. \"Вече съм достатъчно окепазен. Аз съм смъртоносно ранен политически\", продължи с жалбите бившият министър. Добрев обяви, че вчера сутринта е разговарял с премиера Бойко Борисов. Заявил му, че напуска всички партийни позиции. Добрев не иска това да влияе на кабинета. \nЕлена Йончева подчерта, че не е имало атака срещу Добрев, а срещу \"схемата Добрев\". \"Хасково гейт\" продължава да тресе политическото пространство. Не ме интересува личността Добрев, а системата, която е създал в общината\", настоя депутатът от левицата. Тя подчерта, че проблемът е цялата финансова обвързаност в Хасково, според нея подобно е положението в целия регион. Йончева смята за смущаваща ситуацията роднини да контролират роднини и недоумява как Добрев е назначил своите бизнес партньори на ключови позиции в общината. \nСлед като стана ясно, че депутатът напуска парламента и партийните си постове, структури на ГЕРБ се впуснаха да бранят съпартиеца си. Някои от депутатите на ГЕРБ обявиха, че няма да гласуват оставката на Добрев в НС. Мотивите за защитата им бяха еднотипни.     \n", "date": "2017.10.02", "title": "Делян Добрев напуска парламента "}
{"url": "http://duma.bg/node/153506", "text": "Делян Добрев обяви, че подава оставка от всички позиции, които заема. Напускането му било съгласувано в ранни зори вчера с премиера Бойко Борисов. \n\"В очите на хората вече не съм професионалист. Вече съм достатъчно окепазен. Аз съм смъртоносно ранен политически\", театрално се ожали гербаджията по телевизията и изрично натърти, че Борисов приел доводите му. \nЧасове по-късно обаче Цветан Цветанов строи структурите и заваляха декларации в защита на хасковския депутат. Първи във вярност се отчетоха структури, за които се знае, че са в постоянен контакт със зам.-председателя на партията. Депутати от ГЕРБ се надпреварваха да обявяват във фейсбук, че ще гласуват против оставката на Добрев в парламента.  \n    \n", "date": "2017.10.02", "title": " Борисов натири Делян Добрев "}
{"url": "http://duma.bg/node/153494", "text": "С протест столичани посрещнаха въведената от вчера нова зелена зона за платено паркиране в София. Тя се разширява в районите \"Средец\" и \"Лозенец\". При приемането на решението през лятото управляващите застъпваха тезата, че увеличението на платените паркоместа става заради настояване на жителите на кварталите. Оказа се обаче, че това не е точно така и именно хора от \"Лозенец\" изразиха недоволството си. Те са започнали и подписка. \nСпоред жителите на района Центърът за градска мобилност разходва събираните средства незаконосъобразно. \"Никъде никой не може да ми каже, като ми съберат на мен парите за поставена скоба в \"Лозенец\", как те се изразходват в нашия район\", заяви протестиращ пред Столичната община.  \nЖители на район \"Средец\" пък са категорични, че при тях обществено обсъждане не е имало и общината бяга от обществен дебат. \"Те се държат безобразно, като някакви господари, а ние сме гражданите, ние плащаме данъци на тази държава и те са наши служители. Надявам се да се погледнат проблемите, да отиде някой на място, да види дали е целесъобразно\", коментираха още възмутени столичани. \nОт вчера зоните за платено паркиране в София са и с ново работно време - от 8,30 до 19,30 ч. В съботните дни синя зона ще работи до 18 часа, а не както досега - до 14 часа. Зелената зона се разширява с около 4850 места. Снимка Емилия Костадинова \nСтоличани изразиха недоволството си от разширяването на зелената зона в \"Лозенец\" и \"Средец\" \n    \n", "date": "2017.10.02", "title": "С протест посрещнаха новата зелена зона в столицата"}
{"url": "http://duma.bg/node/153495", "text": "Служители от Селскостопанската академия заподозряха, че председателят на ССА проф. Васил Николов е причинил тежка катастрофа в Шуменско миналата седмица. В редакцията получихме сигнал, че Николов може би е замесен в тежка катастрофа на главния път Шумен-Бургас, при която на 27 септември е загинал 20-годишен мъж, а жена му и детето му на 1 г. са с травми. \nДен след инцидента Областната дирекция на МВР в Шумен съобщава за инцидент от предната вечер около 19,30 ч. \"55-годишен водач на лек автомобил Мерцедес Е280 4 Матик със софийска регистрация, който се движил в посока към Шумен, предприел изпреварване. Навлязъл в лентата за насрещно движение и се ударил челно в лек автомобил Мазда 323 с шуменска регистрация. След удара мерцедесът се завъртял и в него се ударил изпреварваният от 55-годишния водач лек автомобил \"Мерцедес\" 200 с шуменска регистрация. Водачът на маздата М.Р./20г./ от гр. Смядово е откаран за преглед в МБАЛ-Шумен. Малко по-късно починал в болничното заведение\", гласи информацията. \nСлужители от академията обаче твърдят, че марката на колата и номерът й съвпадат с автомобил на ССА. Председателят на структурата проф. Николов пък е роден през 1962 г. От полицията не съобщават кой е шофьорът, уточняват само, че на мястото пристигнали огнеборци, отстранили акумулаторите на маздата и мерцедеса със софийската регистрация, за да бъде предотвратена възможността от възникване на пожар. По случая е образувано досъдебно производство, съобщават от МВР. \nПроф. Васил Николов бе назначен за шеф на ССА със заповед на Бойко Борисов през юли т.г. Според запознати назначаването му е било политическо, защото през февруари т.г. при служебното правителство за председател на ССА бе назначен директорът на Института по лозарство и винарство проф. Иван Пачев, след като заемалата поста дотогава проф. Тотка Трифонова подаде оставка. Пак през февруари проф. Николов подаде оставка като директор на Изпълнителната агенция по селекция и репродукция в животновъдството след разговор със служебния земеделски министър проф. Христо Бозуков. С идването си на поста министър Румен Порожанов смени ръководителя на академията и постави на поста Васил Николов.   \n", "date": "2017.10.02", "title": " Служители от ССА подозират тежка катастрофа с шефа си"}
{"url": "http://duma.bg/node/153496", "text": "Днес от 11 часа народният представител от \"БСП за България\" Георги Търновалийски ще има приемна за граждани в Областния съвет на БСП Пловдив, ул. \"Кръстьо Пастухов\" 18, трети етаж. \nОтново днес от 17 часа депутатът от \"БСП за България\" Донка Симеонова ще се срещне с учители и директори в Трявна, област Габрово. Разговорът е част от инициативата \"За делника на образованието\", което организира комисията за образование и наука към НС на БСП.    \n", "date": "2017.10.02", "title": "ПРЕДСТОЯЩО"}
{"url": "http://duma.bg/node/153497", "text": "Социалисти почетоха 99-та годишнина от обявяването на Радомирската република. По инициатива на лидера на ОбС на БСП Георги Георгиев в града се проведе автопоход до паметника на Войнишкото въстание в местността Черния кос, където социалистите положиха цветя. Макар и да е просъществувала само няколко дни, Радомирската република е апогеят на Войнишкото въстание, което предизвика подписването на Солунското примирие и края на българското участие в Първата световна война, припомни Георгиев. \nОбластният лидер на БСП Валентин Петков припомни, че докато съглашенските армии на Южния фронт били добре екипирани, нахранени и материално задоволени, българските бойци получавали дневна дажба 400 грама ечемичен хляб със слама, ходели само с прогнила от безсменно носене риза. В същото време Фердинанд устройвал бляскави приеми за коронованите глави на държавите от Централния съюз и кликата около него трупала огромни печалби. \nПо-късно социалистите се включиха в честванията в Радомир. Те обсипаха с венци паметника на д-р Райко Даскалов и барелефа на жп гарата, където на 27 септември 1918 г. е била обявена Радомирската република. Беше прочетена и прокламацията на Александър Стамболийски и Райко Даскалов, с която е обявена републиката. \n    \n", "date": "2017.10.02", "title": "Социалисти почетоха годишнината от обявяването на Радомирската република"}
{"url": "http://duma.bg/node/153498", "text": "Кметовете на БСП работят за хората, а тези на ГЕРБ - за роднините и фирмите си. Няма да ви давам велики обещания, но ви гарантирам, че ще направим всичко по силите си - и възможното, и невъзможното, да ви вдъхнем смелост и да ви направим свободни от страхове хора. Това заяви лидерът на БСП Корнелия Нинова, която бе във Вълчи дол, за да подкрепи кандидата на левицата за кмет Людмила Петкова. Нинова заяви, че за пореден път се е уверила за съществуването на две Българии. Според нея едната е на лъскавите кабинети, скъпите коли и натруфени приказки на политиците и истинската, в която няма пътища, няма линейка, няма лекар и аптека, а има мъка, страх и апатия. \n\"Управляващите се хвалят с икономически растеж, с преборена контрабанда, с излишъци в бюджета. Това е Българията на Бойко Борисов. Другата е на многодетната майка Илияна от с. Стефан Караджа, която ме посреща пред къщата си, плачейки, че няма с какво да нахрани децата си. Ние сме тук, за да ви кажем, че всеки от вас е точно толкова важен, колкото българите в големия град. Да имаш лекар на село е точно толкова важно, колкото са големите болници в столицата. Да има пътища между селата е точно толкова важно, колкото да се строят магистрали\", подчерта Нинова. \n\"Заради бедност ви е обзело отчаяние, страх, безразличие и апатия. Не вярвате на никого, знам го. Всеки ден съм сред вас и знам, че 27 г. хора от всички партии са ви лъгали, че ще направят нещо за вас, а са работили за себе се. Опитайте се, колкото и да ви е трудно, да преодолеете това недоверие. Преодолейте страха си, че ще ви мачкат, че ще знаят как сте гласували\", призова Нинова. По думите й, ако народът не вземе съдбата си в свои ръце, ако не прояви смелост и сила, тази агония ще продължава. \"Не позволявайте на никой политик да ви държи в подчинение, след като ви е докарал до просешка тояга. Никоя партия сама, никой кмет сам, без подкрепата на народа си, няма да успее да промени нещата. Ние искаме промяна, но ни трябва вашата воля\", заяви лидерът на БСП.  Не позволявайте на никой политик да ви държи в подчинение, след като ви е докарал до просешка тояга, призова Корнелия Нинова жителите на Вълчи дол \n    \n", "date": "2017.10.02", "title": " Лидерът на БСП подкрепи кандидата за кмет на левицата във Вълчи дол"}
{"url": "http://duma.bg/node/153499", "text": "\"Не се страхувайте, борете се заедно с нас срещу модела ГЕРБ в общините. Вижте как скочиха хората срещу \"Суджукгейт\", как надигнаха глас срещу шуробаджанащината в Хасково. ГЕРБ се разпадат и в Ботевград. Структурите им се самоизяждат помежду си за власт и пари.\" Това заяви лидерът на БСП Корнелия Нинова, която дойде в Трън, за да участва в митинг-концерт в подкрепа на кандидата за кмет на общината Божидар Страхилов, издигнат от ИК \"Заедно за доброто на Трънско\" и подкрепен от БСП. Заедно с нея на трибуната застанаха депутатите от \"БСП за България\" Станислав Владимиров и инж. Любомир Бонев, членът на ИБ на левицата ген. Бриго Аспарухов, областният лидер на БСП в Перник Валентин Петков, председателят на ИК Ташко Минков. \n\"Подкрепете Божидар Страхилов! Той е офицер на честта, който цял живот е служил само на отечеството ни, а не поредната спусната \"калинка\". Страхилов никога не е участвал в политически игри, договорки и задкулисие. Той е почтен и земен. Във вашите ръце е промяната на Трън\", обърна се към присъстващите Нинова. \n\"ГЕРБ нямат морално право да претендират за прозрачно и честно управление. Нека заедно да направим промяната на този модел в Трън. Ние сме тук, за да ви покажем, че и малките общини, и всяко село е важно\", отбеляза Нинова. Тя припомни, че ГЕРБ са приели отново на първо четене закона за вечните концесии. \"Техен кмет би изпълнил волята на централната власт за концесия на мината в Трън, но този на левицата не би позволил това. ГЕРБ твърдят, че приватизацията е свършила, но вечните концесии са тяхната нова приватизация. Вече не на предприятия, а на националните богатства\", обясни лидерът на БСП. Нинова предупреди, че ако в Трън отново бъде избран кмет на ГЕРБ, той ще изпълни нареждането за влизане във ВиК асоциацията, което ще доведе до увеличаване на цената на водата. Тя подчерта, че БСП не би допуснала повишаването при ниските доходи на хората. \nПо-късно тя обяви, че БСП пуска три жалби до компетентните органи за вота в Трън. \"Кметски наместници, назначени от ГЕРБ, отказват да приемат искане за гласуване по настоящ адрес или не издават входящи номера. Кандидатът на ГЕРБ ползва администрацията на общината и кметските наместници в работно време за изборна кампания. Имаме информация и за купуване на гласове. Очевидно машината за натиск и манипулации на изборите отново заработи. Ще срещне нашия сериозен отпор и волята на хората в общината за честен и обективен вот. Всеки ден до изборите с нашите депутати и активисти ще бъдем във всяко село на общината и ще следим за нарушения\", предупреди Нинова. \nПреди митинга тя се разходи из централната улица на Трън и посети пазара. Трънчани я обсипаха с цветя и прегръдки и й благодариха за това, което БСП прави в НС в защита на обикновените хора. Те се оплакаха от беднотията, от липсата на работа и перспектива, от това, че децата им са напуснали родните домове и повечето от тях са в чужбина. Нинова получи за спомен съд от уникалната бусинска керамика и речник на регионалния говор \"Трънските думи\" от Асен Младенов. \nВреме е за промяна в управлението на Трън, заяви Божидар Страхилов. За десетгодишното си управление ГЕРБ закриха болницата, строителния техникум, единственото работещо предприятие в общината за производство на минерална вода в с.Банкя, припомни Страхилов. Той обеща да осигури още една линейка в спешната помощ, да работи за развит бизнес и туризъм, за намаляване на безработицата, за подобряване на инфраструктурата, за развитието на туризма. Ще се грижа за сигурността и спокойствието ви и всички текущи проблеми ще решаваме заедно, поясни кандидатът за кмет. \"Промяната е възможна. Разчитам единствено на вашия разум, достойнство и твърд трънски характер. Обединете се и го направете така, както го направихте на референдума срещу мината. Заедно за доброто на Трънско. Не пропускайте този шанс!\", призова съгражданите си Страхилов. Снимка Емилия Костадинова Божидар Страхилов никога не е участвал в политически игри, договорки и задкулисие. Той е почтен и земен, заяви Корнелия Нинова     \n", "date": "2017.10.02", "title": "Корнелия Нинова призова трънчани да преборят модела ГЕРБ  "}
{"url": "http://duma.bg/node/153500", "text": "    С прожекцията на филма \"Допълнение към ЗЗД\" на 2 октомври (днес) от 18 ч. в кинозалата на Националния клуб на БСП (ул. \"Позитано\" 20) продължава програмата, с която отбелязваме 95-годишнината от рождението на големия български сценарист, писател, общественик и интелектуалец Анжел Вагенщайн. \n    Премиерата на българския игрален филм  \"Допълнение към ЗЗД\" е била през 1976 г. Филмът е носител на Наградата на СБФД за 1976 г. за режисурата на Людмил Стайков и за сценария на Анжел Вагенщайн, на Наградата на София за киноизкуство (1976), на Наградата на журито, Неапол (1977), на \"Сребърен Лачено\", Авелино (1978), на Статуетка \"Свобода\" за женска роля на Виолета Донева, Сопот (1979) и много други. \n    През октомври в кинозалата на Националния клуб на БСП ще бъдат показани и филмите на Вагенщайн \"Звезди\" (1959), \"Сълзи в очите, звезди в косите\" (1977), \"След края на света\" (1998), \"Борис I - Покръстването\" (1985) и \"Борис I - Слово за буквите\" (1985). Входът е свободен.     \n", "date": "2017.10.02", "title": "Вечери с филмите и книгите на Анжел Вагенщайн"}
