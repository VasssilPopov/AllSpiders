{"url": "https://duma.bg/vip-patsienti-li-n198550", "text": "Четири милиарда лева  . На този фон и Ф-16 ще ни се видят евтини. Управляващите сигурно са полудели или за пореден път показват, че нямат капацитет да променят уродливи практики. А налагат нови - също толкова уродливи, под благовидния предлог за по-добро лечение и по-добър контрол. Подкрепяни всъщност от дългото мълчаливо съгласие на самите болни, които всеки притиска както му се иска в менгемето на парите за оздравяването им. Човек винаги ще избере живота пред смъртта, но цената му у нас от ден на ден става по-висока, дори недостижима за бедните, които се нуждаят от лечение. Смешно е, че в Закона за здравното осигуряване изрично щяло да се впише, че болниците са длъжни да не искат пари за поето от касата лечение. Освен ако... болният поиска нещо повече и по-качествено извън поетото от НЗОК. За това \"нещо\" и сега се искат пари - отделна стая, \"избор\" на екип, по-съвременни лекарства, нормално обслужване. А новото е плащане за... точния час на раждане. Но ако си мислите, че всички ще се превърнем във ВИП пациенти с новото доплащане, много се лъжете. Пак ще си е същото. Болниците ще изпишат ценоразписи като слънце - за всякакви такси и услуги. Министърът и хората му ще спретнат една наредба и тя като слънце, и всичко ще е официално. А на практика грижата в болничната помощ пак ще е недостатъчна, цените на клиничните пътеки ще варират от добри до плачевни. Пак ще има недофинансирани здравни заведения и направления, пак ще се роят частните болници и договорите им с касата. Бюджетът й тази година е за над 2 млрд. за болнична помощ, но ще остане вариантът \"плаща този, на когото ножът е до кокала\" - въпреки десетките разписани от закона форми, контролът на медицинските дейности, достъпност до медицинска помощ, един билюк мега агенции, дирекции, съсловни организации, сдружения и т.н. Основният въпрос не е как ще се лекува болният, а колко ще струва и кой ще плаща. Ясно е какво ни чака, щом и сега, при 50% доплащане за здраве, капацитети в кавички по върховете ни каканижат лафове от рода на: \"Популистките приказвания на някои политици, че в България всичко е безплатно и трябва да бъде безплатно, се сблъскват с реалността, където виждаме, че не всичко е безплатно.\" Не знам за популизма, но у нас здравеопазването е безплатно по Конституция! Оправдание за некадърността, бездействието и ламтежа винаги ще се намерят. А през това време пациентите, за радост на здравните корифеи, ще продължават да намаляват. Пък те ще отчитат, че задачата е изпълнена. Защото нямаме бъдещ Закон за защита на изчезващата българска нация.", "date": "2019.08.27", "title": " ВИП пациенти ли?"}
{"url": "https://duma.bg/borisov-zashtiti-diplomaticheskoto-naznachenie-na-plamen-georgiev-n198545", "text": "След две седмици мълчание премиерът Бойко Борисов най-накрая защити решението си за изпращане на бившия шеф на КПКОНПИ Пламен Георгиев за консул във Валенсия. \"Пламен Георгиев е с няколко образования, хиляди награди, милиарди задържани и конфискувани средства, няколко езика. Има достатъчно езикова подготовка\", заяви Борисов в отговор на журналистически въпроси в Костинброд, след като преряза лентата на заводско разширение. \"Явно това е някаква поръчка\", разгневи се той, давайки да се разбере, че тази тема в случая е неуместна. На въпрос как ще убеди хората в назначаването на ексшефа на КПКОНПИ за дипломат след скандалите с незаконната му тераса, премиерът отговори: \"Нямам намерение да ви убеждавам вас, вие сте убедени по друг начин. Взехме решение, изпратихме го консул. Хиляди такива консули има. Вие не можете да изброите консулите в Европа.\" По повод критиките на президента Румен Радев към управлението на ГЕРБ Борисов заяви, че на държавния глава не му отива да говори на Шипка такива неща. Решението за смяната на директора на НСО ген. Данчо Дяков пък му дошло изненадващо, но МС го е приел. Отказвайки да отговаря на повече въпроси, Борисов посъветва медиите \"да пуснат каквото са казали в Костинброд посланиците на Гърция и САЩ\". Двамата дипломати формално оцениха средата у нас като добра за бизнес и обещаха още инвестиции.  В края на миналата седмица при посещение в Крумовград Борисов по същия начин отклони въпросите на медиите по други теми, защото не били подходящи за случая. \"Ще се научите да ме питате нещо, което е важно, а не измишльотините на някой\", скастри премиерът журналистите.", "date": "2019.08.27", "title": "Борисов защити дипломатическото   назначение на Пламен Георгиев "}
{"url": "https://duma.bg/chasti-ot-sofiya-ostavat-bez-topla-voda-do-kraya-na-avgust-n198541", "text": "Части от София остават без топла вода до края на август. От вчера до 31 август няма да има подаване на топла вода в някои райони на столицата, съобщи пресцентърът на \"Топлофикация София\". През това време ще се извършва ремонт, който изисква цялостно спиране на ТЕЦ \"София\". \"Софийска вода\" ще ремонтира основен индустриален водопровод, захранващ централата. Това засяга абонати, които живеят в Кварталите \"Фондови Жилища\", \"Св. Троица\" и \"Банишора\", Зона Б-5, Б-18, Б-19. Част от жк \"Илинден\" в района между ул. \"Цар Симеон\", ул. \"Зографски манастир\", ул. \"Л. Весов\", ул. \"Хисаря\", бул. \"Тодор Александров\", бул. \"К. Величков\" също остават без топла вода. Също и част от кв. \"Лозенец\" в района между бул. \"Евлоги и Христо Георгиеви\", ул. \"Крум Попов\", ул. \"Ц. Церковски\" и ул. \"Иглика\". Сред засегнатите е и част от жк \"Толстой\" в района между ул. \"Будинци\", ул. \"Ген. Жостов\", ул. \"Елов Дол\", бул. \"Илиянци\" и ул. \"Хан Кубрат\". Също и централната градска част между бул. \"Хр. Ботев\", бул. \"Македония\", ул. \"Доспат\", бул. \"Прага\", бул. \"Патриарх Евтимий\", ул. \"Фритьоф Нансен\", бул. \"Евлоги и Христо Георгиеви\", бул. \"Ген. Данаил Николаев\", ул. \"Каменоделска\", ул. \"История Славянобългарска\" и бул. \"Княгиня Мария Луиза\".", "date": "2019.08.27", "title": " Части от София остават без топла вода до края на август "}
{"url": "https://duma.bg/zlatoto-ne-e-bilo-tolkova-skapo-ot-april-2013-g-n198539", "text": "В началото на седмицата златото успя да запише ново рекордно поскъпване, което е най-високото ниво от 12 април 2013 година, съобщава АП. Цената на златото се е запътила към преминаването на нов праг от 1600 долара за тройунция на фона на влошаващите се отношения между САЩ и Китай на търговския фронт. Това нанася удар по прогнозите за глобален растеж, но също така и стимулира търсенето на благородния метал, превърнал се отдавна в убежище за инвеститорите, посочва \"Блумбърг\". Минути след 8 ч. българско време цената на златото поскъпна с над процент до 1553, 25 долара за тройунция. С поскъпването на метала се увеличава и стойността на акциите на добивните компании. Златото би трябвало да продължи да поскъпва, тъй като инвеститорите продължават да търсят убежище от търговското напрежение в очакване на ново понижаване на лихвите от страна на Федералния резерв, посочват анализатори. Среброто също записа ръст. То поскъпна с 1,49% до 17,70 долара за унция. Това е рекорд от септември 2017 година. Платината поскъпна с 0,38% до 860,77 долара. Паладият пък загуби само 0,09% до 1460,86 долара. В средата на месеца достигна нови максимални нива за почти 6-годишен период.", "date": "2019.08.27", "title": " Златото не е било толкова скъпо от април 2013 г."}
{"url": "https://duma.bg/davat-300-lv-samo-ako-ne-gledash-praseta-godina-n198542", "text": "Обезщетенията за мерките срещу африканската чума по свинете предизвикаха напрежение в Първомайско. Собственици на стопанства, които сами са заклали прасетата си, се обявиха против изискването да подпишат декларация, че няма да отглеждат свине през следващите 12 месеца. Според хората това е уловка. Експерти вече обявиха, че след огнище на чума са необходими между 3 и 6 месеца, за да се възобнови свиневъдството. Вчера изтече срокът, в който кметовете трябваше да предадат протоколите, на базата на които хората да получат по 300 лв. обезщетение за дезинфекция. В началото на месеца премиерът Борисов обеща на стопаните по 300 лв. и по едно прасе от бизнеса. Мерките срещу африканската чума по свинете предизвикаха напрежение в Първомайско, съобщи БНТ. \"Има една уловка. Хората се притесняват, че като получат сега тези 300 лв., няма да могат през следващите 12 месеца да отглеждат животни в тоя обект - да си гледат животни през следващата година\", обясни Тодор Тодоров, кмет на село Виница. За същия проблем говори и Радка Петкова от село Крушево. \"Хората, като стигнат до точката в протокола, че 12 месеца не трябва да отглеждат свине в стопанството, отказват се. Какво става с тях? Как тяхното стопанство ще бъде дезинфекцирано? И не се ли ощетяват хората, които са извършили това? Значи болестта, ако я има, пак ще я има\", обясни Радка Петкова. Кметове на села в общината настояват за съдействие от страна на държавата при дезинфекцията на личните стопанства. Най-различни експерти обявиха, че при открито огнище на африканска чума са необходими между 3 и 6 месеца, за да се възобнови отглеждането на прасета.  Заради протестите на стопаните в началото на месеца премиерът Бойко Борисов бе в Пазарджик, за да потушава недоволството им. След среща с недоволните, на която присъства и земеделският министър Десислава Танева, той обеща компенсации за стопаните. Семействата, които трябва да заколят прасетата си, ще получат по 300 лева за дезинфекция на дворовете от държавата, както и по едно малко прасе от бизнеса. Борисов обяви тези компенсации за толеранс, тъй като прасетата в дворовете не са регистрирани и \"по регламент и закон са незаконни\". Вчера изтече срокът, в който кметовете трябва да предадат констативните протоколи за стопанствата, които сами са умъртвили своите животни. Целта е от 1 септември да започне изплащането на помощта от 300 лв. на собственик. Документите се представят в областните епизоотични комисии. Те трябва да бъдат заверени от областните управители и от официалните ветеринарни лекари с подпис и печат. Според някои кметове обаче срокът не може да бъде спазен. По места се оказа проблем и това, че част от стопаните нямат банкови сметки и засега не е ясно как ще им бъдат изплатени парите.", "date": "2019.08.27", "title": "Дават 300 лв., само ако не гледаш прасета година "}
{"url": "https://duma.bg/tets-ove-na-kovachki-goryat-opasni-boklutsi-ot-italiya-n198546", "text": "Топлоцентралите на Христо Ковачки в Перник, Сливен и Гълъбово горят опасни боклуци от Италия. Това потвърди вчера депутатът от \"БСП за България\" Таско Ерменков, зам.-председател на енергийната комисия в НС. По думите му италианската държава плаща 200 евро на тон на фирми, които събират боклуците там. \"Те от своя страна плащат 47 евро на тон отпадъците да бъдат докарани до България и 53 евро на български фирми, които ги приемат\", обяви Ерменков.  Депутатът е бил сезиран няколко пъти от граждани от Сливен и Перник, които живеят в близост до топлофикациите, че е започнало изгарянето на боклуци, което води до много силни и неприятни миризми. \"Да, наистина един от начините за утилизиране на битовите отпадъци е тяхното изгаряне, но то не може да бъде универсално. Има боклуци, които трябва да бъдат унищожавани при високи температури, каквито са в циментовите заводи. Ако такава смет се гори в топлоелектрическите централи, емисиите, които се получават, са изключително вредни. Като капак държавата плаща преференциални цени за това, че уж се използва биомаса за производството на енергия\", коментира Ерменков. Той съобщи, че на няколко централи, които се намират на територията на РИОСВ в Стара Загора, им е издадено становище, че не е необходимо да се прави оценка на въздействието на околната среда. \"Най-вероятно печалбата отива за онзи, на когото са му позволили така да действа и да има монопол на пазара на ел.енергия. Доказателство е това, че цената на уж независимата енергийна борса е по-висока с 50 процента. БСП не е срещу Ковачки, а е за върховенството на закона. Не може в държавата да царува безхаберието и заради благоденствието на един човек да страдат останалите\", категоричен Ерменков. Припомняме, че за екологичен проблем при изгаряне на боклуци в топлоцентралите алармираха във вторник от БСП. Социалистите вече внесоха сигнал в прокуратурата за монопол на електроенергийния пазар на дружества, свързани с бизнесмена Христо Ковачки. ", "date": "2019.08.27", "title": "ТЕЦ-ове на Ковачки горят опасни боклуци от Италия"}
{"url": "https://duma.bg/sofiya-dava-250-000-leva-za-plastiki-v-novite-metrostantsii-n198543", "text": "Близо 250 000 лева ще даде Столичната община за две художествени пластики, които трябва да бъдат поставени в новите метростанции от линия три. От \"Метрополитен\" са обявени две обществени поръчки.  106 000 лева без ДДС ще струват изработката и монтажът на пластиката от неръждаема стомана на 4 комплекта орли. Скулптурите са по проекти на проф. Митко Динев и арх. Красен Андреев. Те ще бъдат поставени на станция 8 \"Орлов мост\".  Други 116 000 лева без ДДС пък ще бъдат предоставени за пластика в станция 6 \"Театрална\". Скулптурно-керамичната композиция ще е от отделни релефни елементи и ще бъде на тема \"Театър\". Размерът й ще е 3 на 5 метра. Проектът е на авторски колектив Лилия Бонева, Анастасия Бонева, арх. Пламен Генчев и арх. Константин Косев. ДУМА припомня, че първите метровлакове по третия лъч на метрото ще бъдат пуснати през февруари 2020 г. Първоначално срокът бе септември тази година. ", "date": "2019.08.27", "title": "София дава 250 000 лева за   пластики в новите метростанции"}
{"url": "https://duma.bg/banov-zabarka-skandal-v-muzikalnoto-uchilishte-n198544", "text": "Министърът на културата Боил Банов забърка скандал в Националното музикално училище \"Любомир Пипков\", след като в неделя поиска оставката на директорката Столина Добрева, а след протеста на родители и ученици вчера пред Министерството на културата се отказа да я уволнява. До казуса се стигна след публикация на оперната певица Дарина Такова във фейсбук, че е искала да кандидатства за преподавател в училището, но й било отказано, тъй като според регламента на конкурса трябва да изпее 5 произведения, въпреки че талантът й е признат на световно равнище. Такова подчерта, че от 12 години е слязла от сцената заради травма на гласните струни. Малко след това Банов също обяви във фейсбук, че на следващия ден очаква оставката на Добрева на бюрото си. \"Добрева е спазила процедурата за провеждане на конкурса. Парадоксалното е, че министърът иска оставка на човек, който е спазил правилата, а не обратното\", възмущаваха се протестиращите от решението на Банов. Те го призоваха да прояви благоразумие и да се извини на директорката. Родители и ученици обаче смятат, че преподавател като Такова ще е чест за музикалното училище.  Министърът покани директорката на среща, на която тя отказала да подаде оставка. Той пък изразил несъгласие с решението й да следва процедурата. Според него оставката в случая e \"морален казус\". Банов разпоредил проверка в училището, защото имало начини да се променят правилата за конкурсите.  Самата Добрева твърди, че министърът не й е поискал оставката. Тя изтъкна, че уважава таланта и постиженията на Дарина Такова и ще я покани да проведе майсторски класове или да преподава като лектор, но не и като щатен учител.", "date": "2019.08.27", "title": "Банов забърка скандал в музикалното училище"}
{"url": "https://duma.bg/balgarite-spestili-53-mlrd-lv-v-banki-n198540", "text": "Българите имат на влог над 53 милиарда лева в края на юли. Спестяванията на домакинствата са нараснали с 8,1% спрямо същия месец на миналата година, показва статистиката на БНБ. Сериозен ръст на депозитите е регистриран и при финансовите предприятия. Те са скочили с 35,1% през юли 2019 г. спрямо юли 2018 г. и в края на този месец достигат 3,500 млрд. лв., или 3% от БВП. Депозитите на нефинансовите предприятия възлизат на 24,144 млрд. лв., или 20,9% от БВП. В края на юли 2019 г. кредитите за неправителствения сектор са 59,860 млрд. лв. (51,7% от БВП) при 59,372 млрд. лв. към юни 2019 г. (51,3% от БВП). През юли 2019 г. те се увеличават на годишна база с 6,5% Нетните чуждестранни активи са 60,015 млрд. лв. в края на отчетния месец при 58,287 млрд. лв. в края на юни 2019 година, като нарастват с 11,5% в сравнение с юли 2018 г. (11,8% годишно повишение през юни 2019 година). ", "date": "2019.08.27", "title": " Българите спестили 53 млрд. лв. в банки"}
{"url": "https://duma.bg/80-000-lv-na-mesets-praskala-ekskmetitsata-na-strazhitsa-za-sim-karti-n198547", "text": "Около 80 000 лева харчила бившата кметица на Стражица Детелина Борисова, която сега е зам. областен управител на Велико Търново, за 700 СИМ карти. Те са плащани с пари от общинския бюджет по договор в периода 2012-2015 г. За сравнение до 2011 г. кметството е имало между 150 и 180 работещи СИМ карти, които са използвани от общинската администрация, при сметки от 30 000 до 40 000 лева на година. За това алармира вчера депутатът от \"БСП за България\" Явор Божанков. Сигналите за съмнителните сделки на Борисова, докато е заемала кметския пост, са внесени в прокуратурата и КПКОНПИ, съобщи Божанков. От позицията й са се възползвали и нейни роднини. Преди месец Божанков алармира, че имотното състояние на Борисова се е увеличило значително по време на мандата й. \"През 2016 г. тя е придобила терен от 2600 квадрата с 450 кв. м със сгради на цена от 13 лв. и 33 стотинки на кв. метър като по това време пазарните цени са доста по-високи. Две години по-рано дъщерята на Борисова закупува имот от ТПК в Стражица. Съпругът на екскметицата пък става собственик на кафе-аператив, четири помещения и поземлени имоти. Майката на Борисова също купува имоти, повечето от които са в Стражица. Братът на Борисова участва и печели обществени поръчки за 1,38 млн. лв. със своята строителна фирма \"Еврострой ВТ\", като в тази фирма участие има и бившата кметица. Дружеството е участвало в обществени поръчки като подизпълнител на територията на община Стражица\", разказа тогава депутатът от БСП.  \"Публичните институции трябва да дадат отговор на въпросите за произхода на средствата, с които са закупени имоти и движима собственост. Очакваме и констатация дали има конфликт на интереси във връзка с изпълнението на обществени поръчки, които фирмата на брата на Борисова е изпълнявала\", посочи Божанков.  Втора година няма движение по двата сигнала, подадени от новото ръководство на община Стражица, коментира народният представител. Божанков припомня и случай за изпълнение на строително-монтажни работи по изграждането на подпорна стена при строежа на пътя Мирово - жпгара Асеново-Асеново. Няколко дни преди местните избори през 2015 г. е форсирано изпълнението на обекта за над 200 000 лв. По информация на сегашното общинско ръководство на Стражица той е изпълнен без необходимите строителни книжа. Сигналът е подаден на 15 февруари 2016 г. и до момента няма резултат, коментира Божанков.", "date": "2019.08.27", "title": "80 000 лв. на месец пръскала екскметицата на Стражица за СИМ карти"}
{"url": "https://duma.bg/korneliya-ninova-tsinizam-e-da-se-hvalish-s-patishta-godina-sled-katastrofata-pri-svoge-n198549", "text": "Лидерът на БСП Корнелия Нинова се разгневи на поредните предизборни хвалби на Бойко Борисов за прекрасните пътища, които прокарвал. \"Цинизъм е да се хвалиш със строителство на пътища в деня, в който се навършва една година от катастрофата край Своге, която отне 20 човешки живота, г-н Борисов. Експертизата доказа некачествено строителство. А един пожар под магистрала \"Струма\" компрометира прясно построения участък, за който са пръснати и европейски средства, и парите на българските данъкоплатци. Правите го, возейки в джипа си Нанков, който \"пое\" политическата отговорност, като от министър го назначихте за зам.-министър. Тези факти казват всичко. Воаяжите ви едва ли заслужават повече внимание\", написа във фейсбук лидерът на левицата.  Премиерът подкара и вчера джипа си на предизборна обиколка, инспектирайки втори път за месец и половина един и същ строящ се участък от автомагистрала \"Европа\". \"Преди 3 месеца беше нива, а сега ще стъпим на асфалт на АМ \"Европа\". Затова много се дразнят другите институции - няма какво да покажат. Взели сме решение, инвестирали сме, построили сме и сме го дали на хората\", редеше с възхита Борисов пред камерите в джипа, докато возеше зам.-министъра на регионалното развитие Николай Нанков и министъра на икономиката Емил Караниколов.", "date": "2019.08.27", "title": "Корнелия Нинова:   Цинизъм е да се хвалиш с пътища   година след катастрофата при Своге "}
{"url": "https://duma.bg/kratki-novini-n198535", "text": "Президентът на САЩ Доналд Тръмп е предложил няколко пъти на висши служители от Министерството на вътрешната сигурност и от службите, отговарящи за националната сигурност, да се хвърлят атомни бомби срещу ураганите, преди да са връхлетели територията на САЩ, твърди американският информационен сайт Axios. \"Хората бяха изумени. След като съвещанието приключи, си помислихме: \"Какво се случва? Какво правим с това?\", заявяват пред изданието източници, които са чули думите на президента. Иранският външен министър Мохамад Джавад Зариф започна азиатската си обиколка в Пекин на фона на проблемите с американските санкции. Там той се срещна с китайския външен министър Ван И и каза, че двойката е обсъдила 25-годишна пътна карта за засилване на икономическото сътрудничество между двете страни. Китай продължава да изкупува ирански суровини, въпреки санкциите. Обиколката включва още Япония и Малайзия.  Президентът на Косово Хашим Тачи подписа указ за разпускане на парламента, но не съобщи датата на предсрочните избори. Хашим Тачи увери, че ще обяви датата на предсрочните избори много скоро, след като проведе консултации с политическите партии. Най-често споменаваната дата за това е 6 октомври.  „Очакваме, че в най-скоро време в Сирия, на изток от Ефрат, ще влязат турските сухопътни войски. Смятам, че повече никой няма да се опита да постави на изпитание решителността на Турция да ликвидира терористичната заплаха на турско-сирийската граница“, заяви турският президент Реджеп Ердоган, имайки предвид кюрдските сили. Ердоган се надява, че Турция ще победи в борбата за надмощие в региона, включително в Ирак, Сирия и Източното Средиземноморие, предаде Анадолската агенция.", "date": "2019.08.27", "title": "Кратки новини"}
{"url": "https://duma.bg/bolsonaro-kato-svetoven-problem-n198534", "text": "Когато Жаир Болсонаро встъпи на власт в Бразилия през зимата, малцина очакваха, че неговото управление ще се превърне в световен проблем толкова бързо. Но само седем месеца по-късно вече имаме “видими резултати” - Амазония гори и това засяга цялата планета. Тропическата джунгла неслучайно е наричана “белия дроб на Земята”, тя осигурява 20% от целия кислород на нашия общ дом. Така че, когато Амазония е в пламъци, проблемът е на всички нас.  Още в началото на мандата си новият бразилски президент даде да се разбере, че няма намерение да се отнася отговорно към околната среда и природните богатства на държавата си, като вместо това ще даде приоритет на икономическите интереси на местни и чужди компании. Може би най-ярката илюстрация за мирогледа на Болсонаро и неговият кабинет даде министърът на околната среда Рикардо Салес, който без притеснение заяви, че най-добрият начин да се опази Амазония е да бъде “монетизирана” - т.е. опоскана и унищожена. Съответно едно от първите действия на новата власт бе да редуцира рязко финансирането на държавните агенции, натоварени с екологични и контролни функции. В такава степен, че на тях им стана практически невъзможно да изпълняват същите тези функции.  Все пак през юни излезе доклад на бразилския Национален институт за космически изследвания, който чрез сателитни снимки установи, че обезлесяването на Амазония е нараснало с цели 88% спрямо същия период през 2018 г. Вместо да се стресне от тези притеснителни данни обаче, Болсонаро ги нарече “лъжа” и - както обикновено се получава при крайнодесните политици - започна да търси някакъв имагинерен заговор на левите срещу управлението. А през август, когато вече и пожарите започнаха, той и неговите подчинени дори се опитаха да прехвърлят вината върху левите партии и екологичните организации, като в началото твърдяха, че пожарите са започнати от тях с цел да бъде дискредитирано управлението.  Истината обаче е друга - богатата на ресурси Амазония винаги е била апетитна хапка за частни компании. Още по времето на колонизацията на Бразилия португалците оценяват несметното богатство, което този регион предлага. Дълги години липсата на технология, както и съпротивата на местните индиански племена опазват тропическата гора. С развитието на науката човечеството започва да оценява не само икономическия й потенциал, но и жизненоважното значение, което тя има да поддържане на планетарната екосистема, и големи части от нея получават статут на резерват.  При Болсонаро обаче с помощта на тежки машини, частни охранителни фирми и благосклонно правителство хищническият капитализъм най-после сложи ръка на този безценен ресурс. Там, където няма достатъчно потенциал за дърводобив, се разчиства площ за отглеждане на животни. Бразилия е един от най-големите износители на телешко в света, а като част от икономическата зона “Меркосур” наскоро сключи и много спорен договор за свободна търговия с богатия ЕС, с който ще получи достъп до европейските пазари. Голяма част от пожарите днес са умишлени, резултат именно от очакването за повече износ и съответно необходимостта от още площи за животновъдите. Така ЕС, освен че работи против интереса на собствените си фермери, е и съучастник в екологичната катастрофа, на която сме свидетели в момента. Сега може би има хора, които ще се радват на евтино бразилско телешко. Реалната цена обаче е доста по-висока и ще се плати от бъдещите поколения на човечеството. ", "date": "2019.08.27", "title": "Болсонаро като световен проблем"}
{"url": "https://duma.bg/balgarite-doplashtat-4-mlrd-leva-na-bolnitsite-n198548", "text": "Доплащанията на пациентите в болниците възлизат на около 4 милиарда лева годишно. Те невинаги са основателни, призна управителят на Националната здравноосигурителна каса Дечо Дечев в тв интервю. Според него в държавните и общинските болници се плаща под масата, а в частните - организирано, като се измислят различни допълнителни услуги, които да ги оправдаят. Коментарът му бе по повод законови промени, обявени за обществено обсъждане миналата седмица. Те предвиждат част от доплащанията в болниците да бъдат забранени. В същото време обаче се оставя вратичка за вземане на пари под масата.  Дечев обясни проблема с доплащанията с неясната наредба, която определя какво трябва да покрива една клинична пътека. Тя допуска тълкувания какво трябва да се доплаща. Той даде за пример частни болници, в които за всеки леглоден се заплаща такса. Тя започвала от 70 лв. и завършвала до 120 лв. в зависимост от стаята. \"Шапка за баня, малка паста за зъби, пластмасова четка за зъби и - 80 лв. Дадено е правото всеки да ценообразува\", разказа управителят на здравната каса. Дечев призна, че това се правело и в държавни, главно университетски болници, но там тези плащания невинаги ставали през касата на болницата. Управителят на НЗОК обясни това с лош мениджмънт и затваряне на очите при тези практики. Затова Дечев подкрепя новите законодателни промени, предлагани от Министерството на здравеопазването. Според него в алгоритъма на всяка пътека ще бъде пределно ясно записано какво се покрива и какво не. Той вижда като правилен подход всичко, което не се покрива от клиничната пътека, да остане предмет на допълнителното здравно осигуряване. Дечо Дечев влезе в задочен спор с министъра на здравеопазването, който предлага паралелно съществуване на здравна каса и частни фондове, които да я конкурират, но с право да формират печалба. Концепцията на Кирил Ананиев по думите на Дечев съдържа риска от подбор на осигурени на база на тяхното финансово положение и степента на тяхното здраве. Така бедните и болните щели да останат контингент на касата, а богатите и здравите да отидат при частните нови осигурители. По-късно лидерът на БСП Корнелия Нинова коментира думите на Дечев. Според нея при десетгодишното управление на ГЕРБ партията е закотвила България на дъното на Европа и по отношение на здравния статус и смъртността. \"Здравната реформа е крещящо наложителна и трябва да започне с премахване статута на търговски дружества на болниците\", категорична бе Нинова. ", "date": "2019.08.27", "title": "Българите доплащат   4 млрд. лева на болниците"}
{"url": "https://duma.bg/izrael-otnovo-atakuva-sasedna-darzhava-n198537", "text": "Държавната новинарска агенция на Ливан съобщи, че израелски военни самолети са атакували палестинска база в източната част на страната, близо до границата със Сирия. В информацията се уточнява, че вчера сутринта в рамките на няколко минути са били извършени три въздушни удара, като е била поразена база на подкрепяна от Сирия групировка, известна като Народен фронт за освобождение на Палестина - Генерално командване. Малко по-късно властите в Иран отправиха заплашително предупреждение към Израел, подчертавайки, че той трябва да разбере, че последните му \"агресивни действия\" в региона ще имат последствия, тъй като Ирак, Сирия и Ливан имат право на самозащита. По-рано израелски военни съобщиха, че са нанесли самолетни удари по ирански обекти близо до Дамаск, за да спрат атаката на ирански безпилотни бойни самолети. Цел на бомбардировките са били обекти на иранското подразделение „Кудс” и шиитските отряди в Акраба на югоизток от Дамаск.  Ливанското движение „Хизбула” съобщи за свален израелски безпилотен самолет в южната част на Бейрут. Представители на Ирак също обвиниха преди седмица Израел за нанесени въздушни удари от безпилотни самолети. Според тях действията са били координирани с военновъздушните сили на САЩ. ", "date": "2019.08.27", "title": "Израел отново атакува съседна държава"}
{"url": "https://duma.bg/vlyazoha-v-sila-novi-sanktsii-sreshtu-rusiya-n198538", "text": "КОР Вторият пакет от американски санкции срещу Русия във връзка със случая \"Скрипал\" влезе в сила, съобщи РИА \"Новости\". Както твърдят във Вашингтон, повод за това решение е, че Москва не е предоставила гаранции за неизползване на химическо и биологическо оръжие. Първият пакет влезе в сила на 27 август 2018 година. В съответствие с тези санкции американската помощ за Русия е прекратена по Закона за чуждестранна помощ от 1961 г., \"с изключение на спешната хуманитарна помощ, храна и други селскостопански продукти\". Държавният департамент престава да издава лицензи за износ на руски държавни компании за американски оръжия и продукти с двойна употреба, с изключение на износа, необходим за космическото сътрудничество и както и продукти, необходими за осигуряване на безопасността на полетите на гражданската авиация. На Русия също са отказани \"всякакви заеми, кредитни гаранции и друга финансова подкрепа\" от която и да е американска институция. Новият пакет санкции включва ограничения върху руския държавен дълг и обещанието на Вашингтон да обезкуражи международни финансови институции като МВФ и Световната банка да отпускат заеми на Москва. На американските банки ще бъде забранено да дават заеми на руското правителство не в рубли. Освен това ще бъде наложена забрана за износ на продукти с двойна употреба в Русия, които могат да бъдат използвани за разработване на химически и биологични оръжия. Администрацията във Вашингтон обаче не предприе някои предвидени по-строги мерки като опцията за намаляване на нивото на дипломатическите отношения и забрана на полетите на държавните авиокомпании. Последната мярка би \"ударила\" \"Аерофлот\". Не беше приложена и възможността за забрана на всеки внос от Русия, включително нефт и нефтопродукти. В същото време президентът на САЩ Доналд Тръмп продължава да убеждава колегите си от Г-7, че е необходимо Русия да се върне във формата. Идеята му обаче не бе подкрепена. Лидерите били стигнали до \"общото мнение, че сега е още прекалено рано\". Европейските държавни глави от Г-7 продължават да смятат, че Москва е отговорна за неизпълнението на Минските договорености за Украйна. Твърди се дори, че вечерята на лидерите в неделя била \"доста напрегната\" заради разминаване в позициите. Русия обаче не бе единственото разногласие на форума в Биариц. Президентът на САЩ се размина във възгледите с ръководителите на страните от Г-7 по въпросите на международната политика, в това число засягащи Русия, Китай и Иран, написа влиятелният \"Уолстрийт джърнъл\". На срещата на върха на Г-7 бе продемонстрирана \"изолацията\" на Тръмп на световната сцена, заключава изданието.", "date": "2019.08.27", "title": "Влязоха в сила нови  санкции срещу Русия"}
{"url": "https://duma.bg/nuzhna-e-mobilizatsiya-n198528", "text": "След близо 30 години лутане и търсене на свой лидер БСП избра Корнелия Нинова. Тя, като народен представител, със своята активност се открояваше сред останалите народни представители. За мен бе ясно, че най-после попаднахме на подходяща личност. Умен, красив, млад човек с ясна визия за необходимите промени в партията и държавата, Корнелия Нинова получи доверието на по-голямата част от делегатите на 49-ия конгрес. Смела и решителна, тя с ясен и точен изказ представя своите виждания за бъдещото развитие на България. БСП трябва да тръгне по нов път, да защитава интересите на обикновените трудови хора и аз съм убеден, че това ще се случи. Промените, които Нинова направи за обновление на партийното ръководство и парламентарната ни група в НС, раздразниха някои стари партийни кадри (стари кримки). Кои са те? Това са самозабравили се, провалили се бивши министри, зам.-министри, народни представители в няколко парламента и няколко млади протежета, между, които и Сергей Станишев, които оформиха група с предимно властови и икономически интереси, лицемерно скрити под маската на загриженост за бъдещето на партията. Според мен, т.нар. вътрешна опозиция може да бъде оприличена на стара чанта от мачкан лак, скъсана, прашасала, която виси като експонат в Националния съвет. За да злепоставят др. Нинова, те изтъкват различни неубедителни причини. Опозицията е безидейна и не се поддава на промяна, но непрекъснато говори за колективно решение и управление. Не е ли по-добре да се освободим от нея именно на идейна основа?  Ще си позволя да се обърна към вас, др. Нинова. Опозицията в Националния съвет е късогледа, не вижда, че България все повече обеднява, загива. Демографската криза причинява дълбока ерозия, над два милиона мизеруват и гладуват, а два милиона са самопринудени да напуснат България. Тя, опозицията, няма идеи, не предлага конкретни политики за решаване на проблемите, не обсъжда и не приема това, което се предлага във \"Визия за България\". Моето мнение е, че трябва да се освободи НС на принципна, идейна основа от изявените телевизионни герои и \"демократични\" инакомислещи.  Ще си позволя да направя някои предложения до ИБ на НС на БСП и до партийните членове на БСП:  - Времето, в което живеем, изисква висока мобилизация, железен колектив и решителни управленски решения в БСП. - Вместо визия (виждане) занапред, да се говори за СТРАТЕГИЯ, което означава: умение, изкуство, увереност и съвкупност от научни знания за постигане на желаната цел. Такава Стратегия да се разработи за всяка община, регион и за национално равнище, да се активизират хората по този начин с тяхно участие във връзка с местните избори.  - Да се изнесат на показ корупционните практики с обществени поръчки и злоупотребата с общински средства за изграждането на ненужни съоръжения, за да се вземат комисионни. - Да се направи задълбочен анализ на потенциалния обхват от риска: наводнения, свлачища, срутища и търкалящи се предмети, горски пожари и др., за да се предотвратят бедствията, особено в селските райони, и се успокоят хората, че нещо се прави за тях. - Предлагам да не се говори повече за \"демокрация\" в БСП. \"Демокрация\" (разбирай фалшива такава), това означава хаос и демагогия на всички нива. - Напълно подкрепям др. Божанков - \"когато обикалях България, усещах, че хората обожават Нинова и няма да я предадат\". Тя, Нинова е нашата гордост и надежда, истинско лице на партията, и затова я обичаме.", "date": "2019.08.27", "title": "Нужна е мобилизация"}
{"url": "https://duma.bg/oshte-po-bedni-n198531", "text": "Още преди години \"големият експерт\" Бойко Борисов се оплакваше, че хората държели на депозит в банките над 30 млрд. лв. и не ги харчели. Това според него било доказателство, че животът им не бил толкова тежък. В далечната 2012 г. на заседание на Министерския съвет, на което мъдреха какво да направи властта, за да започне народът да си харчи парите, а не да пести, Борисов констатира: \"Много хора направихме богати.\"  Оттогава са минали доста години, сумата на депозитите в банките е нараснала, но животът у нас не се е подобрил. Пресните данни показват, че семействата вече държат в банките 53 млрд. лв. в края на юли. В сравнение със същия месец на миналата година спестяванията са нараснали с 8,1%. Чудесен повод Борисов да се похвали, че ни е направил по-богати. Как не се е сетил. Всеки средностатистически нашенец обаче би се изсмял на подобно твърдение. Такива ние слушаме всеки ден, защото премиерът обича да чете данните както дяволът евангелието, докато пътува с джипа по асфалтираните пътища на родината ни. През тези три мандата на неговото управление животът на хората не само не се е подобрил, а обратно. Преди седмица Евростат оповести, че в България има най-много бедни и хора застрашени от крайна бедност. А колкото до парите в банките... Само 23%, или приблизително едно от четири домакинства в страната успява да спести нещо. А 70% от онези надиплени в банките 53 млрд. лв. се държат от 5% от депозантите. По данни към 2018 г. под 800 имат сметки с над 1 млн. лв. Същевременно влоговете на хората със суми до 1000 лв., дето кътат я за в болницата, я за погребението, намаляват. Има спад и при броя на депозитите под 5 хил. лв. Така, че голямата част от парите се държат от малка част от домакинствата. И богатите стават все по-богати. Наистина Борисов направи някои богати, но бедните у нас стават все по-бедни.", "date": "2019.08.27", "title": "Още по-бедни"}
{"url": "https://duma.bg/v-ochakvane-na-razvrazkata-n198532", "text": "От няколко дни часовникът отброява годината, която президентът на САЩ Доналд Тръмп отпусна на Косово и Сърбия да се разберат за разрешаването на конфликта помежду им. Поне така излиза от публикация на сръбския вестник \"Сръбски телеграф\", който от свои източници узнал, че държавният глава е поставил като краен срок за разрешаването на проблема датата 25 август 2020 г.  Спекулацията е, че тщеславният Тръмп иска да влезе в ролята на президента Картър с неговото историческо споразумение от Кемп Дейвид и да помири двете държави, и всичко това да стане два месеца преди президентските избори в САЩ, на които милиардерът-политик ще се бори за втори мандат. Впрочем преди дни министърът на външните работи на Сърбия Ивица Дачич също заяви, че в Белия дом имат намерение да използват косовската карта в предстоящите догодина избори.  През последната половин година дипломатическата, а и дори силовата офанзива около сръбско-косовския конфликт се усили. За да накара сърбите да признаят Косово и да спрат с подкрепата за сръбските райони на областта, правителството в Прищина на Рамуш Харадинай, който скоро ще се изплати пред съда в Хага по обвинения във военни престъпления, въведе през ноември 2018 г. драстични 100-процентови мита върху всички сръбски стоки.  Това официално бе направено за подпомагане на местната икономика, но пред телевизия \"Блумбърг\", Наталия Апостолова, която е представител В Косово на Върховния представител по външна политика и сигурност на ЕС, заяви че антисръбските мита са се отразили  на икономиката на Косово, но и са нанесли удар по неговия имидж в очите на ЕС и САЩ, а и на съседни държави като Босна и Херцеговина. По странно стечение на обстоятелствата искането от Хага за явяването на Харадинай пред Международния съд и последвалата му оставка съвпадна със съвместния демарш от 16 август на правителствата на САЩ, Великобритания, Германия, Италия и Франция, които поискаха Косово да отмени 100-процентните мита върху сръбските стоки, а от Белград да прекрати опитите различни държави да оттеглят признанието си на косовската независимост.  Едновременно с това лидерът на Демократическата партия на Косово и председател на парламента Кадри Весели напълно подкрепи искането на западните държави. Той даде да се разбере, че косоварите трябва да заложат на предстоящите през октомври избори на онези партии, които искат продължаване на \"специалните отношения\" със западните държави. Всъщност Весели постави ребром въпроса: Или слушаме Запада, или се оправяме сами. Натискът за митата обаче е само едната страна в последния опит за разплитане на косовския възел. Другата, по-съществена част е прокарването на американската теза за териториални размени - Косовска Митровица и околността да отиде в Сърбия, а в някои населени с албанци села от Прешевската долина - към Сърбия, последвана от признаване на независимостта на Прищина от страна на Белград. След това, по замисъла на американците, като награда за жертвите и усилията, и двете страни трябва да получат \"европейска перспектива\", т.е. да бъдат приети в обозримо бъдеще в ЕС.  За \"морковчето\" говори президентът на Алабания Илир Мета. Той дебело намекна пред македонската електронна медия \"А1 On\", че очаква и Сърбия, и Косово да станат членове на ЕС, а в замяна на това Албания няма да бъде фактор в преговорите между Белград и Прищина, разбира се, в полза на косовските албанци. Всъщност албанският президент разиграва картата с теоретичното  което се представя като възможност в случай, че планът за признаването на областта не се развие по очаквания начин.  Според мнозина обединяването на Албания и Косово би имало дестабилизиращи последици за тази част на Балканите, но не само за онези държави, в които има албански малцинства - Сърбия, Черна Гора и Северна Македония. Ако Косово се обедини с Албания, ще възникне въпросът защо тогава Сърбия да не се обедини с Република Сръбска от Босна и Херцеговина (БиХ) или защо Хърватия да не направи същото с хърватските кантони в БиХ. Желание за това има и от двете страни. Това обаче би означавало фактическо завръщане, но с други средства, към ситуацията от края на 90-те години, когато воюващите в Босна страни се опитаха да постигнат сходни цели с оръжие в ръка.  За да се избегне тази ситуация, западните държави предлагат сделка на Прищина и Белград - направете териториална размяна, признайте се взаимно, а за награда ще станете членове на ЕС. Големият проблем е, че този план се лансира основно от американците, които десетилетия наред фаворизират албанците на Балканите, а цената на замислите им трябва да я плаща Европа. Да се смята, че в момент, когато бъдещето на ЕС е поставено на карта поради сериозно вътрешно напрежение, съюзът ще се занимава с приемането на толкова натоварени с проблеми нови страни членки, е най-малкото наивно. Няма нищо случайно, че Брюксел продължава да отлага началото на преговорния процес със страните от т.нар. Западни Балкани. Въпреки всички обещания и Северна Македония, и Албания са далече от приемането в ЕС. Съществуват опасения, че ако тези държави влязат в ЕС, те по-скоро ще отслабят съюза, ще го направят заложник на историческите си противоречия и на вътрешната си слабост, отколкото да го усилят.  Сърбия може и да изглежда добър кандидат за членство, но обвързването й с Косово, което изглежда обречено на хронична бедност, слаби институции и напускано от населението си, е спирачка пред европейската й перспектива. Да не говорим, че от Белград  с Москва, в сегашния им вид. За това говори през юли пред българската секция на телевизия \"Блумбърг\" Йелена Милич от белградския център за евроатлантически изследвания. Както се очаква от евроатлантик, тя приветства размяната на територии, в замяна на европейска интеграция. Според Милич решението за Косово трябва да се намери без руска намеса. При положение, че официален Белград разглежда Москва като защитничка на сръбския интерес пред американците и държавата им инструмент Косово, едно отхвърляне на Русия, както иска Милич и тези, които й плащат заплатата, само ще доведе до задълбочаването на проблема за сърбите.  Бившият сръбски дипломат Зоран Миливоевич казва,  цитиран от руски медии, че ключът към намирането на компромис се намира реално в ръцете на американците. \"Европа не е в състояние по-активно да реши този проблем, докато не завършат процесите в ЕС. Поради това не е случайно, че Америка смята, че е дошло нейното време да прояви инициатива...\", казва Миливоевич. Досегашният опит на американците е по-скоро на слон в стъкларски магазин. През 1999 г. те си мислеха, че със сила ще разсекат гордиевия възел на косовския проблем, като прекроят границите на суверенна държава, но 20 години по-късно се готвят да направят същото, макар и с кадифени ръкавици.  Проблемите пред Косово изглеждат много сериозни, липса на пълноценна легитимност в очите на света (все още пет членки на ЕС, както и две велики сили - Русия и Китай, не са го признали), тежки икономически проблеми, териториални проблеми, изтичане на население. Но къде по-сериозно е превръщането на Косово в  независимо от наличието на огромна американска база в страната. По данни на албанската секция на \"Гласът на Америка\" една шеста от джихадистите, завърнали се в Европа от Сирия и Ирак, са от Косово. Ако в цяла Европа са се завърнали 1500 джихадисти, 250 от тях са от Косово. Експертът по сигурността Адриан Щуни е цитиран да казва: \"Трябва да разберем, че това не е група, която от само себе си ще изчезне, това е гангрена, което вече заплашва балканското общество.\" САЩ носят основната вина за възникването на тази болест. Те толерираха двайсет години тази зараза, възникнала в сянката на базата им \"Бондстийл\". Сега вместо да я лекуват, като страна, която уж воюва с терора, те се готвят да вършат ново прекрояване на границите на Балканите. Следователно ни чака появата на нова гангрена, някъде на друго място. ", "date": "2019.08.27", "title": "В очакване на развръзката"}
{"url": "https://duma.bg/opasna-igra-n198533", "text": "\"Слънцето никога не залязва над Британската империя\" бе някога популярната фраза, описваща могъществото на Великобритания с нейните обширни колонии. Но естественият ход на историята се стреми към баланс и предаване на щафетата в световното господство. Така се стига до процесите на деколонизация и раждането на \"Движението на необвързаните\" през 50-те и 60-те години на XX век, които дават възможност на редица държави от Азия и Африка да извоюват своята независимост и да наченат пътя на своето самостоятелно развитие, борейки се за признание и равноправие в сложния свят на международните отношения. Краят на империалистическата епоха и в частност на империите неизбежно оставя след себе си дълбоки белези в новите държави. Общоприетото разбиране е, че бремето, оставено в наследство от империализма е отговорно, в голяма степен, за комплексните и продължаващи до днес локални конфликти в редица азиатски и африкански държави. Хонконг и Кашмир са сред последните примери, които приковаха световното политическо и медийно внимание. Тенденцията е отговорността за локалните противоречия между доминионите да се прехвърля върху бившите империи и да се връщаме отново към формулата \"бремето на белия човек\". Все пак може да се допусне и хипотезата, че тези диспути не са резултат от колониалното наследство. В последните години се забелязват наченки на и религиозно-етническия елемент в редица страни по света. Индия не е изключение от тях. Предизборната кампания на Нарендра Моди бе изградена на религиозния национализъм с основни акценти върху хиндуизма и негативна пропаганда срещу съседа Пакистан. Обещанията на Моди за хомогенизиране на населението на страната, в този смисъл, не закъсняват. Непосредствен повод за разпалването на конфликта между Индия и Пакистан отново е регионът на Кашмир. На 5 август индийското правителство прокара президентски указ за отхвърляне на специалния статут на администрирания от Индия Кашмир. Министърът на вътрешните работи Амит Шах заяви в парламента, че президентът е подписал указ за премахване на член 370 от Конституцията, който дава специална автономия на хималайския регион с мнозинство от населението мюсюлмани. \"Цялата конституция ще бъде приложима за щата Джаму и Кашмир\", каза Шах на гръмките протести на опозиционните законодатели, които бяха против отмяната. Въпросният член 370 от Конституцията забранява на индийците извън щата да се заселват постоянно, да купуват земя, да се кандидатират за места в местната власт и да осигуряват образователни стипендии. Амит Шах каза още, че правителството има намерение да раздели най-северната територия на страната на две съюзни територии - Джаму и Кашмир, които ще имат законодателна власт, и Ладакх, който ще се управлява директно от централното правителство без собствен законодателен орган. Регионалните партии в Джаму и Кашмир по-рано нарекоха опитите за отмяна на член 370 за живеещи в спорния регион. Законът датира от 1927 г., когато заповед на администрацията на тогавашното княжество Кашмир дава на субектите на щата изключителни наследствени права. Два месеца след като Индия печели независимост от британското управление през август 1947 г., Махараджа Хари Сингх, владетелят на Джаму и Кашмир, подписва Договор за присъединяване на областта към останалата част от Индия. По-нататъшните дискусии завършват със Споразумението от Делхи от 1952 г., президентска заповед, която разширява индийското гражданство до жителите на щата, но оставя привилегиите на махараджата непокътнати. Кашмир е разделен между Индия и Пакистан и те претендират за региона в неговата цялост. Частта на администрираната от Индия територия е в състояние на бунт в продължение на три десетилетия, като десетки хиляди са загинали. Член 35А от конституцията на Индия разрешава на местния законодателен орган в Кашмир да определя постоянни жители на региона.  Конфликтът е със средна интензивност и започва още в началото на създаването на държавите Индия и Пакистан през 1947 г. Основен проблем е за Кашмир, което предизвиква две войни през 1948 г. и 1965 г., последвани от трета през 1971 г., когато от Източен Пакистан се създава държавата Бангладеш. Допълнителен фактор в техните отношения става тестването на ядрени оръжия през 1998 година. През ХХI век сблъсъкът между двете регионални сили се ограничава в стрелби, нападения в пограничните райони и терористични акции, за които Индия и Пакистан взаимно се обвиняват. Разделянето на Британска Индия води до големи кръвопролитни стълкновения, в които, по официални данни, загиват около 1 милион души, и до масова миграция на населението - около 18 милиона души. Пакистан е образуван от територии, населени предимно с мюсюлмани, а Индия - с индуси. Разделението се извършва на основата на религиозно-етническия принцип. Кашмир първоначално е трябвало да остане независим, като впоследствие е заплануван референдум, който да определи към коя от двете нови държави да се присъедини областта. По това време близо 90% от населението на Кашмир е мюсюлманско. През октомври 1947 г. Пакистан решава да осъществи инвазия в Кашмир и да го присъедини към територията си. Хари Сингх обаче решава да се обърне към Индия за военна помощ в замяна на присъединяването на Кашмир към Индия. Така се стига до Първата Индо-пакистанска война. Важно е да уточним, че Китай също има териториални претенции към Кашмир. Войната е прекратена през януари 1949 г. с инициативата и посредничеството на ООН. Примирието предвижда изтегляне на войските на двете страни от Кашмир и провеждането на референдум под контрола на ООН. Поради опозицията на Индия референдумът не се провежда. Индия присъединява териториите от Кашмир под името Джаму и Кашмир, Пакистан - териториите под името Азад Кашмир. След индийско-китайската война от 1962 г. част от областта Джаму и Кашмир попада под китайски контрол. Днес 45% от Кашмир е под контрола на Индия, 35% под контрола на Пакистан и 20% е под контрола на Китай. С последните си действия от началото на август лидерът на Индия Нарендра Моди направи постъпки да интегрира изцяло областта в Индия и премахвайки член 370, на практика, се стимулира миграцията на хиндуистко население в областта. Страхувайки се от асимилация на Кашмир, Пакистан направи постъпки пред Съвета за сигурност на ООН и бе подкрепен от Китай. Китай подкрепя Пакистан като съюзник срещу Индия в региона на Южна Азия, докато САЩ и Русия отдават предпочитанията си на Индия. Напрежението между двете ядрени държави ескалира, като дори се чуха заплахи за употреба на ядрено оръжие за разрешаване на конфликта.  е тревожно съсредоточено в региона, като до ядрена война едва ли ще се стигне. Засегнати ще бъдат твърде важни интереси. Най-логичният изход от конфликта би бил взаимен компромис и с посредничеството на ООН и международната общност да бъде оргарнизиран замисленият референдум, с който да се реши статутът на Кашмир. Негативна последица от глобализацията е връщането на националистическите елементи като водещи в политиката на редица държави. И опирайки се на етно-религиозните противоречия, различни играчи и фактори решават съдбата на хиляди хора. Конфликтът в Кашмир продължава да взема човешки жертви. В момента състоянието на двустранните отношения между Индия и Пакистан е изключително тежко. Прекъснати са важни транспортни, търговски и икономически връзки. Телекомуникациите и интернет връзката в района на Кашмир бяха прекъснати от индийските власти, което доведе до още по-силните апели на Исламабад за спешно заседание на Съвета за сигурност на ООН.", "date": "2019.08.27", "title": "Опасна игра"}
{"url": "https://duma.bg/stiga-sme-paradirali-n198527", "text": "Стига сме парадирали, че сме най-демократичната партия. След като това състояние на демократичност ни разединява и отслабва. Не носи ред и дисциплинираност в спазване на партийната етика и морал. Изнасянето в медиите на вътрешнопартийната дискусия е недопустимо и неприсъщо за професионални политици за каквито претендират представителите на групата, несъгласна с политическата линия на настоящото ръководство. Коя всъщност е тази, наричана от медиите вътрешна опозиция в БСП, която по същество не може да се нарече опозиция, тъй като не предлага нова, алтернативно лява политика след залеза на неолибералния модел. Това е самосформирала се по лични интереси група от бивши сподвижници на предходните две ръководства на партията. Те предлагат връщане към един отминал период за партията на задкулисие като организационна практика и социалнолиберална политика, които доведоха до загуба на идентичност, спадащо влияние и доверие от 12-14% и превръщането й във второстепенна сила. Това е същият този кръг на интереси, които след промените не защитиха и не приеха равнопоставено да се използва интелектуалният потенциал на хиляди социалисти, политически репресирани и прогонени незаслужено от структурите на властта до 1989 г.  Дългогодишният опит за демократизация недвусмислено показва, че партията е изпаднала в крайност и би следвало да се предприемат инициативи и конкретни мерки за нормализиране чрез търсене на относително устойчив баланс между централизма и демократичното начало във функционирането й.  Логично би било, след като председател на партията ще се избира от цялата партия, да се помисли за увеличаване на неговите правомощия и отговорността пред цялата партия; засилване тежестта на Изпълнителното бюро при формиране на изборните листи; право на председателя на обръщение към цялата партия, засилване на контрола към него отдолу и неговата отчетност надолу между заседанията на конгреса.    ", "date": "2019.08.27", "title": "Стига сме парадирали"}
{"url": "https://duma.bg/milioni-na-vyatara-n198530", "text": "През уикенда 16-годишен плувец от Пловдив ни накара да се гордеем. Йосиф Миладинов спечели бронзов медал от световното първенство по плуване, гарнира го и с олимпийска виза за Токио 2020. Преди 2 години пък Антъни Иванов спечели първия медал. Общото между двамата е, че плуват бътерфлай, но и се готвят в чужбина. Антъни изгря в родния Велико Търново, мина през Сандански, но избра да продължи в САЩ. Миладинов пък се готви в Швейцария, където живее с родителите си, но не забравя, че е българин. Наскоро Антъни призна, че в университета му в Обърн, Алабама, условията за подготовка са несравнимо по-добри от всички, предлагани в България. Двамата родни таланти в плуването не са единствените, които щурмуват спортни върхове, готвейки се в чужбина. Такива са и топ атлетките ни Ивет Лалова и Мирела Демирева, и не само те. Въпрос и на методика, но и на условия. У нас пък изляхме милиони в съмнителни проекти за стадиончета в села и паланки, уж да имало къде да спортуват децата, макар че в тях училищата отдавна са закрити. Нашумя скандалът със стадиона в Костенец, който разполага с писта, дълга едва 94 м. Но той бе огласен от легендарния треньор Георги Димитров - Корема. Иначе се премълчава, че \"гордостта\" на Бойко Борисов \"Арена Армеец\" няма размери за стартове по лека атлетика заради искането му да бъде намалена цената на обекта, което принудило проектанти и изпълнители да резнат габаритите й. Затова и в \"Арената\" се организират състезания, изискващи по-малки терени, и най-вече концерти. А на \"Царицата на спортовете\" е отредено място в ъгъла - в 40-годишната зала \"Фестивална\" (вече \"АСИКС Арена\"). Така ще е, докато управляващите гледат на спорта само като на възможност да се снимат с успелите ни спортисти. Които, за съжаление, стават все по-малко. Доказателствата? Все по-ниските позиции на България на последните Олимпиади, откакто ГЕРБ управлява. ", "date": "2019.08.27", "title": "Милиони на вятъра"}
{"url": "https://duma.bg/zaev-i-barnabich-otkriha-nov-kpp-n198536", "text": "Премиерите на Македония и на Сърбия Зоран Заев и Ана Бърнабич откриха общ граничен контролно-пропускателен пункт Табановце–Прешево, съобщава МИА. Това ще улесни транзита на пътници и стоки между двете държави. През граничния контролно-пропускателен пункт Табановце-Прешево през 2018 година са преминали около 200 000 камиона, което представлява 1/4 от общия брой на товарни автомобили. Очаква се през тази година броят им да се увеличи с 30% и да достигне 260 000.  С реализацията на този проект са изпълнени ангажименти, свързани с европейската интеграция на Македония и Сърбия на регионално ниво. Съвместният граничен и митнически контрол е резултат от приятелството и добросъседството между двете страни, подчерта Зоран Заев. Отварянето на общ граничен пункт постави началото на официалното посещение на сръбския министър-председател Ана Бърнабич в Македония, по време на което ще бъдат подписани редица договори за сътрудничество между Белград и Скопие.", "date": "2019.08.27", "title": " Заев и Бърнабич откриха нов КПП"}
{"url": "https://duma.bg/sreshta-s-boris-lukanov-na-lyubovta-e-ludost-n198521", "text": "Среща с един от доайените на българския театър и кино, завършил специалност актьорско майсторство във ВИТИЗ \"Кръстьо Сарафов\" в класа на проф. Стефан Сърчаджиев през 1959 г., ще се състои днес, 27 август, от 18.30 ч. в централното фоайе на Фестивалния и конгресен център във Варна. Проявата е част от съпътстващата програма на Международния филмов фестивал \"Любовта е лудост\", научи ДУМА от Виолета Филипова. Ще бъдат представени няколко издания на издателство \"Морски свят\" с участието на обичания актьор. Борис Луканов работи в ДТ \"Йордан Йовков\" в Толбухин, ДТ \"Стоян Бъчваров\" във Варна и НТ \"Иван Вазов\". Предпочита изяви в роли от пиеси на класиците на световната литература Горки, Чехов, Тургенев, Шекспир, Леонов и др. Работи с най-добрите режисьори. Участва в над 50 български игрални филма. Превъплътил се е в галерия от образи на значими личности от различни исторически епохи. Участва в испанска и френска продукция. През 2016 г. е отличен с \"Аскеер\" за цялостно творчество.", "date": "2019.08.27", "title": "Среща с Борис Луканов на \"Любовта е лудост\""}
{"url": "https://duma.bg/diva-loza-pazi-syanka-na-5-spirki-vav-viena-n198518", "text": "Отскоро навесите над няколко трамвайни и автобусни спирки в австрийската столица са покрити с увивни растения. Те трябва да пазят сянка и да охлаждат. За тази цел специалисти са избрали дивата лоза, която е един от най-използваните видове за т.нар. вертикално озеленяване и не е капризна към почвени условия. Стъблата й достигат дължина от 20-30 метра, а трилистните им удебелени листа образуват гъста корона. Освен че ще пазят сянка, те ще украсяват допълнително градската среда, тъй като при разлистването си имат пурпурен цвят, през лятото са зелени, а през есента се обагрят в жълто-червено. Засега озеленяването се тества само на 5 спирки, информираха ДУМА от Ойроком-ПР София, част от мрежата за международни връзки на община Виена. Една година проектът ще бъде наблюдаван и оценяван. Осъществява се от общинското транспортното предприятие \"Виенски линии\" и рекламната агенция, която поддържа съоръженията. Озеленяването на една спирка струва 5000 евро. Целта е в бъдеще всички нови спирки да се строят с озеленени навеси. С разнообразни мерки Виена се бори срещу градските топлинни острови, свързани с изменението на климата, като се обособят колкото се може повече \"зелени острови\". Градското озеленяване, което е полезно за въздуха и микроклимата, радва сетивата и практически не струва нищо. То има огромен потенциал, ако бъде стимулирано правилно и стане масово. ", "date": "2019.08.27", "title": "Дива лоза пази сянка на 5 спирки във Виена"}
{"url": "https://duma.bg/posvetiha-festival-na-palnenata-chushka-n198519", "text": "Първи фестивал на пълнената чушка ще се проведе на 31 август в рамките на традиционните Панаирни дни на град Левски. Събитието ще бъде открито в 17 ч. в парка до общината. Мотото на проявата е \"Пълнената чушка - най-вкусната левченска традиция\". Очаква се да се изявят майстори на традиционното ястие от региона, а и не само. Мероприятието ще има конкурсен характер, като участниците ще получат възможност да се състезават в две категории - \"Най-автентична рецепта за пълнена чушка\" и \"Най-уникална рецепта за пълнена чушка\". Компетентно жури с председател популярната актриса и известна кулинарка Катето Евро ще оценява майсторството на приготвените ястия. Победителите ще получат бижута във формата на чушка, изработени от ювелира Константин Костов. За първо място ще бъде връчена златна чушка, за второ - сребърна чушка със златни листенца, за трето - сребърна чушка. Наградите са осигурени от община Левски, а участието във фестивала е безплатно. Идеята на фестивала е да бъдат показани вкусните български ястия и така да върнат хората, особено по-младите, към традиционната и здравословна българска кухня. Освен конкурса за майсторски приготвени пълнени чушки, ще има също и атрактивни надпревари за гостите на фестивала. Те ще могат да се състезават в търбушене на чушки, в бързо пълнене, в белене и рязане на тези печени зеленчуци и най-интересното - в търсене на златната чушка. За победителите са предвидени уникални награди. Всички присъстващи на събитието в Левски ще могат да опитат вкусно приготвени ястия, обещават организаторите.", "date": "2019.08.27", "title": "Посветиха фестивал на пълнената чушка"}
{"url": "https://duma.bg/zherar-depardiyo-stava-brezhnev-n198516", "text": "Френският актьор Жерар Депардийо е готов да изиграе генералния секретар на ЦК на КПСС Леонид Илич Брежнев. Превъплъщението му ще е във филма на хърватския режисьор Лордан Зафранович, посветен на Александър Дубчек - лидера на социално-политическите реформи от 1968 г. в Чехословакия, известни като \"Пражката пролет\", съобщи РИА \"Новости\". \"Подписахме споразумение с Депардийо. През септември ще се срещнем с него и екипа му в Париж и ще обсъдим детайлите на филма. Що се отнася до човека, който ще поеме ролята на Александър Дубчек, той трябва да бъде изигран от известен в света актьор, но преговорите все още продължават\", разкриха продуцентите на филма. Сценарият е на словашкия автор Карол Главка, който е написал само първата част. Сега той работи върху втората в Прага. Очаква се да е готова след два месеца. Филмът ще бъде заснет от словашкото филмово студио Leca Production. Бюджетът на картината ще е над 10 милиона евро. Според продуцента се предполага, че лентата ще е готова до края на 2021 г., когато ще се отбележи 100-годишнината от рождението на Дубчек. Световната премиера трябва да се състои в началото на 2022 г.", "date": "2019.08.27", "title": "Жерар Депардийо става Брежнев"}
{"url": "https://duma.bg/sobstvenitsite-na-kucheta-imat-po-zdravi-sartsa-n198517", "text": "Хората, които имат кучета, са с по-здрави сърца, защото се движат повече и се хранят по-добре, съобщи \"Мирър\". Нивата на кръвната захар на собствениците на псетата обикновено са отлични. Най-често те не са пушачи. Учени от университетската болница в Бърно събраха здравни данни и социоикономическа информация за 2000 чехи от 2013 до 2014 г. До 2030-а те ще правят анализи на всеки 5 години. Първите резултати от тазгодишната оценка показва, че притежаването на куче е полезно за състоянието на сърцето. Оценяваните фактори са индекс на телесната маса, хранене, физическа активност, тютюнопушене, кръвно налягане, холестерол. Около 42 на сто от участниците в изследването притежават любимец вкъщи: 24,3% - куче, а 17,9% - друго животно. Собствениците на псетата се движат повече и се хранят по-здравословно в сравнение с притежателите на останалите домашни животни, както и с онези, които не се грижат за какъвто и да било представител на фауната. \"Най-голяма полза от домашните любимци имат собствениците на кучета, независимо от възраст, пол или образование\", смята д-р Андреа Маугери от екипа. Експертът препоръча хората, които искат да подобрят състоянието на сърцето си, да си вземат куче.", "date": "2019.08.27", "title": "Собствениците на кучета имат по-здрави сърца"}
{"url": "https://duma.bg/petar-vitanov-koruptsiyata-e-bariera-pred-evropeyskoto-badeshte-na-balgariya-n198529", "text": "- Благодаря за признанието на моите колеги. Приех избора с огромна отговорност, защото позицията ми е свързана с оперативни, комуникационни и координиращи функции в рамките на групата. И, разбира се, с отстояване на общата позиция на българските социалисти в рамките на голямото европейско семейство на социалистите и демократите в ЕП. За мен това е не само чест, но и голямо предизвикателство.  - Приоритетите ни се базират на нашата предизборна платформа. Искаме да видим един реформиран ЕС, който да олицетворява и отъждествява нуждите на европейските граждани. Последните евроизбори показаха, че има недоверие от страна европейците към традиционните партии и към институциите на ЕС. Търсят се алтернативи и варианти, което доказва, че за мнозинството от жителите на Стария континент Съюзът е нещо абстрактно. Нещо, което свързват само с бюрокрация и чиновници, а не с организация, която решава техните проблеми. ЕС загуби своя социален облик и има нужда той да бъде възстановен по начина, по който изглеждаше през 70-80-те години. Все повече млади хора в Европа са със затруднен достъп до образование. Има огромни диспропорции и неравенства, както между страните членки, така и между регионите в тях. България е най-потърпевша от подобна политика. Северозападът - най-бедният район в ЕС - е доказателство за това. Най-вече ще отстояваме политиките за социална зaщита за работещите хора, защото с появата на новите професии, на новите форми за заетост, тя отсъства. Трудещите се стават все по-уязвими и това в най-голяма степен важи за България.  Сред основните теми от национален интерес са: приемането на България и Румъния в Шенген, реформата на Дъблинския регламент, отпадането на Механизма за сътрудничество и оценка за страната ни, опазване на правата на транспортния ни бранш. Уверен съм, че заедно с колегите от останалите партии ще обединим усилия за постигането на тези цели. - За съжаление, като че ли политиките на ЕС към младите хора не са особено ефективни. Трябва да им дадем перспектива за развитие у нас, а не в Европа. Това ще стане само чрез съвместни усилия на национално и европейско ниво. Трябва да предложим на българите, които напускат страната, адекватно заплащане, за да останат тук. Жизненоважни за България са средствата от еврофондовете в областта на политиката за сближаване, които са предназначени да компенсират изоставането на едни региони спрямо други.  За съжаление, не успяхме да предизвикаме до този момент предсрочни парламентарни избори. Парите, които получаваме от Европа, не са малко, но се харчат неефективно. Убеден съм, че само ляво правителство може да използва тези средства по предназначение.  Ще отстояваме въвеждането на общ механизъм за изчисляване на пенсиите и на минимално трудово възнаграждение. Уточнявам, че не става дума за уеднаквяване на заплатите в страните членки, а за модел, по който да бъдат изчислявани така, че да гарантират покриване на най-важните потребности на хората. Сега с 560 лева българите са почти на прага на социалната бедност. Това се отнася и до пенсиите, които у нас са толкова ниски, че обричат нашите майки и бащи, баби и дядовци, на мизерно съществуване.  - Попитах комисаря по правосъдие, потребители и равнопоставеност между половете Вера Юрова какви са реалистичните възможности за приключване действието на Механизма за сътрудничество и оценка спрямо България и Румъния. Твърде дълго двете държави бяха подложени на специално третиране от страна на европейските институции, а добавената стойност от това е, меко казано, съмнителна поне що се отнася до България. Механизмът се оказа неработещ инструмент, който обаче се използва от някои държави членки като удобно оправдание България и Румъния да не бъдат допускани в Шенген. Мониторингът вече се оказва контрапродуктивен и се превърна в проява на двойни стандарти. Наближават местни избори. Нашите опоненти и в момента издигат кандидати, които са уличени в злоупотреби с европейски средства. Вместо да получат възмездие, властта не само прикрива нарушенията им, а и ги легитимира чрез номинации. Не очаквам Механизмът да отпадне, защото властта у нас обещава на европейските ни партньори, че ще се пребори с корупцията, а в същото време подкрепяме за следващ мандат кметове, които са обвиняеми за злоупотреби с евросредства.  Г-жа Юрова ми отговори, че официалната позиция на ЕК си остава изразената от председателя г-н Юнкер: амбицията е Механизмът да приключи преди края на мандата на тази Комисия, но само при изпълнение на отправените препоръки. А това едва ли ще се случи, защото управляващите нямат воля да спрат корупцията. Това Европа няма ни прости. Надявам се, след избирането на Лаура Кьовеши за европейски прокурор да се сложи край на срамните практики на подкупи, нагласени обществени поръчки и кражби у нас. А виновните да получат заслужени присъди.  - Да, обърнах се към министъра на транспорта на Финландия г-жа Сана Марин в Комисията по транспорт и туризъм в Брюксел за честно посредничество на страната й по пакет \"Мобилност\". Заявих, че съм обезпокоен, че много от работещите в сферата на международния транспорт в различни страни може да останат без работа заради фалит на предприятията. Това са предимно малки, средни предприятия или семеен бизнес и единствен източник на приходи за много домакинства. Надявам се с Финландското председателство да отпадне усещането сред гражданите ни, че можем да бъдем изхвърлени от вътрешния пазар на ЕС. - Усещането ми напоследък е, че въпросът излезе извън кръга на актуалните теми за коментиране в България, особено от страна на политическата класа. Сякаш и българските граждани сериозно се объркаха какво се случва и какво следва, включително и предвид участието на страната в Евроизбори 2019. Несъмнено идването на Борис Джонсън ни приближава все повече до излизането на страната от ЕС без сделка. И въпреки че Брекзит не се е случил все още на практика, вече сме свидетели на редица негативни последици - дълбокото разделение в британското общество, недоверие и компрометиране на политическата система, социална и икономическа несигурност, както и набиращи сила сепаратистки усещания в отделни части на Великобритания. - Моето дълбоко убеждение е, че само с леви кметове, които да имат разбиране и отношение към проблемите на хората, бедните и младите, местните общности не само ще се съхранят, но и жителите им ще имат шанс да живеят и работят спокойно. През последните 10 години десни кметове разграбиха общините и проведоха политики в интерес на едрите корпорации и фирми за сметка на обикновените хора. БСП показа, че може да предлага алтернативни политики, особено в рамките на местната власт, която е най-близко до хората. С \"Визия за България\" показваме, че може да има и друг вид управление на общините. Левицата номинира на много места кандидати с изключителни качества. Прекрасно е, че се дава шанс на млади хора, които са високообразовани и подготвени да бъдат кметове и общински съветници. ", "date": "2019.08.27", "title": "Петър Витанов:    Корупцията е бариера пред   европейското бъдеще на България"}
{"url": "https://duma.bg/s-mama-mia-na-sofiyskata-opera-kurortat-albena-chestva-50-godini-n198522", "text": "Публиката от много държави, гости на световноизвестния международен курорт \"Албена АД\", получиха по повод 50-годишния рожден ден на ваканционното селище изключителен подарък. Специално за кулминацията на тържествата беше поканена хитовата постановка \"Мама миа\" на Софийската опера. Над 10 000 души гледаха и пяха с артистите. Тридесет минути бяха аплодисментите за талантливите певци, оркестъра и техническия състав, обезпечил кинематографичната постановка в късната нощ, научи ДУМА от Софийската опера. Националният културен институт притежава пълен лиценз за поставянето на произведението, а с това режисьорът има творческа свобода да направи свой собствен прочит на прочутия мюзикъл. Всички песни на \"АББА\" режисьорът Пламен Карталов превръща в театър на ситуации и сцени, в които публиката няма да стои като на поп концерт, а участва в действието.  Под диригентството на Светослав Лазаров вълшебството на сцената създаваха Орлин Горанов, Люси Козарева, Весела Делчева, Александър Георгиев, Николай Павлов, Яница Маслинкова, Силвана Пръвчева, Денко Проданов, Боян Арсов, Георги Джанов, Марина Драгомирецкая, Сандра Петрова, Пламен Гранжан и целият ансамбъл на спектакъла, който изумително играеше, пееше и танцуваше в трудната хореография на Риолина Топалова.", "date": "2019.08.27", "title": " С \"Мама миа\" на Софийската опера курортът Албена чества 50 години"}
{"url": "https://duma.bg/blogar-instsenira-katastrofa-zaradi-laykove-v-mrezhata-n198515", "text": "Китайският блогър Чао инсценирал заедно с майка си пътнотранспортно произшествие в град Джънджоу, за да повиши своята популярност в местната социална мрежа Weibo. Резултатът от този експеримент завършил с няколко дни престой в ареста. В местната полиция е получена жалба във връзка с инцидента. В нея се казвало, че \"онлайн знаменитост е планирала и заснела автомобилна катастрофа на улицата, което довело до сериозни затруднения за движението по пътищата\". 26-годишният Чао шофирал синьо Ламборгини и на кръстовището уж се сблъскал с електрически скутер, управляван от 55-годишна жена (майката на блогъра). Моментът на катастрофата е записан от приятел на Чао. Блогърът възнамерявал по такъв начин да привлече нови посетители на страницата си в мрежата и да получи повече лайкове. В резултат на катастрофата движението на автомобилния транспорт било затруднено за над 40 минути. Пешеходци също са снимали произшествието с телефоните си. От видеото се вижда как жената се движи по пътя все едно, че е ранена при сблъсъка. Блогърът, майка му и неговият приятел са осъдени на по 5 денонощия арест и глоба в размер на 200 юана (около 25 евро) за нарушаване на обществения ред.", "date": "2019.08.27", "title": "Блогър инсценира катастрофа заради лайкове в мрежата"}
{"url": "https://duma.bg/priklyucheniyata-na-lisko-v-gorata-e-parvata-kniga-na-izdatelstvo-raketa-n198520", "text": "Изданията на \"БГкнига\" от септември ще излизат под логото на издателство \"Ракета\". Защо го правим? За деветте си години \"БГкнига\" се превърна в разпознаваема и наложена марка. Но имахме малък проблем - занимавахме се с толкова много и различни неща, че беше невъзможно да се представим в едно изречение. Понякога не ни достигаха и две. И това объркваше партньорите и публиките ни, посочват от издателството. Дейностите ни в областта на книгоиздаването и книготърговията се развиха в отговор на потребностите, които нашите клиенти, партньори и читатели имат. \"БГкнига\" беше и ще продължи да бъде името ни на утвърден дистрибутор на книги и посредник между издателства и книжарници. През 2012 г. създадохме и \"Фабрика за книги\" - агенцията ни за издателски услуги. Издателство \"Ракета\" ще продължи траекториите на своя предшественик с поредици и автори, които вече познаваме от издателство \"БГкнига\". Началото поставя Борис Априлов с \"Приключенията на Лиско в гората\", научи ДУМА от Стела Соколова.", "date": "2019.08.27", "title": "\"Приключенията на Лиско в гората\" е първата книга на издателство \"Ракета\" "}
{"url": "https://duma.bg/kadoglu-specheli-pluven-maraton-v-porech-n198506", "text": "Василики Кадоглу триумфира в 20-ия юбилеен плувен маратон „Поречки делфин“, който се състоя в хърватския град Пореч. Талантливата ни 16-годишна плувкиня преодоля 5-километровото трасе в Адриатическо море за 58 минути и победи и при жените, и във възрастта „девойки 16-17-годишни“. Васи бе повече от убедителна, като изпревари втората Ивана Призмич, с 5.10 мин. В надпреварата участваха 116 състезатели.", "date": "2019.08.27", "title": "Кадоглу спечели плувен маратон в Пореч"}
{"url": "https://duma.bg/natfiz-shte-prieme-220-studenti-v-27-programi-n198523", "text": "НАТФИЗ \"Кр. Сарафов\" даде началото на кандидат-студентската кампания, която ще определи първокурсниците в 71-вата учебна академична година. Заявленията се приемат от 23 август, а какъв ще бъде броят на подалите документи и колко кандидати ще се съревновават за всяка свободна позиция, ще може да се определи след последния ден - 28 август, научи ДУМА от Десислава Димитрова, гл. експерт ВО. Двата факултета - \"Сценични изкуства\" и \"Екранни изкуства\", ще приемат общо 220 първокурсници в 27 бакалавърски и магистърски програми. Изпитите се провеждат от 1 до 10 септември. Ръководители на I курс в специалностите актьорство за драматичен театър ще бъдат проф. д-р Атанас Атанасов и проф. Иван Добчев - той ще поеме и първокурсниците в режисура за драматичен театър. Доц. д-р Константин Каракостов ще води клас актьорство за куклен театър, а проф. Румен Рачев - режисура за куклен театър, доц. д-р Мира Каланова - сценография, проф. д-р Петя Цветкова - театър на движението - танцов театър, проф. д.н. Камелия Николова - театрознание и театрален мениджмънт.  Проф. д-р Станислав Семерджиев, проф. д-р Дочо Боджаков, проф. д-р Светослав Овчаров, проф. д.н. Мая Димитрова, доц. д-р Красимир Андонов, д-р Ема Константинова, доц. д-р Емил Рашев, доц. д-р Елена Тренчева, доц. Росица Илиева, доц. д-р Нина Алтъпармакова и доц. д-р Господин Неделчев ще водят основните дисциплини във факултет \"Екранни изкуства\".", "date": "2019.08.27", "title": " НАТФИЗ ще приеме 220 студенти в 27 програми"}
{"url": "https://duma.bg/teatar-azaryan-zaminava-na-apoloniya-s-chehov-h-3-n198524", "text": "Уникалният спектакъл \"Чехов х 3\", с който НДК и Театър \"Азарян\" отбелязаха 85-ия рождения ден на именития режисьор проф. Крикор Азарян, е специален акцент от театралната програма на 35-ото юбилейно издание на фестивала \"Празници на изкуствата Аполония 2019\". Спектакълът може да бъде видян на 2 септември от 18.30 ч. в читалище \"Отец Паисий\" в Созопол. Той е дело на фондация \"Проф. Крикор Азарян\". След огромния успех и бурните овации, които предизвика \"Чехов х 3\" в Театър \"Азарян\" през март тази година, сега предстои спектакълът да зарадва публиката и на престижния морски форум. Заглавието ни връща към знаменитата трилогия от пиеси на А. П. Чехов, които Крикор Азарян реализира и оставя на сцената в последните години от земния си път. Актьори от \"Чайка\" в Театър \"Българска армия\", \"Три сестри\" в Младежкия театър \"Н. Бинев\" и \"Вишнева градина\" в Народния театър \"Иван Вазов\" ще съпреживеят отново на сцената, заедно с публиката, заснети неповторими моменти от процеса по създаването на трите постановки. Едни от най-обичаните и утвърдени български актьори, сред които Меглена Караламбова, Бойка Велкова, Георги Новаков, Александра Сърчаджиева, Койна Русева, Деян Донков и др., ще пресъздадат някои от най-емоционалните сцени от постановките на Чехов. Идеята и реализацията на \"Чехов х 3\" са дело на Антоанета Бачурова и Владимир Люцканов. Участват още Николай Урумов, Малин Кръстев, Станка Калчева, Владимир Люцканов, Валентин Ганев, Мария Каварджикова и Марин Янев. Националният дворец на културата и \"Аполония\" партнират активно тази година не само на театралната, но и на музикалната сцена. Друго голямо събитие, което НДК и фестивалът реализират заедно, е концертът на Марио Бионди на 18 октомври от 20 ч. Ценителите на джаза и соул музиката могат да се насладят на едни от най-големите хитове на изпълнителя през годините и да чуят песните от новия му албум \"Brasil\", допълват от НДК.", "date": "2019.08.27", "title": "Театър \"Азарян\" заминава   на \"Аполония\" с \"Чехов х 3\""}
{"url": "https://duma.bg/datata-n198525", "text": "1635 - УМИРА ЛОПЕ ДЕ ВЕГА, ИСПАНСКИ ПИСАТЕЛ (Р. 1562 Г.). Пълното му име е Феликс Лопе де Вега Карпо. Понякога създавал пиесите си за един ден. По собственото му признание е написал 1500 пиеси, първият му биограф посочва цифрата 1800, други - 2000. Известни са заглавията на около 800, до нас са стигнали 470. Създател на т.нар. нова комедия. 1770 - РАЖДА СЕ ГЕОРГ ВИЛХЕЛМ ФРИДРИХ ХЕГЕЛ, НЕМСКИ ФИЛОСОФ (УМИРА 1831 Г.). Създал върху обективно-идеалистическа основа систематизирана теория на диалектиката. Един от най-влиятелните философи на Просвещението, оказал огромно влияние върху философията от втората половина на XIX и XX в. (особено периодът след 60-те на ХХ в. се смята за \"хегелиански Ренесанс\"). 1828 - РАЖДА СЕ ХРИСТО Г. ДАНОВ, ПРОСВЕТИТЕЛ И ПИСАТЕЛ (УМИРА 1911 Г.). През 1857 г. заедно с учителя Ячо (Йоаким) Трувчев и книговезеца Нягул Бояджийски учредява \"Дружествена книговезница\". Постепенно дружеството прераства в книжарница и издателство, с което става родоначалник на книгоиздаването у нас. Като кмет на Пловдив (1897-1899) отказва да получава заплата. През 1999 г. община Пловдив, Националният център за книгата и МК учредяват национална награда за принос в книжовната култура на името на Христо Г. Данов. 1859 - ОТКРИТ Е ПЪРВИЯТ НЕФТЕН КЛАДЕНЕЦ В СВЕТА. Смята се, че историята на съвременната нефтена промишленост започва, когато американският преселник, нефтен изследовател и предприемач Е.Л. Дрейк прокарва сондаж за добив на нефт в Пенсилвания на място, което по-късно е наречено Тайтъсвил. Приблизително по същото време започва промишлен добив на нефт и в други райони на света, например в Азербайджан. 1895 - ОСНОВАН Е БЪЛГАРСКИЯТ ТУРИСТИЧЕСКИ СЪЮЗ. На тази дата по инициатива на Алеко Константинов се полагат основите на организирания туризъм в България. Под ръководството на писателя е организирано изкачване на Черни връх, където се провежда и учредително събрание на неправителственото сдружение БТС. Алеко Константинов (Щастливеца) е патрон на съюза. Всяка година на тази дата стотици туристи изкачват върха. 1896 - НАЙ-КРАТКАТА ВОЙНА В ИСТОРИЯТА НА ЧОВЕЧЕСТВОТО. Конфликтът между Обединеното кралство и Занзибар продължава едва 38 минути. Причината била възкачването на престола на султан, който не е одобрен от Британската империя. Безумната война се печели от Великобритания с цената на един ранен моряк. Жертвите от Занзибар били над 500 дворцови стражи. 1946 - СЪЗДАДЕНИ СА ГРАНИЧНИ ВОЙСКИ като специални войски за охрана и отбрана на границите на България. Със Закона за МВР, приет от Народното събрание на 9 декември 1997 г., Гранични войски се преобразуват в Национална служба \"Гранична полиция\" в МВР (дн. Главна дирекция \"Гранична полиция\" на МВР).", "date": "2019.08.27", "title": "Датата"}
{"url": "https://duma.bg/karvavite-kasapnitsi-na-boyko-borisov-za-pari-n198526", "text": "Африканска чума по свинете няма. Това беше поредната кървава касапница на Борисов за пари. Но защо никой не го разбра и да предотврати тази далавера? Защо не го спряха нито управляващите, нито опозицията? Не знаеха ли що за човек е този наш премиер?  Помните ли каква голяма касапница се извърши с поголовното изсичане на нашите гори? Всичко се изсече. Тази кампания започна още 2009 г. Хиляди, а може и милиони декара гори се унищожиха и заминаха за Гърция и Румъния. И тя, гората, била болна, и тя била болна от чума. Само болна глава може да измисли такъв отговор. Милиарди отидоха в ръцете на Бойковото правителство и общинските им кметове. Чудехме се ние по селата - такова масово унищожаване не е имало и по турско време. Тогава се е знаело, че земята и гората са национално богатство на държавата и трябва да се пазят от всяко едно посегателство. Тогава са били създадени горските стопанства, които са пазели горите ни. Сега е ужас - общини, горски стопанства заедно продават за пари нашите гори. Продадоха ги за пари, изсякоха ги заради пари. За нас по селата нищо не остана. Елате и вижте в какво окаяно състояние сме ние в Северозападна България - обл. Видин, община Белоградчик. Каквото имаше по селата - ТКЗС, ДЗС, училища, се ликвидираха, болниците - търговски дружества, пощите и те станаха търговски дружества. Няма лекари в тях - изгониха ги - няма пари да им плащат общините и държавата на Б.Б. Децата ни отидоха на гурбет по чужди държави, чужди майки и бащи да гледат. Забравиха ни. Страшилище е в нашите села - улици, тротоари, всичко е потънало в бурени и треволяк. Гробищата ни са в ужас, не можем да влезем свещ да запалим на близките си. Борисов на думи раздава болници по 30-50 милиона, но това е само на приказки от хиляда и една нощ. Заблуждава хората, лъжат ни яко. Някога и по селата имаше лекари, фелдшери. Сега сме гола вода. Лекуват ни по пътеки, а това означава направо към гробищата. Изгубихме си държавата от предатели, които 30 години ни управляват и само за пари мислят. А сега чума след чума, безобразия, далавери - това е днес нашето мило отечество, което беше рай, ред, сигурност и прекрасен живот. Това ни остана, другото е продадено. Момчета, спрете тази паплач! Излезте на улицата пред парламента, няма закони за бедния ни народ, а има закон само за властта. с. Праужда, Видинско", "date": "2019.08.27", "title": "Кървавите касапници на Бойко Борисов за пари"}
{"url": "https://duma.bg/nedelev-aut-za-macha-s-angliya-n198509", "text": "Тодор Неделев няма да играе за България срещу Англия на 7 септември на ст. \"Уембли\". Звездата на Ботев Пд ще остане извън терена около месец заради контузия в менискуса, получена преди мача с Витоша Б (2:1).", "date": "2019.08.27", "title": "Неделев аут за мача с Англия"}
{"url": "https://duma.bg/ivet-s-kvota-za-tokio-i-na-100-m-n198514", "text": "Ивет Лалова-Колио покри два норматива в спринта на 100 м на турнира по лека атлетика в Мадрид. Тя си осигури участие на Лятната олимпиада в Токио 2020 догодина и на Световното първенство в Доха тази есен. В 1/2-финалите в испанската столица тя финишира за 11,17 сек. и така взе квота за шампионата на планетата в Катар. След това на финала Лалова завърши втора за 11,08 сек., като така си осигури и визата за Токио. Първа с 11,01 сек. е Катарина Хорн (ЮАР), а трета с 11,09 сек. финишира световната шампионка от Лондон 2017 Тори Боуи (САЩ).  Постижението на Лалова е нейно лично за сезона и е четвърто в европейската ранглиста. Това е и най-силният й резултат от 2013 г. А личният й е 10,77 сек. от Купа \"Европа\" в Пловдив 2004. Още през месец май Ивет покри олимпийски норматив на 200 м, а на 2-3 септември ще бяга за България на Балканиадата в Правец.  При мъжете на 100 м в Мадрид победи Майк Роджърс (САЩ) с лично постижение за сезона 9,97 сек. \"Мадрид е емблематичен и явно късметлийски град за мен, където бягах за олимпийската квота на 100 м и покрих и норматива за Световното първенство в Доха. Невероятен стадион, невероятен турнир, прекрасна организация. Една ентусиазирана и щастлива публика, сред която имаше и много българи с родни знамена, за моя изненада. Благодаря ви. Надявам се да ви видя в Правец\", каза във видеообръщение Ивет. В Токио 35-годишната Лалова ще участва на пета Олимпиада. Тя дебютира на Игри в Атина 2004 с 4-о място на 100 м и 5-о на 200 м. В Пекин 2008 Лалова стигна до 1/2-финал на 100 м, в Лондон 2012 - до 1/2-финал и на двете дистанции, а в Рио 2916 завърши 8-ма на 200 м.", "date": "2019.08.27", "title": "Ивет с квота за Токио и на 100 м"}
{"url": "https://duma.bg/ludogorets-izpadi-stoev-n198511", "text": "Лудогорец изгони треньора Стойчо Стоев след нулевото равенство със Славия. Изпълнителният директор на \"орлите\" Ангел Петричев разкри, че решението е на собствениците Кирил и Георги Домусчиеви, които не са доволни от последните игри на футболистите. В четвъртък в реванша от Лига Европа с Марибор отборът ще бъде воден от досегашните помощници на Стоев Станислав Генчев и Здравко Здравков-Фози, и двамата блестели с екипа на Левски. Във втория си период начело на разградчани Стоев се задържа 173 дни, като записа 14 победи, 10 равенства и 4 загуби. Той направи Лудогорец шампион за осми пореден път, като заслужи и Суперкупата.  \"Не сме доволни от игровия облик. Бяха взети доста нови играчи, целта беше да се повдигне качеството на отбора. Това не се получава и сме принудени да вземем мерки. Не можем да се задоволяваме с играта, която виждаме в последните мачове. Мачът със Славия беше поводът, а не причината. Надявам се да намалеят за в бъдеще тези съдийски грешки. Главният съдия (Стефан Апостолов) се извини на Славия. Каза, че е допуснал лична, човешка грешка. И двата тима обаче бяха ощетени грубо. След червения картон съдията тръгна да компенсира и респективно ни беше отменен чист гол, с което ни беше отнета победата\", каза Петричев. Мачът в Разград действително беше опорочен от главния съдия Стефан Апостолов, който е и депутат от ГЕРБ. През първото полувреме той изгони вратаря на столичани Антонис Стериакис, който излезе да избие топката извън наказателното поле и тя се удари в дясното му коляно, но Апостолов му показа директен червен картон, защото сметна, че гръцкият страж е играл с ръка. А топката мина поне на метър от ръцете на младока. После реферът от Симитли се опита да компенсира, а 11 мин. преди края отмени чист гол на Вандерсон, който се разписа от няколко метра. Съдията от ГЕРБ обаче наду свирката за засада, каквато нямаше. Бразилецът така и не разбра какво се е случило, докато отиде под трибуната, за да празнува със съпругата си. Веднага от БФС реагираха и спряха за неопределено време правата на Апостолов. \"Този съдия е срам за българския футбол и за българския парламент. Нали знаете, че му дадоха да прочете нещо, което му бяха написали, и той не успя. Това е един крадец, който няма никакво място в нашия футбол. Не вярвам да изпълнява някаква поръчка, просто е тотален некадърник. Говорим за обикновена подлога. Нали знаете в болниците под болните на леглата слагат подлоги. Е, този човек е такова нещо. Завършен джендър. Това е положението\", обяви пред Спортал в колоритния си стил шефът на Славия Венци Стефанов.", "date": "2019.08.27", "title": "Лудогорец изпъди Стоев"}
{"url": "https://duma.bg/balgariya-e-19-a-na-svetovnoto-po-pluvane-n198507", "text": "Бронзовият медал на Йосиф Миладинов в плуването на 50 м бътерфлай нареди България на 19-о място в класирането по нации на завършилото в Будапеща световно първенство за юноши и девойки. Нашите разделят позицията с Бразилия. Начело в класирането са плувците от САЩ с 18 златни, 10 сребърни и 9 бронзови медали (общо 37), пред Русия 7, 11, 4 (22),, Австралия 4, 5, 4 (13), Италия 3, 2, 7 (12) и др.", "date": "2019.08.27", "title": "България е 19-а на световното по плуване"}
{"url": "https://duma.bg/petrovich-nahoka-igrachite-na-tsska-sf-n198510", "text": "Люпко Петрович нахока играчите на ЦСКА-Сф, които завършиха 1:1 с Дунав в Русе. Сръбският треньор на \"червените\" призна, че настройката на футболистите му за гостуването не е била на ниво и затова са изтървали успеха. На Градския стадион \"драконите\" изненадващо откриха след груба грешка в защитата на столичани. Тиаго Родригес върна късо към Раул Албентоса, който не успя да реагира и да достигне топката, а притичалият Стефан Христов (41) я открадна и препарира Витаутас Черниаускас. През второто полувреме Евандро (68) възстанови равенството с петия си гол през сезона, но победата за ЦСКА-Сф така си остана мираж. В неделя от 17.45 часа \"червените\" посрещат лидера Левски на Националния стадион във \"вечното дерби\" на VIII кръг, след което ще има пауза в първенството заради евроквалификацията с Англия на \"Уембли\" и контролата с Ейре в Дъблин. \"Не мога да повярвам, че се получи така. Хората, които имат желание да играят за ЦСКА, нямат проблем. Със сигурност ще е сложно с напускането на Чорбаджийски и Фабрини, но ни трябват хора, които искат да играят за нас. Някои показват едно, когато играем срещу Лудогорец, а друго, когато играем с други отбори. За Бодуров и Пинто могат да кажат от клуба каква е ситуацията, аз съм казал каквото съм имал. Ако зависи от мен, не бих ги върнал в никакъв случай\", призна Петрович.", "date": "2019.08.27", "title": "Петрович нахока играчите на ЦСКА-Сф"}
{"url": "https://duma.bg/tsarvena-zvezda-iska-despodov-n198508", "text": "Кирил Десподов може да продължи кариерата си в Цървена звезда, пише сръбското издание Hotsport. Бившият нападател на ЦСКА-Сф е собственост на италианския Каляри, но не попада в плановете на треньора Роландо Маран. Футболист №1 на България за 2018 г. отказа да играе под наем във втородивизионния Кротоне и настоява да остане в Серия А. ", "date": "2019.08.27", "title": "Цървена звезда иска Десподов"}
{"url": "https://duma.bg/lavitsite-zagubiha-i-ot-sarbiya-n198513", "text": "Женският национален отбор на България по волейбол претърпя втора загуба на европейското първенство. Състезателките на Иван Петков отстъпиха на световните шампионки от Сърбия с 1:3 гейма (25:16, 21:25, 20:25, 16:25) в мач от II кръг в група А в Анкара. Така \"лъвиците\" заемат петото място в групата с 1 точка, след като на старта претърпяха унизителна загуба от аутсайдера Франция с 2:3 гейма. Българките започнаха силно и спечелиха без проблеми първата част. Във втория гейм сръбкините взеха инициативата и оформиха стабилна преднина. Тя се запази до края и резултатът бе изравнен 1:1 гейма. В началото на следващата част българките се доближиха до съперничките си, но не успяха да ги преодолеят. Състезателките на Зоран Терзич се откъснаха и увеличиха аванса си. Темпото се запази и в четвъртия гейм, а момичетата на Иван Петков загубиха увереност, че могат да бъдат равностойни на съседките. Най-резултатна за България бе Нася Димитрова с 18 точки (1 ас, 3 блокади), 16 точки добави Елица Василева (1 ас, 3 блокади). За сръбския тим Бранкица Михайлович бе топреализатор с 24 точки (3 блокади), Тияна Бошкович се отчете с 15 точки (1 ас, 1 блокада). Снощи волейболистките играха с Турция. Днес те излизат от 19.30 ч. с Гърция, а в четвъртък от 17.00 ч. е последният им мач в групата с Финландия, като двубоите се излъчват по БНТ3. ", "date": "2019.08.27", "title": "\"Лъвиците\" загубиха и от Сърбия "}
{"url": "https://duma.bg/rezultati-n198505", "text": "Лудогорец - Славия 0:0, ЧК: Стериакис (С-44); Дунав - ЦСКА-Сф 1:1 1:0 Христов (41) 1:1 Евандро (68); Левски - Локо Пд 1:0; Ботев Пд - Витоша Б 2:1; Царско село - Берое 2:1; Арда - Черно море 0:0; снощи: Ботев Вр - Етър.  1. ЛЕВСКИ 7 5 1 1 15:5 16  2. Лудогорец 7 4 3 0 11:4 15  3. Локо Пд 7 4 1 2 17:11 13  4. Берое 7 4 0 3 14:11 12  5. ЦСКА-Сф 7 3 3 1 10:9 12  6. Черно море 7 2 4 1 9:6 10  7. Славия 7 2 3 2 10:10  9  8. Арда 7 2 3 2 10:10  9  9. Ботев Пд 7 2 2 3 8:11  8 10. Царско село 7 2 2 3 6:9  8 11. Дунав 7 2 1 4 9:14  7 12. Етър 6 0 5 1 7:8  5 13. Ботев Вр 6 1 2 3 7:11  5 14. Витоша Б 7 0 0 7 4:18  0 Литекс - Черноморец Бч 4:0 1:0 Йорданов (9) 2:0 Митрев (18) 3:0 Капитанов (45+1) 4:0 Аспарухов (65), ЧК: Капитанов (Л-61); Пирин - Спартак Пл 2:0 1:0 Златинов (33-д) 2:0 Бастунов (50); снощи: Локо ГО - ЦСКА 1948. КОР Гледайте Футбол Шампионска лига, втори плейофи по Макс спорт 2 22.00 Краснодар - Олимпиакос (0:4) по Макс спорт 3 22.00 Цървена Звезда - Йънг Бойс (2:2) 3.30 Ла Екидад - Атлетико Минейро по Макс спорт 4 3.30 Палмейрас - Гремио по Диема спорт 2 21.45 Нюпорт - Уест Хем по Ринг 20.00 Монпелие - Лион по Евроспорт 1 Колоездене 16.00 Обиколка на Испания (IV етап) Тенис 19.05 US Open", "date": "2019.08.27", "title": "Резултати"}
{"url": "https://duma.bg/grisho-sprya-propadaneto-za-vtori-pat-ot-2-mesetsa-n198512", "text": "За втори път от началото на юни Григор Димитров посрещна обновяването на тенис ранглистата, без да губи позиции. Българинът е 78-и със 722 точки, като до този момент не е участвал на US Open с толкова нисък ранкинг. Снощи хасковлията започна на Откритото първенство на САЩ срещу 35-годишния италианец Андреас Сепи (№77). В Ню Йорк той няма да брани точки, защото преди 12 месеца си стегна багажа още след първия си мач, когато падна от Стан Вавринка (Швейц). Гришо завърши месец май като №46, на 10 юни заемаше същата позиция, след което започна огромен спад, пратил го извън първите 70 на света. Единствено той беляза прогрес на 5 август, когато се изкачи с 3 позиции до №54. Преди година Гришо стартира на US Open като №7, след края му бе №8. В момента в прогнозната класация той е 75-и. През септември Димитров ще играе на АТП 250 турнира в Ченду, Китай, а следващата седмица на АТП 500 в Пекин. За \"Мастърс\"-а в Шанхай (6-13 октомври) обаче той ще се надява на \"уайлд кард\", защото в основната схема влизат първите 44. А квалификациите са в дните на надпреварата в Пекин.", "date": "2019.08.27", "title": "Гришо спря пропадането    за втори път от 2 месеца"}
