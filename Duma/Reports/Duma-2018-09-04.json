{"url": "http://www.duma.bg/node/174412", "text": "Цените в България се увеличиха с 84,6% в периода между 2000 и 2017 година, докато средното им повишение в рамките на целия ЕС беше от 36 на сто, показват резултати от проучване на \"Евростат\", оповестени вчера. По този показател нашата страна е изпреварена единствено от Румъния, където ценовият скок за същия период е с цели 257%. В Унгария поскъпването е с 98%, а в Латвия - с 86,7%. \nНай-солиден ценови ръст през отчетния период от 92,1% в рамките на ЕС бележат цените на алкохолните напитки и на тютюневите изделия, като само в България техните цени скочиха между 2000 и 2017 година над четири пъти - 408,8%, отчита европейската статистика. \nОтносително голямо повишение за посочения период в България отчитат и цените за хотелиерски и ресторантьорски услуги - с 122,8%, както и за комунални услуги, включващи цените за вода, електричество, природен газ и за жилищни наеми - със 130,6%. \nПовишение с 214,5% през годините от началото на новото хилядолетие бележат цените за образование в нашата страната, което отрежда трета позиция на България в рамките на ЕС след Румъния (повишение с 297,3%) и Великобритания (с 256,4%). Цените за здравеопазване у нас се повишиха със 154,7%, като по-голям скок на цените за здравеопазване е отчетен единствено в Унгария - със 156,8%. \nЕвростат отчита доста по-скромно повишение от 26,7% на цените в България за дрехи и за обувни принадлежности, като в същото време цените за мебели се увеличиха с 13,7%, за комуникационни услуги - с 9,7%, и за култура - със 17,4 на сто.     \n \t\n", "date": "2018.09.04", "title": "С близо 85% се увеличили цените у нас за 17 г.  "}
{"url": "http://www.duma.bg/node/174410", "text": "Проблемът на потенциалните инвеститори в АЕЦ \"Белене\" не е липсата на държавни гаранции, повечето им проблеми са свързани с политическия риск. Това каза изпълнителният директор на Националната електрическа компания (НЕК) Петър Илиев, цитиран от БНР. \"Те се опасяват, че ако се включат в изграждането като инвеститор или като акционер, след време някой друг може да спре проекта, а да са направени едни разходи. Това е по-големият проблем, а не държавните гаранции\", обяснява той. \nСпоред Илиев интерес към проекта АЕЦ \"Белене\" има не само от китайска и руска страна, а и от корейска. \"Преговорите са на доста начално ниво. Идваха и от Корейската държавна асоциация, която отговаря за Източна Европа. Когато бъде обявена процедурата, тогава вече сигурно ще дойдат повече\". \nИлиев се надява, че строителството на атомната централа ще започне скоро, защото страната има нужда от тази мощност. ДЕнергийната система има огромна нужда от допълнителна енергия, за да бъде по-спокойно, защото не може всеки път да треперим дали ще бъде студено, топло, дали въглищните централи ще могат да запалятФ, казва шефът на НЕК. \nТой коментира и отчетените преди месец загуби на компанията, които според него са заради много от привилегированите производители - ВЕИ, топлофикации, американски централи, които даваха енергията на НЕК, а цената, която е определена от КЕВР не може да бъде компенсирана изцяло. \"Затова се получиха тези загуби. От първи юли влезе новият закон за енергетиката и за месец юли НЕК е с много добри финансови резултати - над 20 милиона е печалбата. Надяваме се до края на годината вече да сме доста в по-добро финансово състояниеУ. Проблемите в енергетиката са големи, каза още експертът.    \n \t\n", "date": "2018.09.04", "title": "Политическият риск е пречка за инвеститорите в \"Белене\""}
{"url": "http://www.duma.bg/node/174411", "text": "Повечето от служителите в различните сектори на частния бизнес - 68%, обичайно взимат в летния сезон отпуск от 5 до 10 дни. Данните са от проучване на Българската търговско-промишлена палата (БТПП). \"От една страна, е достатъчно време за почивка, а от друга, и период, в който липсата на човек от персонала няма да затрудни дейността на фирмата. Тези служители, които взимат до 5 дни отпуск, правят поне няколко пъти излизане в годишна почивка. Но това, от една страна, води до непълно възстановяване на служителите, а от друга, се накъсва работният процес\", пишат от БТТП. \nПовече от 20 дни, взети наведнъж като летен отпуск, са рядкост за бизнеса - едва при 4% от анкетираните фирми има такава практика, отчитат от БТПП. Това основно са компании, ангажирани в сферата на образованието и някои производства. Също предприятия, работещи ишлеме, като производство на текстил и облекло, производство на перилни препарати, електрически уреди, където обичайно цялата фирма излиза наведнъж в отпуск и се прекъсва дейността на определен период. Фирмите, които затварят за определен период, са по-скоро рядкост. \nПоловината от фирмите пропускат поръчки по време на летния сезон, защото по-голяма част от служителите им са в отпуск и не могат да насмогнат на работата. Резултатите от проучването показват, че половината от анкетираните изпитват трудности в месеците юни и юли заради наплива от отпускари. \n26% от ръководителите се оплакват, че заради болнични и липса на кадри компаниите им пропускат да реализират по-добри резултати. Други 25% от фирмите също отчитат, че почивките се отразяват не много добре на бизнеса им, но рядко са пропускали поръчки. Въпреки че графиците за отпуските вече не са задължителни, 44% от фирмите ги изготвят и планират отпуските спрямо поръчките.     \n \t\n", "date": "2018.09.04", "title": "Близо 70% от хората ползват през лятото между 5-10 дни отпуск"}
{"url": "http://www.duma.bg/node/174394", "text": "Дъщерята на Ваня Щерева - Мила Роберт, възроди \"Нещо нетипично\" - един от старите хитове на Ивана. Това е само лятна смешка, не особено сериозна, твърди младата изпълнителка. Записвайки култовата песен, Мила влага доста чувство за хумор. Леко намигване към стилистиката на оригинала е и микрофонът, аранжиран като бяла роза. \n\"Записът и снимките ни отнеха само ден, а постпродукцията направихме за седмица\", сподели още дъщерята на Ваня Щерева. И не скри, че точно тази песен й напомняла за нейните детски лета. \nНовото парче, което пък предстои да излезе през октомври, ще се казва \"Нещо грубо\". То ще бъде посветено на жените, \"които се държат лигаво\", разкри младата българска актриса. Мила Роберт направи скоба и поясни, че подобно поведение я дразни, тъй като представителките на нежния пол трябва да имат повече достойнство и да знаят какво искат.   \n \t\n", "date": "2018.09.04", "title": "Мила Роберт възражда стара песен на Ивана"}
{"url": "http://www.duma.bg/node/174409", "text": "\"Трудно ни е да се надяваме, че първото у нас огнище на африканска чума по свинете ще остане последно предвид ситуацията, както се развива в другите държави - нито една досега, която е засегната от заболяването, не е останала само с едно огнище\", каза пред БНР директорът на дирекция \"Здравеопазване, хуманно отношение и контрол на фуражите\" в БАБХ д-р Георги Чобанов. Първо огнище на заразата, която не е опасна за хората, беше регистрирано в България на 31 август в провадийското село Тутраканци и започна евтаназирането на животни.  \nЧесто самите участници в разнасянето на заболяването нямат представа, че го извършват, каза той. Има възможност обаче то да бъде ограничено и дори редуцирано драстично. \nКъм момента няма данни за разпространение на заразата в други райони, а най-близкият свинекомплекс е на 40 километра, съобщи във Варна директорът на БАБХ Дамян Илиев. \"Вирусът носи най-вече финансови загуби, в индустрията имаме близо 500 000 прасета. Колкото по-рано предприемем мерки, толкова по-вероятно е да не се разпространи от мястото, където е\", обясни Дамян Илиев. \nАко заразата е станала с фураж, то той е нямало законово как да бъде спрян, тъй като е с изрядни документи и водещ е принципът за свободно движение на стоки. Най-страшното на този вирус е неговата устойчивост. Възможно е хора да са го пренесли. Проверява се всичко, допълни шефът на БАБХ. \"Дребните стопани трябва да внимават откъде купуват зърно, дали сами го преработват, какви добавки поставят. От години изхранването с кухненски отпадъци на прасетата е забранено точно поради опасността от чума - било класическа чума или африканска\", добави Чобанов. \nЗаради огнището на Африканска чума по свинете вече са умъртвени 87 прасета в провадийското село Тутраканци. Животните трябва да са регистрирани, за да имат право стопаните им на компенсация, каза Дамян Илиев. Те обаче не са били регистрирани, каквото е изискването на закона, съобщиха от кризисния щаб, свързан с мерките за предотвратяване на разпространението на африканската чума. Има и няколко диви прасета, които също са умъртвени.  \nДо момента в Бозвелийско няма открити болни прасета, информира областният управител на Варна Стоян Пасов. По думите му най-важният въпрос е дали заразата е излязла от село Тутраканци, или не.     \n \t\n", "date": "2018.09.04", "title": " Експерт не изключи и други огнища на африканска чума"}
{"url": "http://www.duma.bg/node/174390", "text": "Във Виенския зоопарк никога не е скучно, а отскоро се предлага и нова атракция на посетителите му. Това е рисуващата Ян Ян, която преди две години роди близначета, а сега се научи да използва четката и палитрата, за да сътворява малки картини, когато има желание. Произведенията са изключително стилни и са в цветовете на пандата - черно и бяло. Ян Ян ще нарисува сто платна, които ще бъдат продадени в интернет за 490 евро бройката. \nСъбраните средства ще се използват за издаването на фотоалбум, който проследява историята на пандите от пристигането им през 2003 г. от Китай във Виена. За целта са необходими 25 000 евро. Ако сумата бъде осигурена до 9 октомври, албумът ще излезе през декември и със сигурност ще е добра идея за коледен подарък за малки и големи. \nСнимките са дело на фотографа Даниел Цупанк, който е и страстен любител на животните.  Желаещите имат възможност да си купят творбите на пандата Ян Ян на адрес  .   \n \t\n", "date": "2018.09.04", "title": "Рисуваща панда ще финансира фотоалбум на Виенския зоопарк"}
{"url": "http://www.duma.bg/node/174391", "text": "Легендата на \"Берое\" Петко Петков и бившият капитан на отбора Ваня Джаферович ще заемат треньорски позиции в епичния сблъсък на изкуството със спорта. Професионалните футболисти ще се изправят срещу сборна формация на актьори. Срещата ще се състои на 9 септември, неделя, на стадиона в Стара Загора, а целта е да се помогне за осъществяването на второто издание на Международния студентски театрален фестивал \"Данаил Чирпански\" през април 2019 г. \nНа терена, в опит да премерят сили с професионалистите, ще излязат Станимир Гъмов, Дарин Ангелов, Велислав Павлов, Башар Рахал, Алек Алексиев, Орлин Павлов, Мартин Гяуров, Никола Стоянов, Любен Кънев, Николай Мутафчиев, Владимир Люцканов, Ивайло Захариев, Ники Илиев, Юлиян Петров и Юлиан Вергов. \nПървата професионална тренировка на актьорите се проведе преди няколко дни в \"Царско село\" в София.   \n \t\n", "date": "2018.09.04", "title": " Ваня Джаферович учи актьори на футбол"}
{"url": "http://www.duma.bg/node/174389", "text": "На конференцията на Европейското кардиологично дружество в Мюнхен бе представен доклад, изтъкващ здравословните ефекти на музиката за йога и релаксация върху човешкия организъм, пише \"Метро\". В изследването, проведено в Индия, участвали 149 доброволци без оплаквания за здравословното им състояние. Те се включили в три нощни сеанса, като били измерени сърдечните им показатели във всеки от тях в продължение на 5 минути. По време на експериментите била пускана и спирана музика за йога и релакс. Съответните мелодии значително намалявали нивото на тревожност на участниците. \nЙога музиката била тествана от екипа и в болнична обстановка преди заспиването на пациентите. Тя осигурила по-спокоен сън и по-добри сърдечни показатели след сеансите. \nКолективът на д-р Нареш Сен от болницата в Джайпур изтъква, че медицината не винаги е съгласна, но индийците отдавна са установили редица успешни терапии извън лекарствата. По неговите думи йога музиката е една от тях и кардиолозите трябва сериозно да погледнат на благотворните й ефекти.   \n \t\n", "date": "2018.09.04", "title": " Музиката за йога е полезна за здравето"}
{"url": "http://www.duma.bg/node/174393", "text": "Градът на липите ще се превърне в столица на бирата от 5 до 8 септември. Събитието се завръща в Стара Загора с по-богата програма от всякога. \"Beerфестът\" цели и тази година да поднесе добро настроение на почитателите на кехлибарената напитка от всички точки на България, представяйки им отличителните черти на познатите и обичаните марки у нас. \nТематични вечери, посветени на различни музикални стилове, са заложени в концепцията на тазгодишната програма на \"Beerфестът\". Ударният старт в сряда ще бъде даден с Васко Кръпката и \"Подуене блус бенд\" и \"Б.Т.Р.\" За националния празник 6 септември втората вечер ще е посветена на съвременния прочит на обичани народни мотиви благодарение на красивите гласове на Деси Добрева и Dia. Гостите от Сърбия Guns`N`Roses Real Tribute и Queen Real Tribute ще разнообразят програмата с познати класики от международната сцена в третата фестивална вечер. Заключително, на 8 септември публиката ще се завърне у нас с изпълненията на Overground Brass Band и обичаните доайени на родната сцена Васил Найденов и Силвия Кацарова. \nСлед като се насладят на нови парчета и любими хитове от последните 30 години с бира в ръка, феновете ще имат възможност да се приберат до домовете си с безплатна автобусна линия, осигурена от известната в града бирена компания. По този начин от бранда изпращат важно послание: \"Когато шофирате, никога не пийте!\" Във фестивалните дни, между 20,30 и полунощ, бусът ще се движи на всеки 30 минути и ще покрие почти цялата територия на Стара Загора. Редовните линии на градския транспорт, с които може да се стигне до мястото на събитието, са 3 и 36. \nОще една специална изненада очаква бирените почитатели, които изберат да проявят отговорно отношение към околната среда и да изхвърлят своите кенове и пластмасови чаши в специално предвидените контейнери, разположени на мястото на феста. За да покани максимално хора да се присъединят към екологичната кауза за намаляване на отпадъците, пивоварната компания ще почерпи с безплатна напитка всеки, който рециклира на обозначените места. Повече подробности за програмата и любопитна информация за Beerфестът бихте могли да откриете на страницата във Facebook:     \n \t\n", "date": "2018.09.04", "title": "Стара Загора става столица на бирата  "}
{"url": "http://www.duma.bg/node/174392", "text": "Австралийски фермер, отглеждащ перлени миди, намери десет бисера в една от тях, съобщи ТАСС. Семейството на Джеймс Браун от 60 години се занимава с този бизнес в залива Сигнет, на юг от о-в Тасмания. Откакто работи, мъжът е открил стотици хиляди перли, но такъв \"урожай\" вижда за първи път. \n\"Перлите не са много големи\", уточни Джеймс Браун. И добави: \"Диаметърът им е от четири до пет милиметра. Мисля обаче, че ще е добре да бъдат продадени като нещо изключително - всички са от една мида.\" \nЕстествени перли се образуват в една от пет култивирани седефени миди, а в природата в една от хиляда, припомнят специалисти.   \n \t\n", "date": "2018.09.04", "title": "Откриха 10 перли в една мида"}
{"url": "http://www.duma.bg/node/174424", "text": "Изключително остра критика отправи по повод новия политически сезон  . \"България се управлява повече през телевизиите, отколкото през институциите. Скалъпени интриги засенчват в медиите фундаменталните проблеми на обществото: несправедливостта, бедността, демографската криза и беззаконието. Страната се нуждае от идеи, а се дави в скандали. Оставките вече не са решение, а бягство от реална отговорност. Проблемът в държавата не е персонален, а системен. Авторитаризмът не е бъдещето на България\", категоричен е той. \nСпоред Радев управляващите трябва да се концентрират върху най-острите проблеми на обществото, а опозицията - в изграждането на убедителна алтернатива.      \n \t\n", "date": "2018.09.04", "title": "Румен Радев: Проблемът в държавата е системен"}
{"url": "http://www.duma.bg/node/174414", "text": "Специализираният наказателен съд освободи срещу парична гаранция от 20 000 лв. сина на крупния хотелиер Ветко Арабаджиев - Вълчо Арабаджиев, и двете им счетоводителки - Анелия Кирилова и Елена Караянчева. Те бяха сред десетте задържани при спецакция на прокуратурата в петък. Тогава бяха обискирани хотели на Арабаджиеви в София и Пловдив, бяха открити и иззети над 10 млн. лв. На пресконференция в събота шефът на Спецпрокуратурата Иван Гешев съобщи, че укрити пари буквално извирали отвсякъде. Това са \"изпрани\" пари, констатира той. Шестима от задържаните получиха обвинения за пране на пари и участие в организирана група за данъчни престъпления. \nВетко и Маринела Арабаджиеви все още са в чужбина. По последна информация съпрузите са избягали във Франция и в момента са в Сен Тропе. За тях е издадена Червена бюлетина, издирват се от Интерпол и Европол. \nМотивите на съда да пусне Вълчо и счетоводителките под гаранция са, че нямало опасност да се укрият и извършат ново престъпление. Според съда Вълчо Арабаджиев може и да не е знаел, че укритите милиони са изпрани, защото е живял дълги години в чужбина. Прокуратурата обяви вчера, че ще протестира решението на съда. \nПри обиските обаче е открита и екселска таблица с данни за захарния завод на Арабаджиеви в Пловдив от 2008 г. насам. Вероятно инкриминираният период ще се удължи и хотелиерското семейство да бъде обвинено за укриване на над 100 млн. лв. от държавата, допълни зам.-главният прокурор.     \n \t\n", "date": "2018.09.04", "title": " Пуснаха срещу 20 000 лв. гаранция синът на Ветко Арабаджиев"}
{"url": "http://www.duma.bg/node/174413", "text": "Възрастен мъж се е залял с бензин и се е самозапалил в русенското село Николово. 62-годишният Петко Петков е в реанимацията на УМБАЛ \"Медика\" с 95% изгаряния по цялото тяло и увредени бели дробове. Състоянието му е критично, той е на апаратна вентилация, започнато е инфузионно лечение, съобщи вчера проф. Огнян Хаджийски от болницата. \nСигналът за инцидента е подаден малко след 8 ч. сутринта. На място веднага били изпратени екипи на пожарната и полицията, води се разследване. По неофициална информация мъжът често е злоупотребявал с алкохол. Според кмета на Николаево Марийка Генова обаче мъжът бил в депресия, защото преди няколко месеца бил съкратен от завод \"Дунарит\". Той не бил местен, а обитавал къща във вилната зона на селото.   \n \t\n", "date": "2018.09.04", "title": " Възрастен мъж се самозапали в русенско село"}
{"url": "http://www.duma.bg/node/174415", "text": "В над 50 училища в страната се въвеждат електронни дневници, които ще заменят хартиените бележници. Това съобщи Диан Стаматов, директор на 119 СОУ в София, където системата ще действа. От една година родителите имат в телефоните си приложение и получават в реално време пълна информация за оценки, отсъствия, домашна бележка или забележка на ученика, отношение към различни проблеми, които съществуват в училище, обясни той. По думите на Стаматов голяма част от родителите се възползват от електронния дневник, а тези, които не го правят, ще получават информация за отсъствията и оценките на детето им в края на всеки месец. Директорът посочи като голям проблем пред образованието данните, че кандидатите за учители са много, но нивото на образованието им е ниско. \"Към днешна дата стартовата заплата на млад учител без никакъв трудов стаж е 720 лева, а от 1 януари ще бъде 960 лв. Трудовото възнаграждение на учител с 15-20 години стаж е около 1300 лв.\", сподели Стаматов. Според него има тенденция за връщане на хора в системата, които са завършили подходяща специалност, но 10-15 години са работили друго.   \n \t\n", "date": "2018.09.04", "title": " Въвеждат електронни дневници в над 50 училища"}
{"url": "http://www.duma.bg/node/174417", "text": "Депутатите се събират днес на първото си пленарно заседание за новата сесия. След лятната ваканция те ще заседават извънредно от 13 часа. По традиция заседанието ще започне с химна на Република България и с декларации на парламентарните групи.  \nВ дневния ред на депутатите са включени дебати по годишните доклади за 2017 година на БАН и на комисията за регулиране на съобщенията. Ще се дискутират на първо четене и промени в Закона за здравето, засягащи тютюнопушенето.  \nПреди началото на парламента ще заседава комисията по регионални въпроси, която ще разисква спешно промени в Закона за пътищата, внесени от депутата от ГЕРБ Александър Ненков.  \nОчаква се депутатите да гласуват оставките на тримата министри Валентин Радев, Николай Нанков и Ивайло Московски, но точката отсъства от предварителния дневен ред на парламента. \n    \n \t\n", "date": "2018.09.04", "title": " Новата парламентарна сесия започва днес"}
{"url": "http://www.duma.bg/node/174419", "text": "Експресно проучване на \"Алфа Рисърч\" по поръчка на БНТ показва, че 61% одобряват оставките на регионалния, транспортния и вътрешния министър. Рокадите в кабинета обаче вдигат доверието към управляващите  12 на сто от анкетираните. От данните на социолозите става ясно, че привържениците на ГЕРБ са сравнително сдържани в оценките си за оставките заради лоялността си към своите министри, докато тези на БСП имат базисно недоверие към цялото правителство. \n\"По-сериозният проблем, който проучването очертава, е недостатъчността на акта \"министерски оставки\", когато системни дефекти засягат широки обществени групи. Проучването показва, че за гражданите проблемът не е само в липсата на \"сцепление\" в асфалта, а в липсата на \"сцепление\" между работата на институциите, която трагичният инцидент край Своге осветли\", констатират социолозите. \nДоказателство за промяната на обществените нагласи от чисто политически натиск към натиск за промени във всички нива на системата е високият дял на хората (56,5%), които очакват освен отстраняването на министри да има и конкретни длъжностни лица, наказани за катастрофата. \nСигурно е обаче, че гражданите очакват не толкова подредба на коалиционните взаимоотношения, колкото подредба на държавата и реален, а не имитационен контрол на начина, по който институциите и длъжностните лица изпълняват своите задължения, констатират от \"Алфа Рисърч\".     \n \t\n", "date": "2018.09.04", "title": " 61% са доволни от министерските оставки"}
{"url": "http://www.duma.bg/node/174418", "text": "Очаквано от НФСБ обявиха, че остават в управленската коалиция. Както ДУМА вече писа, хората на Валери Симеонов два дни бистриха как да реагират на едноличния модел на управление, налаган от Бойко Борисов. Вчера официално изчетоха декларация, в която заявиха, че оставaт в кабинета, но имали условия. \nКакто и ВМРО, от НФСБ няма да подкрепят оставките на министрите Ивайло Московски, Николай Нанков и Валентин Радев. Партията настоява и в едномесечен срок да започне \"реалното изпълнение на целите в управленската програма\". \nНФСБ иска колективен модел в управлението на ПГ \"Обединени патриоти\", оглавявана от лидера на \"Атака\" Волен Сидеров, каза депутатът Борислав Ячев. Според него работата в групата не вървяла добре. Наши законопроекти и на ВМРО или не се внасят, или се бавят, не се свикват заседания, оплака се за пореден път той. Симеонов пък уточни, че не иска оставката на Сидеров, а на ресорната си министърка на туризма Николина Ангелкова. \n\"С или без НФСБ ще вървим напред\", коментира по-рано вчера Сидеров. Той дори призова партията на Симеонов най-сетне да напусне коалицията. Сидеров не бил съгласен с обвиненията, че премиерът управлява авторитарно. Вчера той призова Симеонов да подаде оставка. \"Смятам, че от негова страна са прекрачени границите на изнудването, на извиването на ръце и хода, топката е в господин премиера. Ръководството на ГЕРБ, ако обичат, да не мълчат. Ако те са съгласни с изявлението на Симеонов, че има лична диктатура на Борисов, тогава трябва да се пръсне всичко. Ако не са съгласни, да станат, да го посочат и да кажат - г-н Симеонов, ти лъжеш, грешиш и мамиш хората и си подай оставката\", настоя атакистът. \nЛидерът на ВМРО Красимир Каракачанов призова НФСБ през социалните мрежи за диалог с ГЕРБ без предварителни условия. Той заяви, че са необходими етични правила като част от коалиционното споразумение, а всяка от партиите в ОП еднозначно да заяви желае ли при бъдещи избори да участва в коалицията.  \n    \n \t\n", "date": "2018.09.04", "title": " НФСБ се вкопчи във властта"}
{"url": "http://www.duma.bg/node/174421", "text": "Община Брегово не получи държавна помощ за щетите от наводнението през март, алармира вчера кметът Милчо Лалов от БСП. Поискахме 5-6 хиляди лева от междуведомствената комисия, но отговорът от последното заседание бе, че не сме включени в дневния ред за разглеждане, заяви той.  \nОбщината е отправила искането на 3 юни, а комисията се е събрала в края на юли. На извънредното заседание са отпуснати 3,1 млн. лв. за пораженията от летните бедствия в Дупница, Мизия и край Тетевен. Лалов се оплака, че държавата по никакъв начин не е подпомогнала общината му след наводнението. Нямало я и в списъка на ощастливените от правителството местни власти с допълнителни трансфери, публикуван миналия месец. Брегово има нужда от укрепване на дига, което е от компетенциите на земеделското министерство, а дейността все още е в проучвателна фаза, оплака се кметът.  \nДУМА припомня, че в средата на март придошлите реки на Тимок заляха улици и частни имоти в Брегово и нанесоха сериозни щети. Изпълнителното бюро на БСП проведе изнесено заседание в пострадалата община. Корнелия Нинова обвини ГЕРБ, че не прави нищо за хората, а премиерът Бойко Борисов изпрати на място екоминистъра Нено Димов, за да отрече обвиненията. Имаше и спор годна ли е водата за пиене заради заляти помпени съоръжения. БСП обвини управляващите, че финансират приоритетно общините, чиито кметове са от ГЕРБ. \nЛалов, който е избран от листата на БСП, е категоричен, че управляващите неглижират района им. Той припомни, че проблемите са хронични, след като общината пострада от тежко наводнение и през 2010 г. \n    \n \t\n", "date": "2018.09.04", "title": " Община Брегово не получи държавна помощ за наводнението"}
{"url": "http://www.duma.bg/node/174422", "text": "Майките дадоха срок до 1 октомври на депутатите да започнат обсъждането в пакет на три законопроекта - за личната помощ, за хората с увреждания и за социалните услуги. Това обяви вчера една от протестиращите жени от палатковия лагер в София. Протестът се разраства и в него се включиха майки на деца с увреждания от Видин, Разград и Радомир. \nРодителите готвят и специална акция, с която ще посрещнат депутатите на работните им места днес. Входът ни е в черно, с черни знамена, така ще им напомним, че много малко време остава до 1 октомври и трябва да се захванат за работа, за да има реформа за хората с увреждания, поясниха протестиращите. \nПрипомняме, че на 28 август окончателният вариант на проекта за Закон за хората с увреждания бе публикуван в портала за обществени обсъждания на МС. На 29 август пък хора с увреждания внесоха в деловодството на Министерството на здравеопазването над 20 жалби. Те настояват за отмяна на промените в наредбата за ТЕЛК. Според жалбоподателите правилата ощетяват социалните им добавки. Процентът работоспособност зависи вече най-много от основната диагноза. Тогава зам.-министърът на здравеопазването Светлана Йорданова заяви, че хората с тежки заболявания няма да пострадат от новата наредба за медицинска експертиза.   \n \t\n", "date": "2018.09.04", "title": "До 1 октомври майките на деца с увреждания чакат дебатите по три закона"}
{"url": "http://www.duma.bg/node/174395", "text": "По повод кончината на изтъкнатия художник Никола Манев общината в Ловеч и Художествената галерия в града са отворили траурен възпоменателен кът в къщата-дарение \"Никола Манев\" в старинния ловешки квартал Вароша. Поставена е книга за впечатления и съболезнования, съобщи уредникът от галерията Галя Герганова. През 2015 г. Манев дарява на Ловеч 28 свои картини. \"Ние сме един от шестте града в България, които се радват на дарение от него. Ловеч е един от любимите му градове\", допълни Герганова. ДУМА припомня, че Никола Манев почина в Париж на 25 август. Новата дата на поклонението е 9 септември в Чирпан, съобщи \"Площад Славейков\".    \n \t\n", "date": "2018.09.04", "title": "Прощаваме се с Никола Манев на 9 септември"}
{"url": "http://www.duma.bg/node/174367", "text": "Командирът на войските на САЩ и НАТО в Афганистан Джон Никълсън младши призова за прекратяване на войната в Афганистан, като той скоро се оттегля от поста си, пише в. \"Ню Йорк таймс\". \nАмериканските сили останаха в Афганистан, след като президентът Доналд Тръмп агитираше по време на предизборната кампания за тяхното изтегляне от разкъсваната от война страна. Американските войски са в Афганистан от 2001 г. Също така, според информацията, Никълсън не се е срещал с президента след встъпването в длъжност на Тръмп в началото на 2017 г. \n\"Чии гласове са по-важни? Тези отвън, които ви насърчават да се биете, или гласовете на собствения ви народ, които ви насърчават да постигнете мир?\", запита Никълсън, повтаряйки значението на приключването на войната в Афганистан. \nВъпреки че страните в конфликта се договориха за спиране на огъня по-рано тази година, боевете не спряха. Наскоро президентският дворец в афганистанската столица Кабул беше обект на ракетно нападение по време на реч на афганистанския президент Ашраф Гани.   \n \t\n", "date": "2018.09.04", "title": "Американски генерал поиска край на войната в Афганистан"}
{"url": "http://www.duma.bg/node/174366", "text": "Двама високопоставени американски представители ще посетят Сърбия през този месец. Първо, сенатор Рон Джонсън ще пристигне в Белград на 11 септември, а някъде около тази дата се очаква и визитата на зетя на Доналд Тръмп и един от най-доверените му съветници Джаред Къшнър, пише електронното издание на македонския вестник „Вечер“. \nСпоред информацията на изданието, поканата за посещението на Къшнър в Сърбия е отправена от външния министър на страната Ивица Дачич, когато те са се срещнали във Вашингтон в края на юли. Очаква се скоро визитата да бъде потвърдена официално. \nВ Сърбия вече беше един от най-влиятелните хора във Вашингтон, сенатор Рон Джонсън, който отново ще бъде там на 11 септември. \nКакто коментира вестникът, разговорите в Белград с президента на Сърбия Александър Вучич може да са от голямо значение, защото Джонсън е председател на Подкомисията за Европа на Комисията за външни работи на американския Сенат и е открит застъпник за възможно най-добри отношения между Белград и Прищина. \nВ същото време десет опозиционни политически формации създадоха \"Съюз за Сърбия\", който ще има за цел \"да свали от власт режима на президента Александър Вучич\". Съюзът бе създаден по инициативата на Драган Джилас. В съвместната декларация на новото политическо обединение се казва, че лидерите са се събрали не само за да сменят управлението в Сърбия, което се води от Сръбската прогресивна партия на президента Александър Вучич, но и \"за промяна на политиката, която унижава сръбските граждани\".   \n \t\n", "date": "2018.09.04", "title": " Зетят на Тръмп ще посети Белград"}
{"url": "http://www.duma.bg/node/174369", "text": "Германският външен министър Хайко Маас призова Евросъюзът да се откаже от принципа на единодушието, за да не бъде \"като зайче пред боа\" от санкциите на САЩ. \nКоментирайки в интервю за в. \"Билд\" отношенията между ЕС и САЩ, той разкритикува американския президент Доналд Тръмп заради изказванията му, че ЕС е враг на САЩ. \"В случая с икономическите санкции или митата ние не можем да седим като зайче пред боа\", заяви Хайко Маас. \nТой увери, че няма разединение в европейските редици и напомни за сплотената реакция на ЕС срещу въведените от Вашингтон нови мита и излизането на САЩ от иранската ядрена сделка. \nСпоред германския външен министър трябва да се промени начинът, по който се взимат важните външнополитически решения в Евросъюза, защото действащите правила, основаващи се на консенсуса, съдействат за нарастване на напрежението вътре в самия ЕС. \nПо-рано Хайко Маас критикува американската външна политика, заявявайки, че търговската война между Китай и САЩ заплашва Германия, а стремежът на американците да повлияят на европейския енергиен пазар с помощта на санкции срещу Русия е неприемливо. \nПрез юли президентът Доналд Тръмп заяви, че ЕС са сред противниците на САЩ. Според него \"ЕС е също толкова лош като Китай, само малко по-малко\". \nОтношенията между САЩ и ЕС се изостриха заради излизането на Вашингтон от ядрената сделка с Иран, а също така след въвеждането на мита върху стоманата и алуминия, внасяни от европейските държави. В отговор Брюксел наложи 25% мита на редица американски стоки. \nМеждувременно рейтингът на дясната популистка партия \"Алтернатива за Германия\" /АГ/ нарасна седмица след демонстрации и безредици в град Кемниц, провинция Саксония. Това показват данните от социологическо проучване на института \"Форса\". \nНай-популярната политическа сила в страната остава партията на канцлерката Ангела Меркел -  Християн-демократическия съюз. Както и преди, за консерваторите са готови да гласуват 30% от избирателите. Рейтингът на Германската социалдемократическа партия /ГСДП/ намаля с 1% до 17 на сто. Докато на АГ нарасна също с 1% и достигна 16%, като по този начин диша във врата на втората политическа сила в страната. \"Зелените\" също се радват на рейтинг от 16%, а либералите и левите имат по 8%. \nДопитването е проведено от 27 август до 31 август. В него са участвали 2500 души. \nНа 26 август в град Кемниц почина 35-годишен мъж, който беше нападнат от двама мигранти от Ирак и Афганистан. Двамата нападатели бяха задържани, но това не успокои обществеността. В града се проведоха демонстрации на крайнодесни срещу миграцията, но също и на леви сили срещу антимигрантските настроения. При демонстрациите се стигна до безредици.       \n \t\n", "date": "2018.09.04", "title": "Хайко Маас сравни САЩ със змия удушвач   "}
{"url": "http://www.duma.bg/node/174368", "text": "Президентът на Китай Си Дзипин призова за отстояване на принципна на мултилатерализъм в международните отношения, заяви самият той по време на среща с генералния секретар на ООН Антонио Гутериш в навечерието на откриването на форума „Китай – Африка“ в Пекин, предава ТАСС. \n„Светът се нуждае, както никога досега, от принципа на мултилатерализма и още по-силна ООН, докато надигащите се унилатерализъм и протекционизъм се опитват да подкопаят международния ред и системата на глобално управление“, заяви той в понеделник, цитиран от централната китайска телевизия. По думите му ООН е „флагът на мултилатерализма“. \n„Китай и Африка си поставят за цел създаване на условия за общо процъфтяване и развитие при съвместната реализация на проекта „Един път, един пояс“. Китай няма да обвързва своите инвестиции в Африка с политически условия, той също така няма да се меси във вътрешната политика и принуждава африканските държави да правят нещо, което не желаят“, обеща Си Дзинпин по време на форума.  \nКитай ще предостави 60 млрд. долара финансова подкрепа за Африка. Подкрепата ще бъде предоставена под формата на държавна помощ, както и инвестиции и финансиране от финансови институции и компании, уточни Си в реч, излъчвана на живо по държавната телевизия. \nКитай също така ще увеличи вноса си от Африка, особено на ресурсни продукти, както и ще улесни издаването на облигации на африкански финансови институции в Китай, добави китайският държавен глава.     \n \t\n", "date": "2018.09.04", "title": " Китай иска многополюсен модел, дава 60 млрд. долара на Африка"}
{"url": "http://www.duma.bg/node/174423", "text": "Нов гаранционен срок при строителството на магистрали и пътища предвижда новата наредба за проектиране на пътища, стана ясно от телевизионно участие на регионалния министър в оставка Николай Нанков. Той заяви, че е разписал обнародването на документа два дни преди тежката катастрофа край Своге. Проектирането и строителството на пътища минава от съветски към немски модел, заяви Нанков. По думите му наредбата за проектиране на пътища не била променяна от времето на социализма, повече от 30 години. \nС цел строителите да бъдат по-прецизни в работата си, е планирано увеличаване на гаранционните срокове за ново строителство и за рехабилитация. При новите магистрали гаранционният срок ще бъде увеличен от пет на седем години, а за рехабилитация на път - от две на три години, заяви Нанков. Първоначално имало идея гаранциите за нова магистрала да важат 10 г., но тя отпаднала. \nОт обясненията на Нанков се разбра, че държавата ще плаща на изпълнителя, след като обектът бъде въведен в експлоатация, т.е. след получаването на т.нар. Акт 16. Този модел ще бъде приложен още с възлагането на новите отсечки на магистрала \"Хемус\". Обществените поръчки ще бъдат обявени  тази седмица, каза Нанков. \nРегионалният министър в оставка съобщи, че е наредил до 15 септември областните пътни управления да направят пълна инвентаризация на всички пътища. Трябва да бъдат описани дефекти и проблеми с пътната настилка, сигнали от институции, неправителствени организации, граждани, каза Нанков. След това щели да бъдат предприети мерки за отстраняването им. \nНанков добави, че е критичен в оценката на работата на подопечната му АПИ и председателя й Дончо Атанасов. \"Имало е пропуски, трябват по-кардинални действия в комуникацията. Запознах се с проектите, има спецификация, процедури за одобрение и контролиране. В строителството има няколко основни неща - проектиране, възлагане, етап на изпълнение и приемане на обекта, и въвеждането в експлоатация\", заяви остраненият шеф. На 31 август, когато транспортният министър Николай Нанков подаде оставка, Агенция \"Пътна инфраструктура\" (АПИ) е пуснала обществена поръчка за покупката на 53 нови автомобила. Общата стойност на сделката е 1,3 млн. лв. с ДДС. За 2 от автомобилите обаче ще бъдат дадени около 20% от предвидените средства. Луксозните возила са предвидени за Централната администрация, вероятно за членовете на Управителния съвет. \nОт поръчката става ясно, че двете скъпи коли задължително трябва да са високопроходими 4x4, с минимум 18-цолови лети джанти и да могат да газят поне половин метър вода, което предполага тежки проходи през пресечена местност. В същото време има изискване за мощност на двигателя от минимум 250 к.с. и задължително 8-степенна скоростна кутия, които гарантират гладко возене и бързи скорости. Цветът задължително трябва да е черен металик. За тези и много други екстри АПИ е готова да плати 222 хил. лв. с ДДС. Тоест, всеки закупен автомобил ще струва на държавния бюджет над 110 хил. лв. \nЗа разлика от Централното управление, редовите служители на АПИ ще работят с доста по-евтини автомобили, без много екстри. Сред минималните изисквания за останалите 51 автомобила, които излизат по около 21 хил. лв. с ДДС, са мощност на двигателя от 55 к.с. задвижване на колелата 4x2 и 5-степенна ръчна скоростна кутия. Джантите може да са 15-цолови. Цветът трябва да е бял, което според запознати е най-евтиният вариант. \nСрокът за получаване на оферти е 11 октомври 2018 г. Във връзка с тежкия инцидент край Своге колеги припомнят доклада за пътнотранспортната обстановка в страната за 2017 г., изготвен от Държавно-обществена консултативна комисия по проблемите на безопасността на движението по пътищата, за който ДУМА вече е писала. Актуалността на данните обаче и днес е достатъчно плашеща. \nПрипомняме, че м.г. при всяка десета катастрофа е имало загинал, както показват резултати на статистиката. За първите 5 месеца на 2018 г. при инциденти по пътищата са починали 190 души, а 3126 са ранени. Десет катастрофи с автобуси са завършили с 27 убити и 66 ранени. Броят на тежките произшествия от началото на годината е 2426. Спрямо същия период на 2017 г. те са с 85 повече. \nПрез последните 6 години тежките катастрофи нарастват и въпреки, че през 2017 г. е отчетен известен спад на загиналите, в сравнение с 2016 г., броят им е далеч от прогнозния в Националната стратегия за подобряване безопасността в движението по пътищата в България за периода 2011-2020 г. През миналата година броят на загиналите 682 човека е със 178 повече от прогнозния за същата година и с 294 повече от прогнозния за края на периода 2020 година, сочат данните, заложени в общата цел на Стратегията за намаляване на травматизма. \nДвижението по пътищата е било най-рисково на територията на ОДМВР в Търговище, където независимо от най-малкия абсолютен брой на катастрофи - 44, и на ранени - 46 души, приблизително във всяко трето произшествие е загивал човек, показват констатациите от доклада. Второ по риск е било движението на територията на София, където при сравнително малък брой ПТП - 153, броят на загиналите е 49, което означава загинали отново при всяка трета катастрофа.   \n \t\n", "date": "2018.09.04", "title": " Нанков гласи 7-годишна гаранция за магистралите "}
{"url": "http://www.duma.bg/node/174420", "text": "Изключително остра критика към управляващите отправи в обръщението си по повод новия политически сезон президентът Румен Радев. \"България се управлява повече през телевизиите, отколкото през институциите. Скалъпени интриги засенчват в медиите фундаменталните проблеми на обществото: несправедливостта, бедността, демографската криза и беззаконието. Страната се нуждае от идеи, а се дави в скандали. Оставките вече не са решение, а бягство от реална отговорност. Проблемът в държавата не е персонален, а системен. Авторитаризмът не е бъдещето на България\", категоричен бе държавният глава. \nНов изборен цикъл в непосредствено бъдеще няма да отвори нова перспектива, смята президентът. Според него отговорното поведение диктува управляващата коалиция да се фокусира върху най-острите проблеми на обществото, а опозицията би трябвало да отговори на очакванията за ускорено изграждане на убедителна алтернатива на сегашното управление. \nРадев не пропусна да отбележи и срива на Търговския регистър през август, както и драмата с автомобилните застраховки покрай фалиралата кипърска фирма \"Олимпик\". Според него това са не просто инциденти, а пробиви в държавността, тъй като законността и прозрачността са предусловие за всеки инвеститор. Чудно ли е тогава, че продължава сривът на чуждестранните инвестиции, попита той риторично. \nПрезидентът припомни, че краят на предходния политически сезон приключи с ветото му върху промените в Закона за приватизацията. Според него подобни лобистки текстове ерозират остатъчното доверие в парламента. \nПрез изминалия политически сезон Радев многократно е посочвал два системни порока на днешна България: несправедливостта и корупцията. \"Те са рожби на злоупотребите на малцина, но и на примирението на мнозинството. Без него те не могат да парализират обществото ни\", добави той. \n\"Предстоят ни месеци на политическо усилие, в което всички - граждани и политици, имат своя дял. Онези, които не поемат своята част от отговорността, обременяват с нея всички останали. Ако политическата класа е неспособна да се справи с проблемите, българите ще бъдат принудени да открият нови пътища за тяхното решаване\", заяви държавният глава. \nРадев увери, че ще отстоява демокрацията. В диалог и сътрудничество с вас ще работя за извеждането на страната на нова перспектива за развитие, завърши обръщението си президентът.   \n \t\n", "date": "2018.09.04", "title": "България се управлява през телевизията, а не през институциите "}
{"url": "http://www.duma.bg/node/174416", "text": "Социалистите от Добрич откликнаха на тревогите на жителите на местния квартал Рилци, които от години страдат от липсата на вода. Хората сами са потърсили общинските съветници от левицата с молба да помогнат за решение на проблема. \"Въпросът касае всички нас като граждани на Добрич. Не бива да се смята, че БСП политизира проблема. Като общински съветници, избрани от гражданите на Добрич, сме длъжни да отправим въпроси към ръководството на ВиК и към областния управител Красимир Кирилов защо не предприемат нищо. Учудени сме защо съветниците от другите партии не проявяват интерес към проблема\", заяви вчера председателят на социалистите Мая Димитрова. Тя уточни, че недоволните граждани на Рилци са потърсили подкрепа от социалистите на 22 август. Хората са споделили, че от 5-6 август на определени улици няма вода, като причината не е режим, а проблеми с водоснабдяването. Местните нееднократно са подавали жалби до кмета на Добрич Йордан Йорданов (от ДБГ и подкрепен от ГЕРБ) и до областния управител Красимир Кирилов. \nАрх. Емилия Добрева призова в решаването на проблема да се включи и бордът на ВиК в Добрич АД, визирайки бившия кмет Детелина Николова от ГЕРБ. Боян Саркизов смята, че кметът на Добрич е част от решението на въпроса, защото хората в Рилци са и негови гласоподаватели.   \nИзразявам искрена загриженост към проблемите на хората, който не е от вчера, заяви за ДУМА депутатът от \"БСП за България\" Даниел Йорданов. Той обясни, че още на 23 август е депозирал в Народното събрание три въпроса към МРРБ, свързани с решаването на проблема. Народният представител пита ресорното министерство каква е причината на улиците \"Господин Желязков\", \"Асеница\" и \"Батенберг\" в квартал Рилци да е нарушено водоподаването повече от 10 години. Той иска отговор каква е причината повече от 2 седмици на тези улици въобще да няма вода, както и каква е политиката на МРРБ, респективно на ВиК в Добрич за решаването на проблема в Рилци, за да могат гражданите, живеещи в квартала, да почувстват грижата на държавата и да потребяват социалното си право да бъдат водоснабдени. Йорданов се надява, че независимо от оставката на регионалния министър Николай Нанков ще има упълномощен зам.-министър или шеф на дирекция във ведомството, който да отговори на въпросите му. По-важно е да се вземат адекватни и навременни мерки, за да се реши проблемът на хората, подчерта народният представител. Йорданов беше категоричен, че ще продължи да търси начини, за да могат жителите на Рилци да живеят нормално.   \nЖителите на добричкия квартал Рилци ще изразят недоволството си пред сградата на ВиК в Добрич в сряда. В два поредни уикенда местните хора организираха протести, като затваряха пътя Добрич - Силистра с бавно преминаване по пешеходната пътека, но вече са решили да не притесняват повече шофьорите и да преместят протеста си пред ВиК.   \n    \n \t\n", "date": "2018.09.04", "title": " БСП пита МРРБ за липсата на вода в Рилци"}
{"url": "http://www.duma.bg/node/174403", "text": "Влачи ме пороят на безотговорните геополитически прищевки, мъчи ме предчувствието на обречения. Не се съпротивлявам, лашкан между двата им бряга. Скоро ще ме забравят или запомнят като васал. Обреченост, по-релефна днес, към нея не отсега сме се запътили. \nМалкият народ, дал много на света, възпял като герой васала Крали Марко, е пред исторически фалит. С негодни и продажни водачи е пред изчезване. Ще се разпилее като древните юдеи. И Чавдар Добрев ми го каза на 29 август 2018 г. в ДУМА. 85-годишният литературен и театрален критик, изненадал ме и с прекрасни стихове, изброява спасителни стъпки. \nНо аз ще бъда краен. Мнозина го мислят и са по-резки. Може и да сме се родили змейове, както доказваше писателят Йордан Вълчев, но какви сме сега? Родени идиоти, щом позволихме на Индиана Джоунс да ни набута в храма на обречените. Нямали сме алтернатива? Финландия и Австрия я имаха! \nГлупаво я подминава и нацията, формирала се на антибългарска основа. Оттеглила античните си претенции, но не и грабителските си набези в историята на майка България, тя великодушно й позволява да чества знаменателните й събития. Вглъбен в отредената му поддържаща роля, тръпнещ за наградата на световното жури, провинциалният й елит се спотайва и не смее да извади \"антибългарското жило на македонизма\". Като никога е в по-силна позиция, но не желае да я използва. Грешат постарому, очакват разрешения, откликват на внушения. \nПремного са доказателствата за ролята ни в постоянно дописваната комедия \"Слуга на двама господари\". Слугуваме двойно, без да сме намразили стария и обикнали новия райхспротектор. С тази двойственост оцеляваме, но и заради нея ни презират. Със засърбели от шовинизъм ръце преките ни западни съседи си присвояват и по нещо отхапват, докато чакаме някой да им покаже червен картон. Забравили са и въобще не им е на мисъл, както по юношески се изразяват днес. \nНяма да се учудя, ако, като васала от север, платим хонорар за назидателното писмо на отвъдокеанския си ментор. Безгрешни потомци на колонизатори и роботърговци ни засипват с поучения, но и ние пишем. Виртуозни в заданията за благословен изпълнител, обслужваме дълги разстояния с мотрисни влакове за регионални маршрути. Абсурдните условия за поддръжка и скорост подсказват, че лептата за поръчката е уговорена. Затова най-големият ни инвеститор са родните емигранти. Докато просешки подсмърчаме пред изпреварилите ни и по този показател, чуждестранни лакомници превзеха банковото, застрахователното дело, преносните ни мрежи и телекомуникации. Някои бегло се интересуват и от преработващата ни промишленост, и от евтините ни недвижими имоти. За нас оставиха интендатското и туристическото обслужване. \nПесимист е и членът на Френската академия, философът Ален Финкелрот, и коментиращите пледоарията му за носталгията. Въпреки предимствата на настоящето, пише той във \"Фигаро\", преди беше по-добре (цитирам го по превода в \"Гласове\" на 29 август). Тогава режисьорите не ревизираха толкова нескопосано класиката в духа на подлото време. Филмите им не бяха само изкуство за изкуството, а просвещаваха, невинаги брилянтно. Кичът не беше станал изкуство, а стените на сградите не бяха толкова изподраскани от любители на кича. Синтаксисът на политици и експерти не се гордееше с \"като как\" и \"така щото\". Не прекалявахме с българо-руските акценти в езика, както днес с англо-българските. Нямаше медицински центрове \"Хелт\" и служби по трудова медицина \"Хелт сейфти къмпани\". Както и сега, разпитваните в следствието пътни чиновници бяха \"максимално обрани\". Не многословни.  \n\"Безпощадно истински\" сме и на пътя, ремонтиран по критерия \"ниска цена\". Огледало, неизкривяващо образа на неработещата ни държава. Движението ни по него е \"денонощна реклама на Терминал 2\". Нагли, агресивни, неспазващи, избиващи се! Лоша поддръжка, фалшиви ремонти, остарял автопарк, купени възложители и контрольори. Сбъркана пътна безопасност! Културата на пътя беше по-добра, преди да изчезне, а животът ни по правилата беше по-лесен. Договорите не се \"случваха\", а се сключваха, за да бъдат спазвани. Контролните органи, понякога дребнаво строги, не се умилкваха за двайстачка. И тогава пееха като Калин Вельов по текста на Маргарита Петкова: \"Всичко отминава под това небе, болката отляво - не!\". Сваляха от поста, без да искат оставки, както на тримата министри с \"касателство\" към 17-те невинни жертви на инцидента край Своге. Думата в кавички е на министъра-географ, ловешкия областен координатор на ГЕРБ Николай Нанков. Прекият му началник пророкува справедливост докрай. За кой ли път ми я обещават? Не съм много по неизпълнимите обещания, но ще се постарая да не взривявам нощта със секс и танци, с много яка музика. Няма и като пират, упоен на зазоряване, да чакам странното просветляване на смръщения ден. Няма да пея \"Обичам те дотук!\" като поизчерпалата се \"ФСБ\", а ще пречупя пръста на съдбата, за да не дойде конецът на житието ни славно. Амин!   \n \t\n", "date": "2018.09.04", "title": " Дорде се Ганьо накани! "}
{"url": "http://www.duma.bg/node/174401", "text": "1911 - В ШУМЕН СЕ РАЖДА НИКОЛАЙ ВЛАДОВ-ШМИРГЕЛА, ХУДОЖНИК (УМИРА 1999 Г.). Илюстратор, критик и театрален деец. Един от създателите на Дружеството на новите художници, директор на Националната галерия (създава отдела за средновековно изкуство и организира експозиция за Възраждането). Създател на криптата към храм-паметника \"Св. Александър Невски\". Учи право в СУ, но страстта към изкуството го води в Художествената академия, като в крайна сметка успява да завърши и двете. Създава редица скулптури - \"Обич\", \"Поклонение\", \"Самолети\", \"Плодородие\", \"Свян\" и др., както и много паметници в Шумен, Ихтиман, с. Първенец (Пловдивско), с. Павел (Търновско) и др. 1916 - ТУТРАКАНСКАТА ЕПОПЕЯ. Трета българска армия, командвана от ген. Пантелей Киселов, започва атака за завладяване на Тутраканската крепост по време на Първата световна война. Това е една от най-големите български победи при настъпателна операция. Крепостта е превзета на 6 септември, пленени са 28 000 войници и офицери с над 1000 оръдия и 62 картечници. В битката загиват 8000 души, от които 1800 българи. Мястото на сражението днес е военно гробище. На тази дата войскови части, командвани от ген. Тодор Катранджиев, освобождават Добрич. 1942 - РАЖДА СЕ БИСЕР КИРОВ, ПОП ПЕВЕЦ, МУЗИКАНТ, КОМПОЗИТОР, РЕЖИСЬОР, ПРОДУЦЕНТ И ДИПЛОМАТ (УМИРА 2016 Г.). Заслужил артист на Руската федерация от 2009 г. Има над 4500 концерта в Европа, Америка, Азия и Африка. Като композитор има записани над 300 свои песни на български, руски, немски, чешки, полски, испански и др. езици. Записал е повече от 700 песни на български, руски, испански, немски и английски композитори. В продължение на 20 години името му е сред десетте най-популярни поп изпълнители на Източна Европа. От ноември 2006 г. до юли 2010 г. е съветник по културата при посолството на България в Москва. 1972 - МАРК ШПИЦ СТАВА ПЪРВИЯТ СЪСТЕЗАТЕЛ, СПЕЧЕЛИЛ 7 МЕДАЛА НА ЕДНА ОЛИМПИАДА. Американският плувец извоюва златните отличия в Мюнхен. Постижението му е подобрено през 2008 г. от американския плувец Майкъл Фелпс, който печели осем златни медала на Олимпийските игри. 1974 - ПУСНАТ Е В ДЕЙСТВИЕ ПЪРВИЯТ БЛОК НА АЕЦ \"КОЗЛОДУЙ\". Първата копка на атомната централа е направена на 14 октомври 1969 г. На 6 април 1970 г. започва изграждането на главния корпус, през юни 1972 г. от СССР пристига първият реактор (ВВЕР-440, модел В-230), който е зареден с първата горивна касетка на 11 юни 1974 г. На 30 юни 1974 г. е осъществен физическият пуск на първи енергоблок, който на 24 юли 1974 г. е включен в енергосистемата на страната. Втори енергоблок е пуснат на 22 август 1975 г. На тази дата през 1969 г. е открита ТЕЦ \"Марица-изток 2\".   \n \t\n", "date": "2018.09.04", "title": "Датата"}
{"url": "http://www.duma.bg/node/174408", "text": "\nУмът ми не побира \"евроатлантическите ценности\", с които се сдобихме през т. нар. преход. Естествено, че става дума на първо място за здравеопазването, което неуки хора превърнаха в \"здравепогубване\". Съдете сами! \nЕдна, че две, че три, че кой знае още колко (но не сушави години, както е писал класикът), а абсурдни глупости, които трезвомислещият човек би окачествил като \"престъпни\". Като гръм от ясно небе преди няколко месеца дойде мораториумът (наложен от Надзорния съвет на НЗОК с тогавашен председател Кирил Ананиев) върху най-новите животоспасяващи лекарства (т. нар. таргетна или прицелна терапия), при това въведена в целия свят. \nНо Андрешко отново разпрегна конете и  \nкаруцата на Ананиев затъна в калта Отмениха мораториума, но решиха да се изхитрят и поискаха клинични изпитвания на утвърдените от световните отговорни органи лекарства!?! Да се чуди и мае човек! Нейсе и това отпадна. За всичко това ДУМА писа на 22 март т.г., след което започнаха едни пресконференции, едни интервюта за това колко полезни били тези лекарства срещу рак на кръвта, на щитовидната жлеза и т.н., и че трябва да се отпускат по съвсем нормален ред. \nНо отново гръмна друго престъпно решение - да се намалят драстично социалните пенсии по чл. 74 и чл. 90 от КСО, като при инвалиди с няколко инвалидизиращи заболявания се одобрява само едно(!?) и само за него да се плаща пенсия. Но Андрешко беше на своя пост и тази зловеща глупост се промени, както съобщиха \"компромисно\". От 3 август влезе в сила \"Нов подход при оценката на инвалидността\". Освен т. нар. водещо заболяване, да се зачита и само второ, но ако е с над 50% инвалидност. А останалите заболявания кучета ги яли. И ето нов рекорд за Гинес: инвалидите в България, по нареждане отгоре, стават...полуинвалиди.      \nОбаче се пръкна нова поредна изненада. На 13 юни т.г. НЗОК въведе  \nлимит върху лечението на онкоболните  с най-новите свръхмодерни апарати за лъчелечение. И една наперена дама (вероятно шефка в касата, но разбира се, не лекарка, на която не си спомням името) обяви нагло по телевизията, че когато се достигне определеният лимит, болните, които не са се включили в него за лечение с тези апарати, имат няколко възможности: да влязат в листа за чакащите (онкоболните да чакат!), да се подложат на непрактикуваното вече лечение с допотопни, стари апарати (със спорен ефект, но със сигурни многобройни и опасни странични ефекти). Освен това, както при необходимостта от изследване с ядрено-магнитен резонанс, да се иска разрешение от РЗОК за всеки отделен случай. Само че дамата сигурно не прави разлика между изследване и лечение и то на онкоболни, където губенето на време може да бъде фатално за живота на болния. Аз обаче предполагам, че тайно бе замислен и трети вариант - торба с пари! Но отново се появи Андрешко и отново и то още на другия ден - 14 юни, беловласият Кирил Ананиев обяви, както преди пак по телевизията, че лимитът (въведен не без негова благословия) се отменя! И ние (както обикновено се казва)  \nне сме разбрали за какво става дума Е, това вече дойде в повече. И аз искам да попитам министър-председателя как е възможно в разстояние на 5-6 месеца неговите подчинени да вземат нелепи решения, които веднага след това да се отменят, очевидно под натиска на пациенти, лекари и хиляди трезвомислещи хора (т.е. от Андрешко). И още нещо. Ето как вярно оценяват неговите дела като министър колегите Явор Дачков и Александър Симов: \n\"...Сегашният министър на здравеопазването - пише Явор Дачков - беше във финансовото министерство по време на целия преход и играеше основна роля в изготвяне бюджета на държавата. Той също носи персонална отговорност за дереджето на здравеопазването, защото от години съсипва бюджета на НЗОК и МЗ...\" А Александър Симов подчертава: \"...Бившият министър на здравеопазването д-р Илко Семерджиев обяви поведението на Кирил Ананиев за \"нечувана наглост\". С подобни аргументи и действия Ананиев всъщност опозорява себе си, става лице на една кошмарна политика и показва, че експериментът да сложим финансист да отговаря за здравето, е действие, което противоречи на здравия разум...\" \nВ предаване по БНТ справедливо бе изнесен известният факт за окаяното положение на транспорта в \"Бърза помощ\" - София, което е още едно позорно дело на управляващите в здравеопазването. Видяхме трагични линейки по на 500 000 км пробег и с вътрешно \"оборудване\", по-зле от това на  \nконските линейки през Първата световна война Разбрахме и че софийската \"Бърза помощ\" разполага общо с 40-50 остарели линейки, от които на дежурство излизат 12 и то за двемилионно население. За сметка на това 130 луксозни автомобила обслужват 240 депутати, за еврослужителите се внесоха от най-скъпите нови електроавтомобили, за големците се внасят скъпи бронирани коли и т.н. Разбрахме също така, че ЕС е отпуснал някаква парична помощ, но поради хаоса в държавата имало опасност да ги загубим до края на юни. И тогава си спомних за един документален филм на БНТ 2, отпреди години, който ме потресе. Казваше се \"Последната линейка в София\". \nЕдин лекар в напреднала възраст, една медицинска сестра \"на попрището жизнено в средата\" и един млад шофьор. И тяхното ежедневие или еженощие. Пищеше стряскаща свирка и за спасяване на работник при трудова авария; и за катастрофирал пияница; и в отговор на вопъла на майка на наркоман; и като тръбен зов за търсене на по-пряк път за извозването на детенце, върху което е паднал кухненски шкаф. Внезапно сред приглушения рев на раздрънкания мотор зазвуча песен. Песента за малкото бяло зайче и за неговата приятелка - сърничката. Пееше я с половин глас сестрата край тежко раненото детенце, за да потисне болките, да замести изплашената до смърт майка... \nСлед това пауза. Докторът, чието лице напомняше измъченото на  Спасителя на кръста бе облегнал уморено глава на стената на кабината и нервно пушеше. А сестрата се усмихваше в микрофона на един смартфон и шепнешком мълвеше: \"Хайде заспивай вече, миличко. Лека нощ! Мама много те обича!\" Шофьорът не правеше нищо. Гледаше с празен поглед в нощта в очакване на поредния звън на съскащия радиотелефон, по който как се разбираха с централата бе въпрос с повишена трудност. \nИ тогава се зачуха и репликите: \"Разбрахте ли, че и д-р Х ни е напуснал? Намерил е по-добро заплащане в частна болница.\" Още по-стряскащо бе последвалата фраза: \"Научи ли, че и сестра У е заминала на работа в Германия?\" \nВиеше безпомощно линейката по притихналите нощни улици на европейска София. В изтеклите кадри обаче не видях нищо \"европейско\". Европейски обаче бе финалът на филма. Отново швенк по предното стъкло на шофьорската кабина. Но от трите седалки след време едната вече бе останала празна. Тази на сестрата!... \nТова беше филмът. Но аз ще направя едно продължение. Ако повторим пак швенка върху кабината на линейката, ще видим, че тя е вече изцяло празна. Лекарят - един от най-добрите специалисти по спешна помощ у нас - д-р Димитров, за жалост почина, вероятно неиздържал на нечовешкото напрежение. А младият шофьор вероятно е поел по втори терминал... \nНе зная дали това ще е \"последната линейка в София\", но зная, че сами си ускоряваме приближаването на часа, когато последният ще трябва да изключи шалтера. \n\"Системата ни убива\", казват майките. Единствените същества по света, на които може да се вярва напълно. И са прави. Прави чест на министър Петков, който си подаде оставката, поради невъзможност да помогне. Възстановиха го по искане на майките и най-вече, за да ги \"махне от главата\" на управляващите. Но така или иначе жизнено необходимите 300 млн. лева трябва да се намерят. По този повод правя предложение. Както е известно, бутафорният армеец и македонствуващ успя да извоюва 3 милиарда лева за модернизация на армията. Но за каква армия става дума? С кого ще се бие? С белите мечки, ако дойдат от Антарктика. Но така или иначе това е факт, както е факт, че обичайната комисиона при тези сделки е 10 на сто. В случая 300 млн. лева. Точно толкова, колкото са необходими за решаване социалните нужди на майките и нещастните им деца. Това е решението на проблема. Но ще се случи ли? Едва ли... \nТогава какъв е изходът Само един. Посочи го още в началото на ХХ век сър Арчибалд Кронин в шедьовъра си \"Цитаделата\": \"...По дяволите, Менсън! Така е от векове. Няма ли веднъж да променим системата? Каква е ползата? Каква е ползата, питам?...\" \nА Световната банка в Документ от 15 май 2015 г. пише за България: \"...Системата на здравеопазването не е ефикасна... Сегашните методи за финансирането на системата на здравеопазването поставят все повече хора в риск...\" \nАми тогава да сменим системата. Но за това трябва да се намеси отново Андрешко. Но ще дойде ли? Зависи от нас... \n     \n \t\n", "date": "2018.09.04", "title": "Да спрем гаврата с болните и умиращите "}
{"url": "http://www.duma.bg/node/174397", "text": "Италианско-българската изложба \"Идентичност между символика и цветове\" може да бъде видяна в Градската художествена галерия в Благоевград до 18 септември, информира БНР. Изложбата се появява в годината на Председателството на България на ЕС, като резултат от идеята на Италианския културен институт да се потърси отговор на въпроса \"Защо живеем в Европа? Заедно\". Петдесет и трите експонирани творби са на преподаватели и студенти от Академията за изящни изкуства в Брера, отправили покана и предизвикателство към колегите си в Националната художествена академия, отговорът на които, изтъкава живата връзка на диалога между култури и традиции, дава плът на единството в многообразието, на това \"различни, но заедно\", продължаващо да стои в основата на \"Европейския проект\".   \n \t\n", "date": "2018.09.04", "title": "Идентичност между символика и цветове "}
{"url": "http://www.duma.bg/node/174398", "text": "Излезе любимата на няколко поколения приказка \"Копче за сън\" на Валери Петров. Прелестно ново издание с твърди корици, илюстрирано от Мария Налбантова. Художественото оформление е дело на Кирил Златков. \nИстории като \"Копче за сън\" (56 стр., цена: 15 лв.) показват на децата колко са важни обичта и приятелството. Открехват сетивата към красивото във всичките му разновидности. Напомнят, че няма по-ценна красота от добротата. Книжката разказва за малкия Оги, който се бои от тъмното, и за неговия симпатичен дядо, принуден да измисля приказка след приказка. И да обяснява на Оги досадните \"възрастни\" думички. Страниците са осеяни с разкошни рисунки на котараци, рибки, мустаци, сънища, играчки и други смислени неща. А копчето за сън споменахме ли? \nВалери Петров не се нуждае от представяне. Ненадминат поет и преводач, драматург и сценарист от вида на \"хвърчащите хора\", той е автор и на скъпоценни произведения за деца, много от които имат филмови версии и драматизации. Незабравими са приказките \"Копче за сън\", \"Меко казано\", \"В лунната стая\", \"Пук!\" и \"Бяла приказка\", обединени в сборника \"Пет приказки\". Изнасянето на приказките в отделни книжки подчертава уникалния чар на всяка от тях. \n    \n \t\n", "date": "2018.09.04", "title": "Ново издание на \"Копче за сън\" на Валери Петров"}
{"url": "http://www.duma.bg/node/174396", "text": "Започнала е подготовката на нови епизоди от легендарния сериал \"Алф\". Името му е съкратено от английските думи за \"извънземна форма на живот\". Иначе той се нарича Гордън Шамуей и е роден на планетата Мелмак. Телевизионният му дебют в България беше през 1989 г. Един от най-големите фенове на Алф, който с нетърпение очаква новия сериал, е човекът, озвучил го на български. Благодарение на актьора Пенко Русев Алф заговори на нашия език, а репликите му се превърнаха в част от всекидневната ни реч. Все още екипът и сюжетът на новите епизоди се пазят в тайна.   \n \t\n", "date": "2018.09.04", "title": " Снимат нов сериал за \"Алф\""}
{"url": "http://www.duma.bg/node/174405", "text": "\n\"Управлението на ГЕРБ в Перник е само пиар акции, без визия за бъдещето на общината, твърди депутатът от \"БСП за България\"\" \n\"Качествено строителство у нас при това управление не е възможно\" - Г-н Бонев, трима министри се разделиха с постовете си заради катастрофата край Своге, в която загинаха 17 души. Как ще коментирате подадените оставки и решават ли те проблемите в държавата? \n- Първо искам да изразя съболезнованията си към близките на загиналите в този ужасен инцидент и да пожелая бързо оздравяване на пострадалите.  \nПолитическата отговорност трябваше да бъде понесена и това бе заявено и от председателя на НС на БСП Корнелия Нинова. Със своето бездействие държавата стана съучастник в този инцидент. Беше въпрос на време премиерът да се измъкне от ситуацията, но този път не гръмна само поредният бушон, а хората, които не си свършиха работата, надявам се, ще понесат отговорността си. Вече три месеца чакам отговор от вече бившия министър Николай Нанков за състоянието на пътищата у нас и явно няма да го получа.  \nЗа причините за инцидента ни беше обяснявано как са виновни времето, проектът, предишни правителства, но това не оправдава дупките по пътищата и магистралите и некачественото им строителство. Сега е важно да се потърси реална отговорност от фирмите изпълнители за гаранционните срокове и от хората, удостоверили документално уж доброто качество на този и други пътища. Защото и към настоящия момент продължава да се плаща за ремонт и рехабилитация от бюджета за обекти, които са изцяло гаранционни. Аз обаче съм скептичен, че скоро ще се намери отговор на този въпрос, защото за властта е по-важно да пази близките си фирми, отколкото да работи в полза на обществото. \n- Вие сте народен представител от Перник. Какви са основните проблеми, които перничани поставят пред вас на приемните, които провеждате всяка седмица?  \n- Да, с колегата Станислав Владимиров се срещаме с жителите на Пернишка област всяка седмица. Всеки идва при нас не само с общите проблеми на населеното място, но и с личните си такива, които търсим начини да решим. Не винаги успяваме, за съжаление, но влагаме всички усилия да направим живота на перничани по-лек и добър. Жителите на областта се обръщат към нас най-вече с въпроси за лошата инфраструктура в населените места, липсата на улично осветление, проблемите с бездомните кучета... Налага се често да влизаме в спор с местната власт, защото в противен случай проблемите на хората няма как да бъдат решени.  \nГражданите идват със случаи, нерешени повече от 10 години само заради нежеланието на местната власт да си свърши работата. Налага се да изпращаме искания и питания до кметовете на общините и населените места, за да бъдат решени дори най-дребни проблеми, като запълване на улична дупка или слагане на пътен знак, но го правим винаги, щом има нужда. В с. Черна гора, например, нямаше нито един пътен знак. След като хората се обърнаха към нас, общината побърза да монтира. В престараването си дори бяха сложили излишни знаци.  \n- Вие сте строителен инженер. Какво е състоянието на инфраструктурата в областта?  \n- Състоянието на инфраструктурата, не само в област Перник, но и в цялата страна, е изключително лошо. Голяма част от междуселските пътища са асфалтирани преди 30-40 години за последен път и оттогава не са ремонтирани. Експлоатационните срокове на повече от 90% от пътищата в областта са изтекли, ремонтирани са по-малко от 10% от тях. Пример за това е и международният път I-6 България - Сърбия, преминаващ през територията на област Перник. Пътят е ремонтиран частично и тази година отново беше закърпван. Преминавайки от отсрещната страна, в Сърбия, състоянието на пътя е съвсем различно - преасфалтиран е напълно, пътните знаци и маркировката са поставени качествено. Сърбия не е страна членка на ЕС, но нещата там се случват много по-добре. У нас, при това управление, качествено пътно строителство не е възможно поради няколко причини.  \nПървата е корупцията на високо ниво и  обвързаността на управляващите с фирмите, които строят пътищата в България. Втората, и може би по-важна, е влагането на некачествени материали в магистралите и по-малките пътища, за да могат да бъдат отклонени голяма част от средствата, отпуснати за съответната отсечка. Именно неправилното и порочно разпределяне и усвояване на отпуснатите средства ни доведоха до положението, в което сме в момента. Некачествено строителство и веднага след това некачествено ремонтиране на новите пътища. Парите са усвоени, а пътищата и съоръженията към тях са некачествени или изобщо липсват.  \n- След години лутане по институциите помогнахте на перничанин да получи справедливост. Разкажете какво се случи?  \n- Случаят на Евгени Дергачев наистина беше заплетен и след почти 15 години лутане по институциите успяхме да го разрешим. Проблемът беше, че в негов имот в гр. Котел неправомерно бе построена масивна сграда, използвана за склад и баня с тоалетна. Евгени търсеше правата си и така дойде на приемен ден. След като се заехме с разплитането на случая, се оказа, че зад собственика на сградите стоят политици от управляващата партия на местно и национално ниво. Четири месеца по-късно, обаче, след няколко писма до ДНСК, бе разпоредено сградите от имота да бъдат премахнати за сметка на нарушителите. Тук отново бе нужно народни представители да се задействат и да помогнат за разрешаването на случая, защото държавата не работи в полза на гражданите, а на един малък елитарен кръг. Такава е политиката на правителствата на Борисов. \n- Ангажирахте се със спасяването на Белодробната болница в Перник. По покана на депутатите-социалисти на посещение в града беше зам.-министърът на здравеопазването Жени Начева. Какъв е резултатът от гостуването й?  \n- Още в предизборната кампания се ангажирахме с решаването на проблемите на Белодробната болница в Перник, както и да съдействаме за подобряване на материалната база на здравното заведение. Болницата е необходима не само на Перник, но и на целия регион. Разположението на Белодробната болница е уникално, в нея се лекуват множество болести, включително и туберкулоза, и затова тя трябва да бъде запазена. Наред с влошеното финансово състояние, в което се намира болницата, тя се нуждае и от редица ремонти на сградата и отоплителния котел. Зам.-министър Начева ни увери, че Белодробната болница в град Перник ще продължи да функционира. Това бе потвърдено и след питане на колегата Станислав Владимиров към министър Ананиев. В отговора си министърът на здравеопазването обясни, че въпреки че задълженията на СБАЛББ в Перник вече са над 270 000 лв., болницата няма да бъде закривана, тъй като разположението и функциите й са важни за пациентите. \n- Един от проблемите в миньорския град е този с бездомните кучета. Как виждате вие неговото решение?   \n- Решаването на проблема с бездомните кучета трябва да започне от превенцията. Кучетата трябва да бъдат кастрирани и маркирани правилно от специалисти, а не както досега. Жители на крайните квартали на Перник ни сигнализират, че често в покрайнините на града бусове оставят цели глутници кучета без марки или с вече поставени марки, а след това се оказва, че същите не са кастрирани и обезпаразитени. Това е проблем, защото много от животните са агресивни, в града вече има няколко случая на ухапани хора.  \nДруг аспект от решаването на проблема с бездомните кучета е и център за настаняване на животните, където те да бъдат кастрирани и обезпаразитени качествено, и евентуално да им бъде намерен стопанин, който да се грижи за тях. Такъв център в Перник има и сега, но той не работи ефективно и условията в него не са на ниво.  \n- Как ще коментирате управлението на ГЕРБ в Перник през последните 3 години?  \n- В последните три години общината не се управлява добре. Проблемите на жителите на всички населени места и квартали продължават да растат, а решението им постоянно се отлага, въпреки, че ГЕРБ има мнозинство и в Общинския съвет. Попадали сме на случаи, в които собственици на имот не могат да достигнат до него, защото строителна фирма е изсипала строителни отпадъци пред входа и въпреки техните жалби, общината не прави нищо. Наложи се отново да се намесим, за да може проблемът на бъде решен. \nВиждаме само пиар акции на управляващите и строеж на 1-2 грандиозни проекта, които постоянно се набиват в съзнанието на хората. Перничани продължават да карат автомобилите си по разбити улици, докато светофарите в града постоянно не работят, а проблемите на града се задълбочават.  \nПостоянните скандали също не подминават общинската администрация. Пример за това е желанието на пернишки общински съветник от ГЕРБ да прави частна детска градина в сградата на работеща общинска забавачка. В града се работи на парче, без визия за развитие и това е очевидно за всички. Хората са недоволни, но не намират решение на проблемите си в общината и това показва, колко затворено и еднолично се работи.   \n- Разкажете за даренията, които правите на футболни отбори, училища и читалища.  \n- Още в предизборната кампания с колегата Станислав Владимиров обещахме, че всеки месец ще подпомагаме спортни клубове и спортисти в цялата област, защото спортът е изключително важен за възпитанието на децата и младите хора. Всеки месец даряваме на различни отбори парични средства, екипи, топки и други нужни на спортистите материали, за да могат да тренират спокойно.  \n- Скандалите и взаимните нападки в управляващата коалиция продължават. Ще има ли, според вас, предсрочни избори?  \n- Колкото по-бързо имаме депозирана оставка на правителството и предсрочни избори, толкова по-добре за България и всички българи. Всички виждаме какво се случва в страната. Политическата нестабилност съпътства всеки кабинет, който състави Борисов, постоянните скандали и корупционни схеми също. Нужна ни е коренно нова политика, нужна е алтернатива и България я има. Това са БСП и проектът \"Визия за България\".     \n \t\n", "date": "2018.09.04", "title": "Колкото по-бързо си отиде кабинетът, толкова по-добре за България"}
{"url": "http://www.duma.bg/node/174404", "text": "Какви ли не ги плещят родните ни неофашисти днес. Стигна се дотам да твърдят, че най-жестоките санкции срещу евреите по време на Втората световна война преди 9 септември били комунистическа и семитска пропаганда, че партизаните сами били рязали главите на своите другари, а полицаите и жандармеристите, които са ги намирали, какво да ги правят горките, освен да ги забият на колове и да ги показват за шоу на населението! А нелегалните сами горели къщите на близките и ятаците си. И 50-те хиляди награда за партизанска глава били измислица!  \nАко не беше толкова трагично, щеше да е смешно до немай къде. Но ето, че наскоро пловдивчанинът проф. Иван Панчев, съавтор със Златка Панчева на уникалния сборник с документи \"Брезово 9 юни 1923 г. - 9 септември 1944 г.\", ми изпрати плик с документи, които той е издирил в архивите. Днес ви предлагаме част от тях. Горките ни неофашистчета, какво ще измислят сега, за да оправдаят своя фюрер - цар Борис ІІІ, и дученцата на фашистките ни правителства, разпоредили нечовешките  издевателства?! Всички тези потресаващи документи са ценни, но един от тях надминава всичко. Той разкрива \"технологията\" на унищожаването на заловените живи партизани и доказва, че садистичните мерки на властта не само не са дали резултат, но и са оказали обратен ефект върху населението. Според инструкцията заловените партизани биват избивани далеч от селищата, а труповете им се изгарят, за да не могат близките им да ги погребат. Вижте и един строго поверителен документ за 8,9 млн. лв. възнаграждения, раздадени на убийците на 178 партизани от отряда \"Антон Иванов\" и от Пазарджишко - точно по 50 000 лв. на глава! \nФашистката ни власт се извисява в престъпленията си до немския фашизъм. Не е и подозирала, че след броени месеци ще дойде и денят 9 септември, а след него и този толкова оплюван и отричан от тях днес Народен съд. И още нещо - някои от могъщите покровители на днешните ни неофашисти не си ли спомнят, че след края на Втората световна война те се заклеха пред човечеството: Никога повече фашизъм! Препис Поверително \nД О К Л А Д  \nот началника на Б. К. отдел при същото министерство, относно помощите, отпущани на семействата на убитите от нелегалните и награди за проявилите се при преследване на същите. ГОСПОДИН МИНИСТРЕ, \nв изпълнение на нареждането ви донасям: \n1/ Няма изричен текст по силата на който да се плащат по 50, 000 за всеки убит нелегален. Но по толкова се плащат не само за убит, а и за заловен такъв. Тази практика се възприе за пръв път от бившия министър на В.[ътрешните] Р[аботи] и Н[ародното] здраве г. Д. Христов. Смятам, че за това имаше съгласието и на господина министра председателя. Формално тези разходи се отчитат по силата  на текста на параграф 36 от бюджета, в който са дадени пълномощия в този смисъл на М.В.Р. здраве в размер до 500,000 лв. Този текст се създаде през времето на бившия министър на В.Р.Н. здраве г. П.Габровски по взаимно споразумение с г. министра на финансиите, главно за помощите на семействата на убитите държавни и частни лица в борба с нелегалните. Дотогава размера на помощите и наградите за всички случаи се прилагаше по реда на член 9 от Закона за бюджета, ...т.е. до 10, 000 лв. от министра на М.В.Р. здраве, 100, 000 лв. от министра на финансите, а над 100 000 лв. от Министерския съвет. \n2/ По 50, 000 лева на глава - убит или заловен са давани на войската и жандармерията за разделяне на участвалите в акцията. На полицаите награди са давани по представление на Дирекцията на полицията за проявени храброст и себеотрицание, не на глави и размерите са били по малко. \nПо параграф 36 от бюджета на Министерството са дадени за награди: \nЗа 1943 г. - 1, 900, 000 \nЗа 1944 г. - 26, 450, 000 лв. \nВсичко: 28, 350, 000 лв. \nна войскови части - 19, 500, 000 лв. \nна жандармерийски отряди - 8, 350, 000 лв. \nВсичко: 28, 350, 000 лв. \nСумите раздадени по области, както следва: \nЗа войската: Плевен - 3, 000, 000 лв. \nПловдив - 9, 000, 000 лв. \nСтара Загора - 3, 900, 000 лв. \nВраца - 1, 000, 000 лв. \nШумен - 2, 000, 000 лв. Всичко 19, 500, 000 лв. За жандармерията: \nБургас - 350, 000 лв. \nНовоселци - 2, 000, 000 лв. \nКомандири - 6, 500, 000 лв... \nЗа горните разходи до сега са представени документи от Стара Загора за 1, 900, 000 лв. и от Пловдив за 9, 600, 000 лв. Не са отчетени 16, 850, 000. \n3/ От кредитите по параграф 36 се заплащат и помощите на семействата на загиналите в борба с нелегалните или проявилите се държавни и частни лица. Мярката за загиналото лице в такива случаи през времето на бившия министър г. П. Габровски беше 50, 000 лв. за всяко дете и съпругата му. Например, ако убитият е оставил жена и три деца получаваше 4х50, 000 лв. = на 200, 000 лв. Имаше случаи и на по-големи помощи. На родителите и несемейните се плащаше по 50, 000 лв. \nПрез времето на бившия министър г. Дочо Христов мярката се намали за лице 40, 000 лв., в редки случаи повече или по-малко, в зависимост от имотното състояние на загиналите. \nЗа помощи на семействата са извършени следните разходи: През 1943 г. 23, 020, 000 лв., оформени с пл. заповеди през 1944 г. 11, 5000, 000  неоформени със заповеди. \nОбщо по параграф 36 за награди на войската и жандармерията и помощи на семействата на загинали са изразходвани за 1943 г. 24, 920, 000 лв. и за 1944 г. 37, 950, 000 лв., а за двете години заедно до сега 62, 870, 000 лв... \nВ последната сума влизат изплатени документи в размер на около 7, 000, 000  през 1943 г., които ще се оформят с бюджета за 1944 г. 37, 500, 000 лв. Има издадени заповеди за около 10, 000, сумите по които още не са приведени, поради липса на редовни документи. Има и искания по които още не са подготвени  заповеди за отпускане на помощи. \nНачалник на Б.К. отдел (п) Ив. Трифонов \nЦПА, ф. 250 о.1, а.е. 49 Препис \nДирекция на пловдивска област, № 123, 21 март, 1944 г. Пловдив ЛИЧНО-СТРОГО ПОВЕРИТЕЛНО \nДо господина министра на вътрешните работи и народното здраве, София Съгласно указанията дадени ми от началника на Б.К. отдел Г. Трифонов, представям два списъка съдържащи, както следва: \n1/Първия - имената на 144 души нелегални от Родопския отряд \"АНТОН ИВАНОВ\", унищожени от чиновете на 2-ра ловна дружина и \n2/ Втория - имената на 34 души нелегални от Пазарджишка околия, унищожени от 27 пех. чепински полк. \nМоля нареждането ви да се преведе направо на началника на 2-а дивизионна област сумата 7, 200, 000 лв. за възнаграждение на ликвидираните по първия списък и сумата 1, 700, 000 лв. за възнаграждение на ликвидираните по втория списък.  \nПриложение: Два списъка \nОбластен директор (п) не се чете \nЦПА, ф. 250 о.1 , а.е. 49 7-ма дивизионна област № V 393, 19 юний 944 г. гр. Дупница Лично поверително, Тук - командиру 22-и п. полк ... Съгласно сл. писмо № І 613 от 6. VІ. на Щаба на войската при преследване на партизанските отряди в старите предели на страната, когато следва да се унищожат заловените нелегални да се постъпва така, че да не се предизвика възмущението и озлоблението на населението. Поради същите причини да не се палят къщите на партизаните, ятаците и да не се излагат на публични места главите или труповете на убитите. \nЗаловените живи партизани да се разпитват подробно, за да се извлекат от тях ценни сведения за преследване на партизанските групи и след това да бъдат унищожавани далеч от населените места, без това да се разбира от населението. По-добре е труповете на убитите да се изгарят, а не да се заравят плитко, така че в последствие да бъдат изравяни от кучетата или от близките на убитите, които да им устройват религиозни обреди.  \nТази мярка цели единствено да се избегне възмущението на населението и да не се даде възможност на съмишлениците на партизаните да ги представят като мъченици на своята идея. \nНапротив, унищожаването на нелегалните да продължи със същата енергия и с още по-големо старание, като се има пред вид, че [след] последните акции те са много разстроени, изгладняли, отпаднали духом и откъснати от базите си. Всичко това дава възможност на преследващите ги части, които действат при много по-благоприятни условия, като удвоят енергията си да постигнат още по-решителни и ценни резултати.  (п) Михайлов, полковник - началник щаба на областта... \nЦПА, ф. 250, о.1 , а.е. 49 М.В.Р.Н.З. \nКомисарство за Еврейските въпроси \n№ 59, 1943 година, София Т У К  \nКопие: делегатите при еврейските общини в царството, \nград Хасково О К Р Ъ Ж Н О  \nПо заповед на Господин Комисаря от днес, 3 ноемврий 1943 год. ЗАБРАНЯВА се идване на лица от еврейски произход в София за лекуване. \nЗаявления с искане за идване за лечение в София ДА НЕ СЕ ПРИЕМАТ от г.г. делегатите в провинциалните градове. \nПолицейските власти да не издават абсолютно никакви разрешения на лица от еврейски произход за идване в София за лечение. Лекуването на нуждаещите се ще се провежда в провинциалните градове съответно на нуждите за лекуването им с разрешение на Комисарството. \nЗаловените в София лица от еврейски произход, дошли на лечение, независимо от това дали имат някакво разрешение, ще се смятат провинени и ще се наказват съгласно чл. 57 от наредбата на Министерския съвет от 26. VІІ. 1942 година. \nИздадените вече разрешения за оставане на лечение в София преди 3 ноемврий 1943 година, ВАЖАТ за срока, за който са издадени. Началник на административен [...]  (Д-р Иван Попов) \nЦДА - София, фонд 1449, о. 1, а. е. 207 \nОБЛАСТНО ПОЛИЦЕЙСКО УТРАВЛЕНИЕ \nСл. \"ДЪРЖАВНА СИГУРНОСТ\" ЗАПОВЕД № 542. \nПловдив, 27 VІІ. 1943 год. \nПоследно време зачестиха случаите на опити за провокации от страна на противодържавните елементи с цел да смущават народното спокойствие и обществения ред. \nУстанови се по безспорен начин, че значителен процент от терористите са лица от еврейски произход. \nКато първи мерки за борба с тази напаст, на основание чл.82 п. \"б\" [...], \n     \n З А П О В Я Д В А М \n1. Да се въведе полицейски час за всички лица от еврейски произход в областта, начиная от 23.VІ. 1943 год. \n2. Никое лице от еврейски произход не може да напусне своето жилище през денонощието от 19 ч. вечерта до 7 ч. сутринта. \n3. Лицата от еврейски произход могат да се движат само по улиците на които живеят. Разхождането безцелно из улици и булеварди е забранено. Минаването по главните улици на града забранявам безусловно.  \n4. Изключения се допускат само при особено важни случаи и с писмено разрешение. \nИзпълнението на настоящата заповед възлагам на всички органи на държавната, общинската и частна полиция в областта. \nНарушителите ще се наказват съгласно чл. 124 и чл. 167 от [...], ако нарушението им не влече по-тежко наказание.  Областен  полицейски началник, печат, подпис не се чете. \nЦДА - София, ф. 2123 к , о.1, а.е. 21796 Препис от препис \nМ.В.Р.Н.З, Централно управление, № 332, 28. Х. 1944 год., София \n  \nДо г.г. Директора на полицията, областния директор, областния полицейски началник, околийските управители и полицейския комендант. \nЩаба на войската съобщава в Министерството, че много евреи, живущи в градовете и селата използвали добрината и услужливостта на хазяите си и редовно слушали по радиоапаратите на последните предаванията на чуждите станции, принадлежащи на противника. По тоя начин същите са ставали най-големи разпространители на неверни и тенденциозни слухове. \nЗа да се предотврати възможността да разпространяват неверни слухове, слушани от емисиите на черните и чужди предаватели, наредете да се запечатат всички радиоапарати на собствениците, които живеят под един покрив с евреи. \nЗапечатването да стане така, че да може са слушат българското предаване, без обаче да бъде смущавано от черните предавания. ГЛАВЕН СЕКРЕТАР : (п) Ал. Желев \nГЛАВЕН ИНСПЕКТОР: (П) Т. ЛУЛЧЕВ \nЦДА - София, ф. 2123 к , о.1, а.е. 21796 Дирекция на полицията ПЛОВДИВСКО ОБЛАСТНО ПОЛИЦЕЙСКО УПРАВЛЕНИЕ \nНАКАЗАТЕЛНА ЗАПОВЕД Днес, 29. ІІІ. 1944 год. гр. Пловдив подписаният П. Рашев, Областен полиц. началник в гр. Пловдив, като взех на разглеждане акт № ..., съставен от Иван Димитров Стоянов, на длъжност ст. полиц. стражар при ІІ полиц. участък против Буса Арамим Рахамим Моше от Пловдив, ул. \"Св. Кирил и Методий\" № 2, от който се вижда, че на 10.ІІІ. т.г. като лице от еврейски произход е заловен да се движи към 17.30 часа, без да има за това нужното полицейско разрешение, с което е нарушил заповед № 22 от 13.т. 1944 год. на Пловд. обл. полиц. началник и чл. 475 от н.з... в случая намирам за достатъчно да му наложа глоба две хиляди лв... \n(Наказанието е опростено от бирник на основание закона от 12 април 1945 г. - б.р.) \nРДА - Пловдив, ф.172 к, 0.1, а.е. 7 \nЦДА - София, ф. 2123 к , о.1, а.е. 10048 Бързо, лично поверително \nМ.В.Р.Н.З, Централно управление, № 6058, 31. V. 1943 год., София До г.г. околийските управители  \nКОПИЕ: г.г. областните директори в ЦАРСТВОТО  Както е известно, извършва се изселване на евреи от столицата и някои други градове в други определени от властта градове и населени места в ЦАРСТВОТО. Населението в някои от последните места е реагирало, или се готвило да реагира срещу изпращане на евреи там. \nИзселването на евреи става по предварително изработен план, който засега не може да търпи никакви изменения. Решенията за изпращане на евреи в дадени места са взети по съображения, които не винаги съвпадат с местните съображения и интереси. \nЕто защо, като имате предвид това, вменява ви се в дълг да парирате по тактичен начин всички постъпки на населението срещу изпращане на евреите в населени места от околията ви, за да не се правят възражения срещу това изселване. Ако следствие прииждането на много евреи в дадено населено място се създадат неудобство за местното население, ще бъдат взети допълнителни мерки за отстраняване на тия неудобства. ГЛАВЕН СЕКРЕТАР: (п) Ас. Ст. Голюбов \nЦДА - София, ф. 2123 к , о.1, а.е. 21796 \n    \n \t\n", "date": "2018.09.04", "title": "Страховити документи по спора имало ли е фашизъм в България"}
{"url": "http://www.duma.bg/node/174399", "text": "Официалното закриване на Бургаските музикални празници \"Емил Чакъров 2018\" ще се състои на 5 септември от 20 ч. в Летния театър в Бургас, с премиера на бляскавата оперета от Пал Абрахам \"Бал в Савоя\". \nВ главната роля на благородника Аристид дьо Фобла ще видим тенора Марио Николов. Звездата влиза за втори път в образа на известния френски благородник и бонвиван, чиято страст към светските забавления и авантюри е в основата на сюжетната линия на оперетата. Популярният тенор е ненадминат в изпълненията си на \"Тужур Л'амур\", \"Щом целунеш жена\", \"Севиля\". В ролята на съпругата му Мадлен ще видим примата на Бургаската опера - Мария Цветкова, която грее в емоционалните арии и дуети: \"Аз имам един верен мъж\", \"Първа нощ\", \"Защо да е вярна жената\". \nВ ролята на атрактивната Дейзи Дарлингтън ще се превъплъти примата на Националния музикален  театър - Валентина Корчакова. Образът й е изпълнен с танцови и музикални предизвикателства, сред които хитовете \"Кенгуру\" и дуетите \"Вечерният час\" и \"О, мон шери\". Неин партньор на сцената ще бъде звездата на Бургаската опера - Йордан Христозов, който с ролята си на орнитолога Мустафа Бей забавно допълва чаровната им двойка.  \nРежисьор-постановчик на новия бравурен спектакъл в репертоара на Бургаската опера е Марио Николов, чиято постановъчна дейност му носи отличия и признание не само у нас, но и в чужбина. Музикалното ръководство е дело на всепризнатия диригент Иван Кожухаров. Хореограф на ефектните танци е балетната прима и педагог Антоанета Алексиева, художник на костюмите - Цветанка Стойнова, сценограф - Иван Токаджиев.  \nВ премиерния спектакъл участват още Петър Тихолов, Ангел Спасов, Милен Динолов, Бранимир Недков, Весела Апостолова, Мирослав Димитров, Александър Перпериев, оркестър, хор и балет на Държавна опера в Бургас. \n    \n \t\n", "date": "2018.09.04", "title": "Звезден състав огрява премиерата на \"Бал в Савоя\" в Бургас"}
{"url": "http://www.duma.bg/node/174402", "text": "Какво се случва с чуждите инвестиции в страната? Въпрос, прекалено неприятен за властта, която иначе на спира да се хвали колко добри са условията за правене на бизнес в страната. Отговорът обаче е доста нелицеприятен и той е - пълна катастрофа на чуждите инвестиции. В последните години те драстично намаляха, а за десетгодишния период от 2007 г. до края на 2017 г. сривът е с над 15 млрд. евро.  Какво показват сметките?  През 2007 г. чуждите капиталовложения в страната са били 17 млрд. и 704 млн. лв., а за миналата година - едва 1 млрд. и 858 млн. лв. Данните са от НСИ и бяха представени през миналата седмица от Българската стопанска камара (БСК). Въобще по темата с инвестициите има много, ама много тревожни данни и изводи. \nВ сравнение само с първото полугодие на миналата година до юни тази година има около 50 на сто спад на преките чужди инвестиции (ПЧИ). За този период на миналата година те са били 953 млн. лв., а през сегашния са спаднали драстично на 481 млн. лв. През годините делът на чуждите инвестиции постепенно спада, като за миналата година те са били 9,8% от всички направени вложения в страната, които възлизат на 18 млрд. и 947 млн. лв. Проста сметка показва, че вложенията на родните инвеститори за миналата година пък са 17 млрд. и 89 хил. лв.  \nЧуждите инвестиции са индикатор за това добра ли е бизнес средата в страната и доколко подпомага инвеститорите. Както и какво е влиянието й върху икономическия растеж. Според зам.-председателят на БСК Камен Колев  \nстраната ни е декапитализирана  \nи с недостатъчен икономически растеж. Значи България има нужда от ПЧИ. Те обаче са паднали дотолкова, че не влияят на БВП. Освен това данните показват, че малкото останали чуждестранни инвестиции са за разширяване на вече съществуващи бизнеси в България, докато по-ценните, чисто нови т.нар. инвестиции на зелено се броят на пръсти. \nСпоред експертите добро ниво на ПЧИ е, когато те държат дял от 10% от БВП. И не е добре да бъдат повече от 10 на сто, защото биха потискали местното производство и прекалено много биха го конкурирали. Никак не е добре обаче те да бъдат под този дял от 10%, за да имат положително въздействие върху икономиката. Ако се пренесе това изискване в българските условия, това означава, че за да са 10 на сто от БВП, като сума чуждите инвестиции трябва да са около 10 млрд. лв. на година. У нас обаче те са доста далеч от това ниво.  \nПрез последните години те са на ниво от около 2 млрд. лв., което означава по-малко от 2% от БВП. За тази година обаче падат още повече - с 50 на сто за първите 6 месеца в сравнение с първото полугодие на миналата година. Тази разлика е много смущаваща.  \nСамо една пета от чуждите вложения са в преработващата промишленост, в индустрията. Запазва се висок делът на инвестиции в не толкова полезни сектори като търговията, банковите услуги, застраховките, недвижимите имоти. Това е така, защото те подобряват бизнес средата, но не са от първостепенна важност за икономиката. \nНай-големият чужд инвеститор се оказват      българските емигранти  През 2017 г. например изпратените в страната средства от работещите в чужбина български граждани надхвърлят преките чуждестранни инвестиции. Те са 2 млрд. и 254 млн. лв., докато чуждите инвестиции са 1 млрд. и 858 млн. лв. И това е само сумата, която БНБ отчита от преводите над 2000 лева. Внесените в страната по-малки суми и парите в брой нито една институция не отчита, което означава, че реалната сума на постъпващите в страната емигрантски пари никой не знае каква е, а тя е много по-голяма от тези 2 млрд. и 254 млн. лв. Къде обаче отиват тези пари? Най-вече за потребление и само малка част са за инвестиции, затова нямат дългосрочен ефект върху българската икономика и растежа й. \nКъде се позиционираме в сравнение с другите страни от региона. По-напред сме от Румъния в привличането на ПЧИ като дял от БВП. Тази разлика е била обаче много по-голяма в предишните години. Многократно сме изпреварвали Румъния. Например през 2007 г. делът на чуждите вложения спрямо БВП на страната ни е бил над 31%, докато румънците са държали 5,7%. През 2017 г. при нас делът на ПЧИ вече се стопява на 2,9%, докато в Румъния той е 2,3%. Предимството ни пред Румъния вече е незначително. \nИзключително сериозно обаче изоставаме от Хърватия и дори от Сърбия, която не е член на ЕС. Причината е, че те имат активна и очевидно ефективна политика по привличане на чужди инвестиции. Особено Сърбия, която  \"примамва\" огромни чужди вложения  Така се оказва, че ако има инвеститор, който си търси място в региона, той отива в Сърбия. За миналата година те са привлекли инвестиции, които са близо 7 на сто от БВП на страната. \nКои са факторите, които пречат на чуждите инвестиции у нас? Това, според експертите, са корупцията, бавната съдебна система, бюрокрацията и липсата на квалифицирани кадри. Вече е напълно ясно, че плоският данък не е стимул за чуждите инвеститори. Доскоро имахме конкурентно предимство по отношение на качествената работна ръка, но сега и това предимство е под въпрос, защото работници не достигат, обясниха от БСК. Липсата на квалифицирана работна ръка е обаче само един от факторите. Другите са лошата инфраструктура, бавното и скъпо свързване към мрежовите оператори. Като негативен фактор, отблъскващ инвестиции, експертите посочват липсата на електронно правителство.  \nКато пресен лош пример се дават и проблемите с Търговския регистър през август. Отблъсква ги и бавният процес за обявяване на фалит. Средната продължителност за фалит у нас е 3 години и половина. А през този период активите остават замразени. В страната ни има висока междуфирмена задлъжнялост. Задълженията на всички фирми от нефинансовия сектор надхвърля 180 млрд. лв.  Междуфирмената задлъжнялост  е около 105 млрд. лв. Проблемът не е толкова в общата корпоративна задлъжнялост, а че голяма част от тази задлъжнялост е просрочена, коментира Колев.  \nСледващият негативен фактор за инвеститорите е правораздаването, което е много бавно. Проблемите с бизнес средата също носят много негативи. У нас съществува цял набор от незаконни режими, които пречат на инвестициите. Постоянната промяна на нормативните актове също не подпомага инвестирането, напротив - пречи му. Според експертите държавата с недалновидните си регламенти бюрократизира бизнеса. А предприемачите не искат да бъдат чиновници. Много често чуждестранните инвеститори се оплакват от некоректно участие и провеждане на обществените поръчки. Концесиите, въпреки че са важен инструмент за привличане на чужди инвестиции в редица сектори, са натоварени с много негативи. Няма уеднаквен подход, когато се инвестира в страната. \nКакво е нивото на българските инвестиции зад граница? То се запазва на едно горе-долу постоянно ниво от около 500 млн. лв. годишно, докато чуждите у нас драстично спадат. Тук експертите изтъкват следния парадокс - при спад на чуждите инвестиции все пак има някакъв растеж на икономиката. Чуждите вложения са в такъв обем, че не оказват особено влияние върху растежа. Какво обаче движи икономиката? Според експертите това са еврофондовете и обществените поръчки. Съотношението между ПЧИ и местни инвестиции в страната е обратнопропроционално. Докато преди 10 години чуждите вложения са съставлявали над 95 на сто от всички направени инвестиции в страната, сега този дял се покрива от вложенията на българския бизнес. Като дял от БВП това изглежда така. През 2007 г. чуждите вложения у нас са били близо 28% от БВП, а родните - 0,4 на сто. През 2017 г. чуждите вложения са са стопили до 1,9% от БВП, а родните са 17,3 на сто. \nКакво можем да обобщим след всички тези цифри? Представените от БСК данни  удрят два много шумни шамара на управляващите  Единият - огромният спад на чуждите инвестиции в страната. Той е дотолкова голям, че отдавна е паднал под здравословните 10% от БВП, буквално се е сринал на под 2 на сто. И вторият - най-големият инвеститор в страната са емигрантите. Да се смеем ли, да плачем ли? Въпросът е дали властта ще си вземе поука от тези изводи и ще направи условията за правене на бизнес в страната поне по-поносими, след като в страната има създадена и Българска агенция за инвестиции, чиято работа е пряко да комуникира и активно да привлича чужди вложения.  \nУлесненията за големите инвеститори са под формата на сертификати за ускорено административно обслужване. Досега у нас има издадени 247 такива сертификата от държавата. Нека министърът на икономиката Емил Караниколов каже обаче колко от тези намерения за инвестиции са изпълнени. Защото повече от тях остават само на хартия. И тук изпъква другият важен проблем, че е крайно време да се обърне внимание на малките инвеститори. Защото те много по-трудно се борят с тромавата администрация и корупцията.   \n \t\n", "date": "2018.09.04", "title": " Пълна катастрофа с чуждите инвестиции в България  "}
{"url": "http://www.duma.bg/node/174370", "text": "Путин не иска да разрушава ЕС \nСлед като в интервю за шведската телевизия SVT френският президент Еманюел Макрон каза: \"Аз уважавам Владимир Путин... но (неговата) мечта е разрушаване на Европейския съюз\", говорителят на руския президент Дмитрий Песков заяви пред журналисти, че руският президент всъщност работи за развиване на връзки с държавите членки и за укрепване на съюза. \"В наш интерес е ЕС да е процъфтяващ и стабилен. Президентът Путин е демонстрирал този подход ясно няколко пъти и няма план за промяна\", каза Песков. 24-часова стачка на моряците в Гърция  \nВсички кораби и фериботи в Гърция вчера останаха по пристанищата в страната. Моряците в южната ни съседка обявиха 24-часова стачка до сряда сутрин. Междувременно преговорите между синдикатите и работодателите продължават. Моряците и докерите в Гърция настояват за увеличение на заплатите с 5%. Те искат и мерки срещу безработицата в сектора. \nСирия иска да помогне на ЕС за терористите \nСирия е готова да предостави на страните от Европейския съюз база данни с терористите, които са могли да пристигнат в тези страни от арабската държава, ако Брюксел промени политиката си спрямо Дамаск. „ЕС страда от проблема с миграцията, а Сирия може да помогне за решаването на този проблем. Европа се нуждае от голяма база данни за терористите, които са дошли от Сирия. Ние разполагаме с тези данни, но няма да ги предоставим безвъзмездно, защото тези държави трябва да поправят своите грешки по отношение на сирийския народ“, каза сирийският външен министър Уалид Муалем.  Япония се стреми към мирен договор с Русия \nЯпония ще продължи усилията за разрешаване на териториалните спорове с Русия и подписването на взаимно приемлив мирен договор, който официално ще сложи край на техния конфликт, който датира от Втората световна война. Това обяви главният секретар на японското правителство Йошихиде Суга, цитиран от местните медии. \n \n   \n \t\n", "date": "2018.09.04", "title": "Кратки новини"}
{"url": "http://www.duma.bg/node/174371", "text": "Главният преговарящ за \"Брекзит\" от страна на Европейския съюз Мишел Барние заяви, че е отворен за удължаване на преговорите с Лондон до средата на ноември. \nВеликобритания трябва да напусне Съюза до 30 март 2019 година, но двете страни искат да постигнат споразумение за условията на раздялата до срещата на върха на ЕС на 18 и 19 октомври т.г. „Ако вземем предвид времето, нужно за ратификацията на споразумението от британския парламент, както и от Европейския парламент, тогава трябва да приключим преговорите до средата на ноември. Това е възможно“, заяви Барние пред неделното издание на Frankfurter Allgemeine Zeitung. \nКраткосрочният удар на евентуален \"Брекзит\" без споразумение върху икономиката на Великобритания би бил „хаотичен и тежък“, застрашавайки работните места и разрушавайки търговските връзки, предупреждават експерти от организацията „Великобритания в променяща се Европа“, пише британският вестник The Guardian. \nВ същото време британският премиер Тереза Мей обяви, че \"предложенията, договорени в рамките на британското правителство, са единственият надежден и по който може да се разисква план, който е предложен и който ще изпълни волята на британския народ\" в преговорите за \"Брекзит\". \nТереза Мей коментира темата, след като бившият външен министър Борис Джонсън я обвини, че се е предала пред исканията на Европейския съюз и рискува да \"проиграе повечето от предимствата на \"Брекзит\".   \n \t\n", "date": "2018.09.04", "title": " Преговарят за \"Брекзит\" до ноември"}
{"url": "http://www.duma.bg/node/174372", "text": "Президентът на Турция Реджеп Тайип Ердоган се зарече, че Анкара ще се стреми да избягва долара в търговията с Русия и други страни, обвинявайки САЩ, че се държат като \"диви вълци\", съобщава Франс прес. \nИ Турция, и Русия изпитват проблеми от наказателните икономически мерки, наложени от Вашингтон. \n\"Америка се държат като диви вълци. Не им вярвайте\", изтъкна Ердоган пред бизнес форум по време на посещение в Киргизстан. \nПо думите му страната му води преговори с Русия относно търговия, която не се осъществява в американската валута. \n\"Използването на долара само ни вреди. Няма да се откажем. Ние ще победим\", настоя още турският държавен глава пред бизнес форума, на който присъстваха киргизки и турски бизнесмени, както и представители на местното правителство. \nТурската лира загуби една четвърт от стойността си само през последния месец, след като търговската война със САЩ се задълбочи.   \n \t\n", "date": "2018.09.04", "title": " Ердоган нарече САЩ \"диви вълци\", зарече се да изостави долара"}
{"url": "http://www.duma.bg/node/174373", "text": "Група финландски депутати от Националната коалиционна партия, която влиза в трипартийното правителство, е изпратила писмо до правителството с искане да бъде подписано споразумение за реадмисия на бежанци от Ирак, предаде ТАСС. \n\"През 2015 г. във Финландия са потърсили убежище 32 500 хиляди души, от които 20 500 иракчани. Около половината от тях са получили отказ, но връщането им в Ирак не преминава гладко, тъй като страната не проявява достатъчно желание да прибере гражданите си, които нямат законно разрешение да пребивават във Финландия\", пишат депутатите в писмото, огласено от самите тях. \"Финландия трябва да настоява Ирак да изпълни международните правила на играта, особено в контекста, че Финландия полага значителни усилия и работи за подобряване на икономическата ситуация и условията на живот в Ирак\", настояват депутатите. Те припомнят, че през 2019 г. страната им ще изпрати в Ирак приблизително 25 милиона евро икономическа помощ. Според тях е трудно да бъде оправдан Ирак, задето не иска да приеме обратно своите граждани, а в същото време очаква да получи международна помощ. Ето защо Финландия трябва да постави в бъдеще условия за получаване на помощ. \"Необходимо е да се сключи споразумение за реадмисия, а Ирак, както и много други страни, ще трябва да спазват общите правила на играта\", подчертава се в писмото. \nВече няколко години Финландия води без успех преговори с Ирак за сключване на споразумение за реадмисия (позволяваща бежанците да бъдат връщани принудително, а не само на доброволни начала в родината си). Страната има подобен документ с Афганистан. \nПо време на пика на мигрантския наплив в Европа през 2015 г. във Финландия потърсиха убежище 32 000 души, през 2016 - около 6 хиляди души, през 2017 г. - 5000 души, толкова се очакват и през 2018 г. Около 10 000 от бежанците във Финландия са получили отказ, но обжалват. Властите се опасяват, че те ще останат в страната нелегално. \nОт април тази година 1700 бежанци очакват да бъдат депортирани от Финландия, предимно иракчани. От началото на тази година около 300 нелегални мигранти са напуснали доброволно страната, като за цялата минала година тази цифра е 1422 души. \nМеждувременно ветроходен плавателен съд с 80 нелегални мигранти бе засечен от вертолет на гръцките ВВС западно от егейския остров Родос. Един от пътниците алармирал по телефона за спешни повиквания 112 и е съобщил, че корабът се намира в тежко състояние. Плавателни съдове на гръцката бреговата охрана са го ескортирали до остров Родос.   \n    \n \t\n", "date": "2018.09.04", "title": " Финландски депутати искат депортиране на мигранти  "}
{"url": "http://www.duma.bg/node/174400", "text": "Радио Джаз ФМ организира в партньорство с Литературния клуб \"Перото\" на НДК концерт-разговор с Кралицата на джаза Лени Вълкова днес, 4 септември, от 19 ч. За нея Борис Ненков казва: \"Лени Вълкова е единствената певица, която, когато чуе веднъж мелодията, на втория път вече изпява песента.\" \nСолистка на първия професионален джаз оркестър - \"Джаз Овчаров\", на \"Джазът на оптимистите\" и \"Джазът на младите\", на сборния оркестър, воден от Борис Симеонов в зала \"България\", на оркестъра на Димитър Ганев, концертирала и записвала и с много други диригенти и състави, Лени Вълкова е Кралицата на българския джаз.      \nЗа да се срещнат с Лени Вълкова, ще дойдат и музиканти, които са се вдъхновявали от нейното изкуство: Ахинора Куманова от следващото поколение джаз вокалисти, легендата Мими Николова, която се е любувала на таланта на Лени в зала \"България\", Димитър Йосифов, който с радост си спомня как е слушал певицата с \"Джаз Овчаров\" в дървения цирк на пл. \"Св. Неделя\", потомката също на бежанци от Кукуш Йорданка Христова. \nЛени Вълкова ще разкаже за своя живот и за развитието на музикалната ни сцена, в което тя активно участва. На видеостена ще бъдат показани архивни материали, които връщат в епохата на създаването на професионалните основи на джаза. С внука на Панчо Владигеров и син на Александър Владигеров - Константин Владигеров, на пианото Лени Вълкова ще ни възхити отново със своите изпълнения - ще чуем и любими джаз стандарти, и оригинални песни, които тя е записвала през годините. Срещата ще бъде излъчена в предаването \"Джаз истории\" по Джаз ФМ радио, а също така  публикувана в социалните мрежи. \nЛени Вълкова произхожда от род на македонски българи, а след опожаряването на Кукуш семейството й е сред първите заселници в столичния район \"Илинден\". През всички класове в училище тя с ентусиазъм участва в програми, има главни роли в детски оперети, а в местното читалище \"Гоце Делчев-1927\" прави първите си стъпки на голямата сцена. Учи музика при Дора Мамберг и балет при Николай Фол. В Музикалната академия следва в класа на проф. Иван Попов. \nЛени Вълкова пее с оркестри под диригентството на големи имена на българската музика, сред които Борис Ненков, Димитър Ганев,  Вили Казасян. В репертоара й са джаз стандарти, италиански танцувални пиеси, както и оригинални песни като \"Тихо гасне тая вечер\" на Йосиф Цанков, \"Роза от моята родина\", \"По цели дни самотна бродя\", \"Щом пристигне пролетта\".  Осъществява много записи, издадени на плочи. След като по-рано е участвала в три балетни пантомими в Народния театър, в началото на 50-те се включва в постановки на драматичния състав на читалище \"Аура\" под режисурата на актьора от Народния Александър Балабанов. В началото на 90-те  Вълкова заживява в Лондон, където продължава своята певческа кариера и става член на \"Count Basie Society\". \n   \n  \n  \n    \n \t\n", "date": "2018.09.04", "title": " Концерт разговор с Кралицата на джаза Лени Вълкова  "}
