{"url": "https://duma.bg/mezhdu-11-i-15-st-na-litar-poskapnaha-gorivata-n186857", "text": "Цените на горивата отново тръгнаха нагоре. Това се случва за втори път след ръста на цените от втората половина на миналата година, който бе последван от поевтиняване. Поскъпването на различните видове бензин и дизел само за месец е от 11 до 15 ст. на литър, а тенденцията е цената да върви нагоре. Средната цена, на която в момента се продава масовият бензин А-95 е 2,08 лв. за литър. Повишението за малко над месец (от 4 февруари до вчера) e с 11 ст. на литър или с 5,58%, показват данните на bg.fuelo.net. Поскъпването става на четири етапа - между 2 и 4 ст. на литър. Най-високата цена на този вид бензин в момента е 2,38 лв., а най-ниската - 1,83 лв. за литър. Бензинът А-98 е поскъпнал за същия период още повече - с 15 ст. - от 2,23 лв. на 2,38 лв. средно за литър. Повишението e с 6,73% и също става на четири скока от по около 4 ст. Най-високата цена, на която се предлага А-98, в момента е 2,59 лв. за литър, а най-ниската - 2,05 лв. Цената, на която се продава в момента обикновеният дизел, е средно 2,28 лв. За месец той е поскъпнал с 11 ст. на литър, което е повишение с 5,07%. Най-високата му цена в момента е 2,56 лв. за литър, а най-евтината - 2,02 лв. Дизелът премиум също е поскъпнал с 11 ст. на литър или с 4,49%. Средната му цена също е скочила на четири етапа, започвайки от 2,45 лв. на литър. В момента най-високата цена, на която той се предлага, е 2,69 лв. за литър, а най-ниската - 2,19 лв. Пропан-бутанът е поскъпнал с 6 ст. - средно до 98 ст. за литър, а метанът се предлага без промяна в цената отпреди месец - средно за 1,45 лв. за кг. Експертът от Българската петролна и газова асоциация (БПГА) Светослав Бенчев коментира вчера пред БТВ, че повишаването на цените на горивата е нормално, след като има повишаване на цената на суровия петрол. Той заяви, че цените на суровия петрол за последния месец са се повишили с около 16% - от 57 на 68 долара. По думите му от няколко дни се наблюдава понижаване на цената на суровия петрол, но това трябва да се превърне в постоянен тренд от около 10-14 дни, за да може да се отрази върху цената на горивата от конвенционалния.  Възможно е да се стигне до криза на пазара с горивата, ако от 1 април трябва да се въведат новите касови бележки по бензиностанциите, прогнозира Бенчев. Според него има опасност много обекти да затворят, защото трябва да се купят нови касови апарати. Новите изисквания предвиждат касовите бележки да предоставят данни за дължимия акциз, ДДС и продажната цена на горивата. БПГА настоява за нова среща с министър-председателя Бойко Борисов, на която да бъдат чути аргументите им, за да се удължи срокът с 2-3 месеца. По-късно вчера говорителят на НАП Росен Бъчваров заяви, че към към момента приходната агенция не вижда основание за отсрочка. ", "date": "2019.03.07", "title": "Между 11 и 15 ст. на литър поскъпнаха горивата"}
{"url": "https://duma.bg/do-kraya-na-sveta-razkazva-valshebna-i-realna-istoriya-za-lyubovta-n186833", "text": "\"Мери бойс бенд\" отпразнува наскоро 24-ия си рожден ден с концерт. На живо прозвучаха любими песни от албумите \"Непознати улици\", \"Само за теб\", \"Дългият път към дома\" и новият \"Щастливи дни\". Мери и Миро представиха и романтична акустична част, а специална изненада за публиката бе премиерата на новия сингъл \"До края на света\", който е дует между двамата. Режисьори на видеото са друга семейна двойка - Стефка Николова и Васил Стефанов, а главни герои в него са цялата фамилия Тасевски - семейството на \"Мис България 2010\" Ромина Андонова (днес Тасевска) и футболиста на \"Славия\" Дарко Тасевски. \"Първото нещо, което ми хрумна, когато гледах клипа на \"До края на света\", беше перифраза на Христо Фотев: Не е измислица любовта и щастието съществува... И се разплаках. Точно така си го представях! Това видео казва всичко, което имам да кажа днес. В съвременния свят, в който родител 1 или родител 2 в скоро време сигурно ще са заменени от роботи, разказваме една вълшебна, но и реална история за любовта, и за това как изглежда тя. Докъде стигнахме?! Хората масово като че ли започнаха да забравят нормалните неща от живота, забравят колко щастливи са, когато са заедно, когато всичко е споделено, когато я има любовта... Благодарна съм на семейство Тасевски, че показват красивата алтернатива! Те заснеха и споделиха моменти от живота си с нас - истински, неподправени, човешки. Прекрасни са! Познавам Ромина още от времето, когато стана \"Мис България\". Възхищавам се на това момиче през всички тези години. Как самоотвержено следва съпруга си Дарко във всички страни, където играе футбол, а в същото време учи в Софийския университет и прекосява планетата за изпити, как създадоха и възпитават заедно три чудесни деца, как, като че ли с лекота, се случва всичко помежду им. Има ли я любовта, за нея си струва всичко това, заради нея си струва да стигнеш до края на света\", отбелязва Мария Мутафчиева.", "date": "2019.03.07", "title": " \"До края на света\" разказва вълшебна и реална история за любовта"}
{"url": "https://duma.bg/zashto-ne-plashtat-na-trabachite-n186837", "text": "В преддверието на приемането в Народното събрание на новото законодателство за противодействие срещу корупционните практики у нас, една от основните словесни баталии беше по темата да бъдат или не разглеждани анонимни сигнали за използване на  както още древните римляни наричали подкупите. Изчислим ли на база часовото заплащане на един народен представител колко струва на работодателя на съвкупното парламентарно тяло - българският суверен, - окончателно залегналото положение в закона, че анонимни сигнали няма да бъдат разглеждани, то резултатът е, че българските граждани са платили стотици хиляди левове, за да получат правна норма, която е уместно да бъде сравнена с горна зимна дреха в стил \"набран въздух с коланче\". Сиреч едно рекламирано шумно голямо Нищо. Дефектът в законодателството за борба против корупцията, първоначално във вида на Наказателния кодекс от времето на Народна република България, останал в действие в началните години на т. нар. преход, включително и на най-новия вариант на съответната норматива база, е, че липсва материалният интерес на евентуалните осведомители за извършени корупционни престъпления и ощетяване на държавата. Не такава е практиката в редица държави. Всъщност идеята за парично възнаграждение на \"доносник тръбачите\" (от англ. глагол \"whistle\" - \"доноснича\" в жаргонното си значение и \"blower\" - \"тръбач\"), произхожда от Великобритания през далечната 1318 г. Тогава крал Едуард тт предлага една трета от глобата на \"relator\"-а (какъвто е правният термин), тоест човекът, донесъл за извършено стопанско престъпление, което е ощетило кралската хазна, в случай, че релейторът успешно заведе дело срещу държавните чиновници, които са злоупотребили с правата си в своя полза. В своя Закон за борба с користната помощ в интерес на една от страните при съдебен спор и срещу практиката на подкупване на съдии, крал Хенри Vттт през 1540 г. постановява обикновени информатори да имат право да завеждат дела в известни случаи, когато става въпрос за претенции относно поземлена собственост. Този закон е все още в сила в Република Ирландия, въпреки че през 1976 г. в Англия той беше отменен.  да води съдебно дело, когато са засегнати интересите на Обединеното кралство, по-късно е пренесено в английската колония Масачузетс в Новия свят. Формулирано е като \"глобите за измама при продажбата на хляб да бъдат разпределяни една трета за инспектора, който открие измама, и останалата част в полза на града, където е станала измамата\". Подобни закони биха могли да бъдат открити в правните кодекси на Кънектикът, Ню Йорк, Вирджиния и Северна Каролина. Гражданската война в САЩ (1861-1865 г.), е белязана с измами на всички нива на държавното управление. По време на войната безскрупулни доставчици продават на армията на съюза грохнали и немощни коне и мулета, дефектно оръжие и амуниции, както и гранясала храна, освен другите измамнически действия. Ето защо Конгресът на САЩ одобрява Закон срещу фалшивите претенции. Идеята на закона е, че който доставя стоки или извършва услуги на държавата, които не отговарят на заявените количества или на изискуемото качество, носи наказателна отговорност. Този закон влиза в сила на 2 март 1863 г. и понеже е приет по време на президентстването на Абрахъм Линкълн, е наречен \"Законът на Линкълн\". Много важно е, че законът предлага награда, която е наречена \"qui tam обезпечаване\", която позволява на гражданите да завеждат дела от името на държавата и да им бъде заплащан процент от възстановената сума. \"Qui tam\" е абревиатура от латинската правна фраза \"qui tam pro domino rege quam pro se ipco in hac parte sequitur\" - този, който започне дело  В процес \"qui tam\", гражданите, иницииращи съдебни дела, са наричани \"relator\" (релатор) - \"доносник\" за стопанско престъпление. Като изключение на общите правила за граждански съд, съдилищата признават, че qui tam релаторите са с признати частично прехвърлени от страна на правителството права за завеждане на дела. В подкрепа на това законодателство американският сенатор Якоб М. Хауърд заявява: \"В поддръжка на qui tam процедурата е древната идея да е налице изкушение, и подтикване \"на мошеника да хване мошеника\", което е най-сигурният и експедитивен начин, който аз изобщо съм открил, за да бъдат изправени мошениците на съд...\". По време на значителните военни разходи във Втората световна война генералният прокурор на САЩ (министър на правосъдието), разчита на общите положения на законодателството, за да се справя с измамите, повече, отколкото на Закона срещу фалшивите претенции. В Конгреса се появяват настроения - с напълно прозрачна мотивация - да бъде отменен ЗФП, но в последната минута е решено вместо премахването на закона, само да бъде намален делът за награда на релаторите от възстановените загуби, понесени от държавата. Законът търпи още една поправка през 1986 г., която отново се дължи на дела, свързани с военните разходи. Законът първоначално е прилаган по отношение на военни доставчици, но от последното десетилетие на миналия век акцентът се измества към общественото здравеопазване, като 40% от възвърнатите средства са от различни мошеничества, свързани с двете най-големи държавни програми за здравеопазване \"Медикейд\" и \"Медикеър\". Най-често срещаните измами са извършвани от големите американски фармацевтични компании. Когато обаче се намесят \"доносниците тръбачи\", след съответното разследване, фармацевтичните компании биват санкционирани, като релаторите получават  платена от фирмите нарушители. Например през 2010 г. филиал на \"Джонсън & Джонсън\" се съгласи да изплати повече от 81 млн. щат. долара граждански и криминални глоби, за да разреши обвиненията в дело в полза на Агенцията за лекарствата и храните, водено от двама \"доносници тръбачи\". Искът на съдебното дело обвинява \"Орто-Мак Нейл-Янсен-Фармацетикълс\", че е действала некоректно по отношение на маркетинга, промоцията и продажбите на антиконвулсивния медикамент топомакс. По-конкретно по делото се твърди, че \"OMJPI\" нелегално е представяла топомакс за употреба за редица психиатрични заболявания, в допълнение към тези, одобрени от Агенцията за лекарствата и храните в САЩ. По подобни обвинения беше санкционирана и фармацевтичната компания \"Мерк\" заради иницииране на свръхпрезапасяване на екипажи от войските на САЩ по време на войните в Ирак и Афганистан. В изявление, обявено на 3 януари 2012 г., компанията се съгласи за 31,9 млн. щат. долара глоба, без обаче да признае официално своята вина. Въпреки това \"доносникът тръбач\" по делото Джери Х. Браун получи 3,6 млн. щат. долара. От 2012 г. над 70% от всички инициирани федерални акции по ЗФП са започнати от \"доносници тръбачи\". Правителството си възвръща 38,9 млрд. щат. долара от 1987 до 2013 г. на основание на дела по Закона срещу фалшивите претенции, от които 27,2 млрд. щат. долара са вследствие на qui tam, започнати от релатори.  Е, представяте ли си вече поне отчасти какво би могло да се случва, ако в България бъде въведен Законът срещу фалшивите претенции (\"Законът на Линкълн\"), но подкрепен за своята реализация от материално стимулиране на \"доносниците тръбачи\"? Вариантите са безчет. Като имаме предвид цялостната далавераджийска обстановка в България, стига да бъде приет този закон за противодействие на ощетяването на държавата, барабар с щедрото материално стимулиране на \"доносник свирачите\", то опашката, която денонощно ще се вие пред съответното ведомство, ще да бъде по-дълга от навалицата пред хранителните магазини по време на Лукановата зима. И понеже българският (псевдо)елит колкото е нагъл, то е не по-малко хитър как да мами своя работодател суверена, посмъртно няма да си сложи таралеж в гащите. Но съществува и друг вариант. Както е прозрял Томас Джеферсън: \"Когато несправедливостта стане закон, съпротивата става дълг\".", "date": "2019.03.07", "title": "Защо не плащат на \"тръбачите\"?"}
{"url": "https://duma.bg/strahil-deliyski-golemiyat-razlom-v-es-e-nie-dolu-i-te-gore-n186841", "text": "Страхил Делийски е асистент в катедра \"Политология\" на Софийски университет \"Св. Климент Охридски\", преподава политически комуникации и политическа антропология.  - Може би, условно казано, до 2008 г., когато избухна световната финансова криза, сякаш наистина лявото и дясното, поне в техните нерадикални варианти, бяха загубили големите си разграничения. Традиционната битка между левицата и десницата дълги години - от 1989-а, от разпадането на Съветския съюз, сякаш беше сведена не до борба между проекти за бъдещето, идеи за развитие, конфликт на ценности дори, а до технология. Беше ясно - свободният пазар, интересите на едрия капитал, това е т.нар. край на идеологиите. Нямаше пространство за прогресивна лява политика, а просто политиката беше сведена до технократско изпълнение.  Знаем накъде трябва да върви светът, знаем накъде трябва да вървят обществата, единственият въпрос е как този процес ще се администрира и технологизира. Този тип разбиране за политиката оформи един технократски елит, който имаше и претенцията, че може да управлява технологичния политически процес, и този елит беше идеологически неразличим - това е факт. Само че от 2008 г. се видя, че тези мантри и модел за доминация на финансовия капитал, на едрия корпоративен капитал за либерализация на всичко и за превръщането на всичко в стока, издишат. Нещо повече, мнозинството граждани в света и в Европа изгубиха доверието в една система, която се гради на такъв тип разбиране за политиката. С други думи, онова, което се наричаше \"идеологическа хегемония на неолибералния капитализъм\", приключи. - Тогава на идеологическо равнище тя приключи. Оттогава имаме вече 10 години, в които виждаме, че този тип система беше оспорена и отляво, и отдясно, и отвъд партиите в центъра. Струва ми се, че най-големият пострадал от това нещо в политически план беше социалдемокрацията. Защото социалдемократите в Европа решиха, че ще бъдат част от този елит, който твърдеше, че знае как се управляват процесите. Забравиха ценностните си корени, забравиха традиционните си избиратели и виждаме какви са резултатите. В момента е очевидно, че имаме реполитизация на политиката, връщане към нейните автентични корени като конфликт и сблъсък на различни визии за това накъде ще се развива светът. Имаме дясноконсервативната визия и вече имаме наченки на някаква, нека да я кажем, лявопрогресивна. Така че, да, при всички положения можем да очакваме все повече десницата да одеснява, да се връща към идеите за традицията, нацията и т.н. като предложение за защита на хората в този несигурен свят. И левицата да олевява, връщайки се пък тя към своите ценностни корени, към роля на държавата в икономиката, към повече преразпределение, повече данъци за богатите и т.н. - В момента, в който социалдемокрацията освободи терена вляво, защото тя това направи, се появиха много алтернативни леви проекти - граждански движения, антиглобалистки проекти и т.н. Сега големият залог е ще съумеят ли тези различни левици в Европа - от една страна, традиционната социалдемократическа левица, която е по-реформистки насочена и склонна да търси компромиси между интересите на едрия капитал и работниците, от друга страна е по-радикалната левица, която иска по-дълбока социална трансформация, повече социализъм, дали тези различни левици ще започнат да си говорят. И ще успеят ли да създадат общ ляв фронт срещу това, което се случва в Европа. А то е повече от притеснително: имаме засилваща се ксенофобия на политическо и културно равнище, засилващи се, не е пресилено да кажем - реакционни идеи за развитие на обществото, и то не само в България. Все повече едва ли не църквата става ключов референт, когато си говорим за това какво се случва в обществото, дори в политиката. Това е нещо, което ние смятахме, че сме го изживели още в ХІХ век. Сега изведнъж се оказва, че отново търсим в църквата жалони, по които да се ориентираме в сложния политически свят. - Аз не знам дали е правилно или неправилно, но е факт, че имаме отстъпление от прогресивните светски ценности, на които е изградена Европа. Това е повече от очевидно. Да не говорим за надигащия се неофашизъм, който е очевиден дори в България, въпреки че много често си затваряме очите за него. От друга страна, имаме задълбочаващи се социално икономически неравенства; концентрация на богатството в ръцете на все по-малко хора за сметка на огромното мнозинство; все повече хора, които остават извън борда и които са работещи бедни. Те не могат да си позволят достоен, нормален живот, дори и тези, които са на пазара на труда. Сякаш с лека ръка задраскахме един дълъг период на развитие на Европа и в социален, и в икономически, и в културен план и това се забелязва много отчетливо. В този смисъл онова, което със сигурност е необходимо на Европа, е не просто само силна десница, която очевидно се консолидира за добро или за лошо, но и силна левица, която да предложи своя алтернативен, позитивен проект за бъдещето. Нещо, което  социалдемократическата левица се отказа да прави в продължение на много години - проектът за бъдещето липсваше, а той сега, в момента, се оказа особено необходим. - Точно така е, защото големият разлом в момента и в Европа, и в света е т.нар. популистки разлом, той е по линията \"ние-те\", мнозинството отдолу с малцинството отгоре. Живеем в една система, в която политически и икономически малцинства и елити обслужват интересите на едрия финансов и корпоративен капитал, взимат се решения, които тотално не отговарят на никакви демократични стандарти, и хората е нормално да си кажат: Вие за кого работите? И това се случва дори на равнището на ЕС. От името на кого работите? Ние ви избираме уж като суверен, чиито интереси трябва да защитите, а вие всъщност - на равнище на финансова политика, на равнище на икономическа политика, обслужвате богатото малцинство. Достатъчно е да си спомним какво се случи в Гърция, един изключително показателен пример за това. Там имахме т.нар. институция на тройката: комисия, банка и МВФ, която нито е избирана, не подлежи на никакъв демократичен контрол, но взима решение, което засяга една цяла национална държава и което решение беше подчинено на логиката: банките са твърде големи, за да фалират. Какво да си мислят т.нар. обикновени хора в тази ситуация? Така че този сблъсък между мнозинството отдолу и малцинството отгоре е повече от видим. Това е една от причините сегашната политическа система да усеща такива сътресения. - Точно това се случва, особено вдясно много видимо. Виждаме как от център-дясното пространство системните партии започват не просто да възприемат речника и политическите предложения на радикалната десница, но и да участват с нея, да бъдат политически партньори. Най-първият пример това е в Австрия, но не само там. В този смисъл, вижда се вдясно много ясен процес на абсорбиране на тези антисистемни тежнения и отиване на традиционната центристка десница, демократична десница, в тази посока. Това най-вероятно трябва да се случи и вляво, и то ще се случи очевидно. В днешно време въпросът не е дали си популист или не си популист, а какъв популист си. Това е новото. Ако допреди 5 години всички партии в Европа казваха: ние трябва да се борим срещу антидемократичните радикални политически движения и желания, сега вече не е така. Просто защото в една система, която е изключително разделена на горе и долу, единственият шанс на тези, които са горе, да оцелеят, е да слязат малко долу, да се върне това доверие на мнозинството.  Десницата какво прави? Ние сме за народа, но разбираме народа като кръв, земя, цвят на кожата и т.н. Докато ролята на левицата е друга - да предложи включваща дефиниция за народа, според която ние не се разделяме по етнически, расов и религиозен признак, а разделението е по класов признак. - Дори да, половия. Десницата все повече започва да формулира народа, демоса, разделен дори по полов признак. - Това, което се опитва левицата да прави, е да покаже, че това не е политическо разделение. На последния конгрес на ПЕС в Мадрид едно от нещата, които ми направиха силно впечатление и то позитивно, беше твърдото решение до няколко години да се приеме еднаквото заплащане между мъже и жени да бъде кодифицирано в общоевропейски закон. - Ние сме общество, в което в рамките на Европа сме рекордьори по неравенства, по брой на работещи бедни, рекордьори по брой хора, които живеят под социалния минимум. Ключовите теми, които трябва да бъдат в основата на българския политически дебат, са бедността, изключването, уникално регресивната данъчна система, която я има тук, състоянието на публичните услуги, здравеопазване, образование, които бяха маркетизирани до безкрай и са в това състояние. Ние вече не сме пациенти, не сме ученици и студенти, ние сме клиенти на някакви системи. Това са големите въпроси, за които според мен една българска левица трябва да говори. - За съжаление - не е. Не че някой ни мрази, както иска да ни каже отново радикалната десница. Те - някой иска да ни причини нещо лошо, не. По една проста причина: ЕС в неговото си развитие последните повече от 20 години се отказа от идеята за ЕС, когато беше създаден, за икономическа интеграция и т.н., основно, и се подчини на идеите на неолибералния капитализъм. При което веднага онова, което имаме на равнище световно разделение на труда, световна система на разделение на труда, се прояви на равнище ЕС. Ние имаме капиталистически център и периферия за това глобално разделение на труда. Центърът, който се развива - високи технологии, използва ресурси от периферията, включително и труд. Ние се оказахме в периферията на европейското разделение на труда в рамките на европейското структуриране на капиталистическия модел. Отново не без помощта на социалдемократическата левица. Тя участва в този процес. Сега отново на конгреса на ПЕС изключително много се говореше, ключова тема беше, че ние трябва да си върнем достиженията, които левицата успя да извоюва в следвоенна Европа, трябва да си върнем социалната държава и т.н. Тя вече говори съвсем открито за икономическа конвергенция, която не може да позволи минималната заплата в България да бъде 10 пъти по-ниска, отколкото в Германия. Дори една от идеите, която се коментира и ще бъде предложена на следващата Европейска комисия, е да има задължителен минимум като процент от БВП за минимално възнаграждение във всяка страна, примерно 10 или 5% от БВП, който да се гарантира.  За тези неща, заедно с идеите за по-високи данъци на транснационалните корпорации, левицата вече се осмели да говори. А според това коя визия ще надделее, Европа е наистина на кръстопът. ", "date": "2019.03.07", "title": " Страхил Делийски:    Големият разлом в ЕС   е \"ние долу и те горе\""}
{"url": "https://duma.bg/ekspert-20-spad-na-ruskite-turisti-za-lyatoto-n186854", "text": "Чуждестранните туристи в България се увеличават в последните години, но руските намаляват. Това каза пред \"Блумбърг тв България\" Светлана Атанасова, председател на Българската асоциация на туристическите агенции (БАТА). Повод за коментара е провелият се във вторник в София българо-руски туристически форум с участието на премиера Бойко Борисов и руския му колега Дмитрий Медведев. Светлана Атанасова отчете 20% спад в ранните записвания на руския пазар заради обезценяването на рублата и визовия режим.  Според нея има потенциал в многократните визи, които да са по-дългосрочни. Като проблем тя посочи, че на летище София по редовни линии оперират само две авиокомпании с недостатъчни полети и високи цени, което засяга особено зимния туризъм. На двустранния форум стана ясно, че България ще разгледа възможността да субсидира полетите. Атанасова даде за пример Турция, която е въвела тази практика и е популярна дестинация сред руснаците, особено след поевтиняването на турската лира. Продажбите за България в Русия все още са в застой, каза пред БНР Галин Георгиев, управител на един от основните туроператори, които оперират в Русия. Близо 25% спад на руските туристи отчитат някои туроператори на базата на ранните записвания. Според Георгиев една от причините за регистрирания отлив е фактът, че от години доходите на руските граждани стагнират. Той посочва и че миналата година предлаганите оферти от турските ни конкуренти са имали както ценово превъзходство, така и такова по отношение на качеството. Не на последно място според Георгиев е и огромното количество жилища в България, които са собственост на руски граждани и се посещават не само от самите тях, но и от техни семейства, приятели и т.н. По този начин организираният туризъм търпи големи загуби, заключава той. Георгиев обаче не изключи възможността при т.нар. оферти в последния момент да бъдат продадени по-големи обеми. През последните години динамиката в бранша стана много висока, тенденциите бързо се променят, така че е трудно да се каже какво ще се случи след няколко месеца, обясни Георгиев. По негови думи и детските ваканции също бележат спад, въпреки че България изпълнява руските критерии за детски туризъм.", "date": "2019.03.07", "title": "Експерт:   20% спад на руските туристи за лятото"}
{"url": "https://duma.bg/v-bdzh-malko-patnitsi-27-mln-lv-po-niski-prihodi-n186855", "text": "Броят на превозените пътници от БДЖ през 2018 г. се задържа за трета поредна година на ниво от около 21 милиона, което е най-ниското за последните 10 години. Това стана ясно от отчети на БДЖ за миналата година. Данните за \"БДЖ - Пътнически превози\" показват, че през 2018 г., приходите на дружеството са били с 2,7 млн. лв. под планираните. 51 млн. лв. са от продажби, 10,4 млн. лв. - от компенсации и 175 млн. лв. субсидия, или общо 236,4 млн. лева, което е спад. Оперативните разходи са били с 10 млн. лева по-малко от предвидените, което е станало с икономия от външни услуги и енергия. Така дружеството щяло да излезе на нетна печалба от близо 1 млн. лева. От БДЖ обаче отчитат неизпълнение на капиталовата програма за 2018 г., когато при заложени над 46 млн. лв. за ремонт на локомотиви и вагони са изразходвани едва малко над 8 млн. лв. Това е затруднило осигуряването на графика за движение на влаковете. За 2019 г. планираните капиталови инвестиции са в размер на над 71 млн. лева, от които 65 млн. лева са за подобряване на състоянието на подвижния състав. От държавното дружество уточняват, че в тази сума са включени обществени поръчки за подемни ремонти на 20 локомотива и капитални ремонти на още 30 локомотива, както и започването на ремонта на дизеловите и електромотрисните влакове \"Сименс\". През тази година ще бъде извършен капитален ремонт на общо 61 вагона и среден ремонт на още 98 вагона.", "date": "2019.03.07", "title": "В БДЖ - малко пътници, 2,7 млн. лв. по-ниски приходи"}
{"url": "https://duma.bg/rusiya-gotova-da-naddava-za-aets-belene-n186856", "text": "Русия е готова да реализира проекта за изграждане на АЕЦ \"Белене\" в България, ако постъпи такова предложение, и да направи това не по-зле, отколкото в други страни. Това заяви пред журналисти в Люксембург руският премиер Дмитрий Медведев, цитиран от ТАСС, коментирайки визитата си в София. \"От нищо не се отказваме. В България възнамеряват да проведат търг, оборудването е купено, трябва да се види, да се проведе ревизия какво е достатъчно и какво не е. Но като цяло, ако има съответна оферта, насочена към участниците в този търг, то ние сме готови да участваме в нея. Ние сме на мнение, че имаме много добри компетентности в сферата на строителството на атомни централи, имаме възможности да реализираме този проект не по-зле, отколкото го правим в много други европейски страни\", отбеляза Медведев.", "date": "2019.03.07", "title": " Русия готова да наддава за АЕЦ \"Белене\""}
{"url": "https://duma.bg/matera-nyuansi-v-balabanovata-kashta-n186832", "text": "Италианският културен институт в София представя изложбата \"Матера - нюанси\", организирана съвместно с Общинския институт \"Старинен Пловдив\". От днес, 6 март, до 2 април в Балабановата къща ще бъдат изложени 30 фотографии от Дениз Мацарела, направени в емблематичния каменен град Матера, който, заедно с Пловдив, е европейска столица на културата за 2019 г. \"Матера - нюанси\" събира в себе си едно въображаемо и същевременно много истинско пътуване. Акцентът не е поставен върху човека и неговите дела - главни герои са сградите с безкрайните си геометрични форми, извиквайки спомена за Питагор - виден гражданин на Матера. На вернисажа, който ще се състои днес от 18 ч., ще присъства авторката на фотографиите Дениз Мацарела, посланикът на Италия в България Стефано Балди, заедно с директора на Италианския културен институт Луиджина Педди, които ще открият официално изложбата. Експозицията е придружена от фотографския конкурс, който се отнася за красотата на Пловдив. Подробностите за участие ще бъдат съобщени на самото откриване. Изложбата е част от календара на \"Пловдив - европейска столица на културата 2019\".", "date": "2019.03.07", "title": " \"Матера - нюанси\" в Балабановата къща"}
{"url": "https://duma.bg/datata-n186836", "text": "322 Г. ПР.Н.Е. - УМИРА АРИСТОТЕЛ, ДРЕВНОГРЪЦКИ ФИЛОСОФ (р. 384 г. пр.н.е.). Създател на логиката, която разглежда като средство за познание. Определя нравствените добродетели като среда между крайностите. Сред основните му съчинения са \"За душата\", \"Етика\", \"Политика\", \"Риторика\", \"Поетика\" и др. 321 - НЕДЕЛЯТА Е ОБЯВЕНА ЗА ПОЧИВЕН ДЕН. Римският император Константин I сложил ред в употребата на седмицата, защото множеството начини за това се превръщали все повече в проблем във връзка с религиозните вярвания. Той установил неделята като ден за религиозни ритуали и почивка за всички групи. 1876 - АЛЕКСАНДЪР БЕЛ ПАТЕНТОВА ТЕЛЕФОНА. Три дни по-късно в Бостън, САЩ, американският учен от шотландски произход провежда първия телефонен разговор с помощника си Томас Уотсън, който е в съседната стая. Първата телефонна връзка в България е осъществена в днешния гр. Пордим. През 1877 г. по време на Руско-турската война при обсадата на Плевен се свързват крал Карол I от щаба на румънската армия и княз Николай Николаевич от щаба на руската армия. 1893 - В ПАЗАРДЖИК СЕ РАЖДА РАЙКО АЛЕКСИЕВ, ПУБЛИЦИСТ, КАРИКАТУРИСТ (УБИТ 1944 Г.). Известен с псевдонима Фра Дяволо. Неколкократен председател на Съюза на дружествата на художниците. Основател, главен редактор и списувач на сатиричния в. \"Щурец\" (1932-1944). Автор на няколко сборника с хумористични разкази и фейлетони. През 1945 г. е осъден посмъртно заради \"антисъветска\" и \"прогерманска\" пропаганда от Народния съд. През 1989 г. е реабилитиран. 1908 - РАЖДА СЕ АНА МАНЯНИ, ИТАЛИАНСКА АКТРИСА (УМИРА 1973 Г.) Участвала е във филмите \"Ученичката Тереза\", \"Земята трепери\", \"Сестра Летиция\", \"Мама Рома\" и др. С филма \"Татуираната роза\" става първата жена в историята на италианското кино, която печели \"Оскар\" и \"Златен глобус\" за най-добра женска роля. 1966 - ФРАНЦИЯ ОБЯВЯВА НАМЕРЕНИЕТО СИ ДА НАПУСНЕ НАТО. Седемгодишната борба на президента Шарл дьо Гол (на снимката) с чуждото военно присъствие бележи кулминация. Републиката излиза от военната организация на пакта. В официална нота правителството обявява евакуацията на 29 бази с 33 000 души личен състав от територията на страната, както и преместването на централата на НАТО от Париж в Брюксел. Страната - учредителка на пакта, става отново негов пълноправен член през 2009 г. 1999 - УМИРА СТЕНЛИ КУБРИК, АМЕРИКАНСКИ СЦЕНАРИСТ, РЕЖИСЬОР И ПРОДУЦЕНТ (Р. 1928 Г.). Автор на документални филми, но световна известност му донася антивоенната сага \"Пътеки на славата\" (1957). Водеща тема в творбите му е насилието на обществото над отделния индивид. Негови са лентите \"Спартак\", \"Пълно бойно снаряжение\", \"Широко затворени очи\" и др.", "date": "2019.03.07", "title": "Датата"}
{"url": "https://duma.bg/tvorcheska-vecher-na-aleksandra-ivoylova-n186831", "text": "Столичната библиотека заедно с Българския П.Е.Н. център започва поредица от представяния на своите членове в литературния клуб на библиотеката. Вечер с поезията на Александра Ивойлова ще се състои на 11 март от 18 ч. Авторката ще бъде представена от Георги Цанков.", "date": "2019.03.07", "title": "Творческа вечер на Александра Ивойлова"}
{"url": "https://duma.bg/izlozhba-i-kontsert-v-muzeya-boris-hristov-n186830", "text": "Изложба живопис на ученици от Националната професионална гимназия по полиграфия и фотография ще бъде открита в музея \"Борис Христов\" в София на 8 март от 15 ч. Входът е с покани. Творбите ще може да се разгледат до 21 март. В петъчната вечер от 19 ч. там ще звучи \"Музика за душата\" - концерт на Марияна Цветкова и Владимир Маринов. В програмата: италиански канцонети и хитове от репертоара на Елвис Пресли. Входът е с билети от 5 лв.", "date": "2019.03.07", "title": "Изложба и концерт в музея \"Борис Христов\""}
{"url": "https://duma.bg/shotlandiya-i-uels-protiv-sdelkata-za-brekzit-n186850", "text": "Парламентите на Шотландия и на Уелс гласуваха да се противопоставят на сделката за \"Брекзит\", договорена от британското правителство с Брюксел. За първи път двата законодателни органа дават такъв едновременен знак за разделението в Обединеното кралство по въпроса за \"Брекзит\". На референдума за \"Брекзит\" преди близо 3 г. 52% от британците гласуваха за излизане от ЕС, а 48% за оставане. Тогава Англия и Уелс гласуваха за напускане, но мнозинството в Шотландия и Северна Ирландия гласуваха за оставане. Оттогава правителствата на Шотландия и на Уелс заявиха, че техните гласове са били игнорирани от британския премиер Тереза Мей при разработването на плановете за напускане на ЕС. Лондон отрича тези твърдения. Шотландия и Уелс са притеснени от това какво икономическо въздействие ще има \"Брекзит\" върху тях. Гласуването в двата провинциални парламента, въпреки че няма законовообвързващ ефект, е начин за официализиране на тяхното политическо противопоставяне по въпроса за \"Брекзит\". При гласуването в парламента на Шотландия 87 депутати гласуваха за противопоставяне на сделката на Мей и призоваха за спешно и съществено удължаване на процеса на \"Брекзит\". Против резолюцията гласуваха 29 депутати. По подобен документ гласуваха и в уелския парламент. Той беше подкрепен от 37 депутати срещу 13 депутати. Междувременно без резултат приключиха поредните преговори в Брюксел между главния европейски преговарящ Мишел Барние и британския преговорен екип за \"Брекзит\". Според европейски представител те не са протекли добре. Преди срещата говорител на британския премиер Мей заявил, че преговорите са стигнали до критичен етап. В началото на годината британският парламент отхвърли споразумението за напускане на ЕС, по което Брюксел и Лондон преговаряха в продължение на две години. Британското правителство има срок до 12 март да предоговори сделка. Финалното гласуване в британския парламент е насрочено за 13 март. Ако парламентът отхвърли споразумението окончателно, но гласува и срещу \"Брекзит\" без сделка, Тереза Мей ще внесе предложение за отлагане на напускането. В противен случай Великобритания ще си тръгне от съюза без споразумение. В същото време полицията за борба с тероризма в Лондон предупреди за заплаха от поставяне на още бомби, след като три взривни устройства бяха изпратени в големите транспортни центрове в Лондон. Работници и служители са предупредени да бъдат бдителни за подозрителни пакети. Британски медии съобщиха, че марките на пликовете са издадени от ирландската пощенска служба за Деня на Свети Валентин 2018, със сърце и думите Love Eire N. И двата адреса на подателите са записани като Дъблин. В изявление ирландската полиция съобщава, че помага на лондонската полиция в техните разследвания. Ирландски източник съобщава за \"Мирър\", че хората се чудят дали има още неоткрити устройства в пощенските помещения. \"Ако са същите хора, които правеха това през 70-те, шансовете са, че ще има и още\", коментира източникът и допълва, че атаките могат да бъдат свързани и с \"Брекзит\". Никой не е ранен при трите инцидента и не са извършени арести.", "date": "2019.03.07", "title": "Шотландия и Уелс против сделката за \"Брекзит\""}
{"url": "https://duma.bg/maduro-shte-pobedim-poludyaloto-maltsinstvo-n186848", "text": "Президентът на Венецуела Николас Мадуро обеща да победи \"полудялото малцинство\", което иска да го отстрани от властта. Като предизвикателство срещу лидера на опозицията Хуан Гуайдо той призова за \"антиимпериалистически шествия\" в събота, като отпор на антиправителствените протести, свикани от самопровъзгласилия се нов президент. На събитието, отбелязващо шестата годишнина от смъртта на неговия предшественик и политически наставник Уго Чавес, той заяви: „Нека полудялото малцинство да продължи с ожесточеността си, ще ги победим. Ще го направим заради Чавес, заради великата история на страната ще го направим.\"  САЩ смятат да въведат нови санкции срещу режима на Николас Мадуро, съобщи междувременно пред Fox News съветникът на президента Доналд Тръмп по националната сигурност Джон Болтън. На първо място мерките целят спирането на достъпа на режима до финансовите ресурси, благодарение на които той съхранява властта си досега. Малко по-рано специалният представител на САЩ за Венецуела Елиът Ейбрамс заяви, че Вашингтон разглежда и възможността за предприемане на \"второстепенни санкции\" срещу граждани на трети страни и компании, свързани с правителството на Венецуела. Решение за това все още не е взето.", "date": "2019.03.07", "title": " Мадуро: Ще победим \"полудялото малцинство\""}
{"url": "https://duma.bg/italiya-se-vklyuchva-v-edin-poyas-edin-pat-n186847", "text": "Италия планира да се присъедини към мащабната икономическа инициатива на Китай \"Един пояс, един път\", пише Файненшъл таймс. Рим ще подпише меморандум за разбирателство, за да стане част от планираната гигантска мрежа от инфраструктурни обекти и икономически връзки. \"Преговорите все още не са завършили, но е възможно да приключат навреме за посещението на председателя Си Дзипин\", казва Микеле Герачи от италианското министерство на икономиката. Очаква се Си Дзипин да посети Италия в края на месеца.  Инициативата цели да свърже Китай по суша и вода с Централна Азия, Близкия изток, Европа и Африка. Много европейски държави не се отзоваха на поканите за тържествения й старт. Причините са както в прекалено мъглявата конкретика около повечето проекти, така и в силния политически оттенък на \"Един пояс, един път\". Много анализатори определят инициативата като начин Китай да покаже себе си като новия световен хегемон.", "date": "2019.03.07", "title": " Италия се включва в \"Един пояс, един път\""}
{"url": "https://duma.bg/berlin-udalzhi-orazheynoto-embargo-sreshtu-riyad-n186846", "text": "Правителството на Германия реши да удължи оръжейното ембарго срещу Саудитска Арабия до края на март. Това съобщи германският външен министър Хайко Маас, цитиран от медии. \"Ние, в германското правителство, решихме да удължим ембаргото за износ на оръжия за Саудитска Арабия до края на март. Ние направихме това също заради развитието в Йемен\", поясни той. Министърът подчерта, че Берлин настоява да се прекрати войната в Йемен възможно най-скоро. През миналата есен Германия забрани продажбата на оръжие за Саудитска Арабия след убийството на саудитския журналист Джамал Кашоги в турския град Истанбул. Това предизвика недоволството на други страни като Великобритания и Франция. На 20 февруари Маас коментира, че бъдещите решения дали да се възобновят оръжейните доставки за Саудитска Арабия ще зависят от това как се развива конфликтът в Йемен.", "date": "2019.03.07", "title": " Берлин удължи оръжейното ембарго срещу Рияд"}
{"url": "https://duma.bg/kratki-novini-n186845", "text": "Европа вече не е засегната от миграционната криза, която преживяхме през 2015 г., но структурните проблеми остават, обяви първият заместник-председател на Европейската комисия Франс Тимерманс. В продължение на 3 последователни години броят на пристигащите постоянно намалява, като настоящият им брой е само 10% от пиковите стойности през 2015 г. Но това не е гаранция за бъдещето, като се има предвид вероятността миграционният натиск да продължи, отбелязват от комисията. Иран и Франция ще разменят посланици, обявиха официални представители, цитирани от АФП. През последните месеци двете държави обтегнаха отношенията заради ирански заговор за бомбен атентат на събитие на опозицията край Париж. Бахрам Гасеми и Филип Тиебо ще заемат овакантените повече от 6 месеца постове след поредицата дипломатически разногласия от миналата година. Двете държави влошиха отношенията си и заради настояването на Париж Иран да ограничи програмата за производство на балистични ракети. Във Франция затворник рани с нож двама охранители в помещение за свиждане в затвора \"Конде сюр Сарт\", съобщават френските медии. Нападателят е Микаел Шиоло, излежаващ 30-годишна присъда. Министърът на вътрешните работи Кристоф Кастанер съобщи в Туитър, че полицията е щурмувала помещението, където Шиоло се е намирал заедно със съпругата си. Министърът на правосъдието Никол Белубе определи нападението като терористичен акт. Индийски и пакистански войници обстрелваха военни постове и села по милитаризираната граница в спорния Кашмир, информира АП. Осведомителната агенция отбелязва, че продължава насилието въпреки полаганите дипломатически усилия от страните за намаляване на напрежението. Двете армии се обвиняват взаимно за артилерийски и минометен огън. Към момента няма информация за жертви.", "date": "2019.03.07", "title": "Кратки новини"}
{"url": "https://duma.bg/veber-turtsiya-ne-mozhe-da-e-chlen-na-es-n186849", "text": "Турция не може да стане член на Европейския съюз, заяви Манфред Вебер, водещият кандидат на Европейската народна партия (ЕНП) за предстоящите европейски избори, добавяйки, че ще приключи преговорите за присъединяване, ако ръководи Европейската комисия, съобщава Ройтерс. Турция твърди, че членството в ЕС остава една от основните й стратегически цели, въпреки че преговорите за присъединяване, които официално стартираха през 2004 г., са в застой от години. Вебер, десноцентристкият кандидат за ЕНП, който иска да председателства Европейската комисия след изборите за Европейски парламент през май, обясни пред германски консерватори в Бавария, че \"всички искат добри отношения с Турция, всички искат да се работи и в тясно сътрудничество\". \"Но ако стана председател на комисията, тогава ще инструктирам офисите в Брюксел да прекратят преговорите с Турция за присъединяване към Европейския съюз\", коментира той сред възторжени аплодисменти. \"Турция не може да стане член на Европейския съюз, нека да е ясно\", завърши Вебер.", "date": "2019.03.07", "title": "Вебер: Турция не може да е член на ЕС"}
{"url": "https://duma.bg/ataka-ostana-bez-nominatsiya-za-tsik-n186902", "text": "Депутатите от \"Атака\" останаха без своя номинация за състава на ЦИК. Другите две партии от \"Обединени патриоти\" обявиха предложенията си - ВМРО номинират досегашния си представител Бойчо Арнаудов, а НФСБ издигат Таня Йосифова, която е преподавател от академията на МВР. \"Атака\" нямат номинация, защото на Патриотите вече се полагат две предложения, а за предишната ЦИК бяха три.  Досегашният представител на националистите в комисията бе Мария Мусорлиева, която бе зам.-председател на ЦИК. Официално двамата номинирани бяха обявени като общи кандидати на \"Обединени патриоти\"-. Днес е крайният срок за кандидатури за членове на ЦИК. От ГЕРБ вече обявиха своите 7 номинации. От ДПС се очаква също всеки момент да посочат своите. БСП ще представи предложенията си от 14.30 часа.", "date": "2019.03.07", "title": "\"Атака\" остана без номинация за ЦИК"}
{"url": "https://duma.bg/spryana-e-anketata-s-treti-pol-v-uchilishtata-n186898", "text": "Скандалната анкета, в която учениците трябва да определят пола си като избират между три варианта, е изтеглена от всички училища в България. Това обяви днес образователният министър Красимир Вълчев. Припомняме, че ДУМА първа съобщи за скандалната анкета, достигнала до училищата чрез т. нар. система SELFIE. Министърът реагира бързо и обеща да поиска от Европейската комисия да направи промяна във въпроса или той да отпадне от въпросника. Днес Вълчев заяви, че е получил уверение, че това ще се случи.  \"Имам предварително писмо от еврокомисаря по образованието Тибор Наврачич, в което той ме уверява, че ще намерят техническо решение за анкетата към инструмента за дигитална самооценка SELFIE, но все още нямаме предложение за конкретно решение\", заяви Красимир Вълчев. По думите решението ще е едно от двете, които просветното министерство е предложило. Този въпрос не е задължителен за целите на въпросника - да оцени дигиталната подготвеност на училищата, като той е един от двата статистически въпроса в инструмента SELFIE, обясни министърът.", "date": "2019.03.07", "title": "Спряна е анкетата с трети пол в училищата"}
{"url": "https://duma.bg/tomislav-donchev-izpratil-v-prokuraturata-dokumenti-po-alo-banov-sam-n186899", "text": "Вицепремиерът Томислав Дончев изпратил информация до прокуратурата по аферата \"Ало, Банов съм\". Предадено е всичко, което е събрано в администрациите под форвата на документи, проверки, доклади, обясни той пред БНР. Припомняме, че скандалът \"Ало, Банов съм\" тръгна след разследване на журналиста и депутат от БСП Елена Йончева. Тя показа запис, на който културният министър Боил Банов, в качеството си на зам.-министър разпорежда действия, чрез които администрацията да покрие нарушения на фирма-изпълнител по ремонта на Ларгото и по този начин \"опрощава\" неустойка за забавени срокове.  Томислав Дончев подчерта, че предоставя на прокуратурата информацията по аферата \"Ало, Банов съм\", в качеството си на вицепремиер, отговорен за усвояването на средствата от еврофондовете. Той обаче отказа да коментира съдържанието на папката с документи. След като Елена Йончева показа записа, главният прокурор Сотир Цацаров се самосезира и нареди проверка.  Самият Боил Банов пък обяви, че записът е манипулиран и обеща да съди \"всички по трасето\".", "date": "2019.03.07", "title": "Томислав Дончев изпратил в прокуратурата документи по \"Ало, Банов съм\""}
{"url": "https://duma.bg/maya-manolova-se-sreshta-s-protestirashtite-meditsinski-sestri-n186896", "text": "Омбудсманът Мая Манолова ще има среща днес с част от медицинските сестри, които излязоха на национален протест в петък, 1 март. Здравните работници настояват за по-високи заплати и за спешни мерки срещу липсата на кадри в системата. Искат също така лечебните заведения да не са търговски дружества. Според медицинските сестри средствата, отпускани за болниците, не се разпределят адекватно и труда на медицинските сестри, лаборантките и акушерките не се заплаща адекватно. Срещата с Манолова е по искане на медицински сестри. След протеста им петък, те внесоха подписка и декларация с исканията им в Здравното министерство. От ведомството пък спретнаха бърза среща със синдикатите и с Асоцията на професионалистите по здравни грижи. И двете организации се разграничиха от протеста, нарекоха го \"спонтанен\" и обясниха, че проблемите се решават с диалог. В крайна сметак не бяха взети конкретни решения, а само обещания за нови срещи и преговори. Затова сестрите се заканиха, че ако исканията им не бъдат чути, след 20 дни ще организират нови протести.", "date": "2019.03.07", "title": "Мая Манолова се среща с протестиращите медицински сестри"}
{"url": "https://duma.bg/kotka-kleptoman-donese-257-paunda-n186826", "text": "Котка клептоман, известна на всички в английския град Ипсуич с навика си да краде всякакъв вид вехтории, най-накрая донесе нещо наистина ценно - 257 паунда (около 338 долара) в брой, предаде Би Би Си Русия. На стопанката на Тео често се налага да търси собствениците на играчки и да връща плячката, заграбена от мъркащия домашен любимец. Рейчъл Дроу понякога се шегувала, че би било по-добре нейният котарак да донесе нещо по-ценно - например пари. Така желанието на дамата било изпълнено. 8-годишната котка - микс между сиамка и неизвестна порода, издърпала парите, оставени от купувач на мляко в близкия магазин за хранителни стоки. За щастие в чантата имало бележка с адреса и парите били върнати на собственика им. Семейството наскоро се е преместило на ново място и се надявало, че Тео е изоставил лошия си навик. Но котката не само че не се отказала от кражбите, но явно е достигнала по-високо ниво в кражбите, с усмивка отбелязват стопаните й.", "date": "2019.03.07", "title": "Котка клептоман донесе 257 паунда"}
{"url": "https://duma.bg/gerb-predlagat-sadiya-stefka-stoeva-za-predsedatel-na-tsik-n186900", "text": "ГЕРБ обяви своите кандидатури за членове и председател на Централната избирателна комисия, предаде БГНЕС. Общо седемте номинации съобщи на брифинг в парламента председателят на групата Цветан Цветанов, според когото партията е подбрала кандидати с високи нравствени и професионални качества. За председател на ЦИК от ГЕРБ предлагат съдия Стефка Стоева. Тя има богат професионален опит, защото близо 40 години упражнява юридическа професия. Била е съдия във ВАС и е оглавявала 4-то отделение в него, което разглежда жалбите за нарушения в изборния процес. Тя е заемала и позицията зам.-председател на ВАС. За член на ЦИК от партията предлагат още Георги Баханов, който от 2014г. до настоящия момент заема тази позиция. Той е бил областен управител на Благоевград и председател на ОИК Сандански. Следващото предложение е Йорданка Ганчева, също досегашен член на комисията. До 2014 г. тя е работила като юрисконсулт в различни фирми във Варна. Участвала е в много мисии, свързани с изборните процеси, както в държави от ЕС, така и извън него. Мария Бойкинова е четвъртата кандидатура за член на ЦИК. Тя също е досегашен член на комисията, а до 2014 г. е работила като адвокат. Най-изненадващото име, на което са се спрели от ГЕРБ, бе това на Александър Андреев, досегашен говорител на ЦИК. През 2014 г. той зае мястото си в комисията от квотата на БСП. За член управляващите предлагат още Мирослав Джеров – юрист, специалист по гражданско право и син на известния Александър Джеров. След предложение на „Асоциацията на политолозите в България“, от ГЕРБ издигат и кандидатурата на политолога Димитър Димитров. Той е главен асистент в СУ „Св. Климент Охридски“, където преподава „Изборни системи“. От ГЕРБ обявиха още една изненада – парламентарната група ще подкрепи номинации на БСП, без въобще да ги обсъжда. „За нас е важно да дадем поредния важен знак, че ПП ГЕРБ и парламентарната група искат колкото е възможно по-бързо да бъде сформирана новата ЦИК, за да отпадне една от опорните точки на БСП, че изборите ще бъдат манипулирани“, аргументира се Цветанов. По-късно днес БСП ще представи своите номинации на пресконференция на \"Позитано\" 20.", "date": "2019.03.07", "title": "ГЕРБ предлагат съдия Стефка Стоева за председател на ЦИК"}
{"url": "https://duma.bg/do-22-gradusa-dnes-n186895", "text": "Поредният слънчев и топъл пролетен ден ни очаква днес. Времето ще е ясно и слънчево, с лек до умерен южен вятър. Температурите ще са високи за сезона - между 18 и 22 градуса. През следващите няколко дни затоплянето ще продължи, в петък и събота ни очакват градуси до около 25 в югозападните райони на страната. В началото на следващата седмица ще започне захлаждане, като във вторник температурите ще паднат значително и на места се очакват валежи дори от сняг.", "date": "2019.03.07", "title": "До 22 градуса днес"}
{"url": "https://duma.bg/sancho-navarshva-59-godini-n186827", "text": "Емблематичното детско предаване на БНТ \"Лека нощ, деца\" става на 59 години. Поколения българи като деца са си лягали да спят след Сънчо, както популярно всички наричат поредицата. В създаването на \"Лека нощ, деца\" участват водещи писатели, композитори и най-добрите актьори от Кукления, Сатиричния и Народния театър.  \"Сънчо е легенда в БНТ. Сънчо е вододелът на вечерта - той така е замислен, защото е време малките да отстъпят екрана на големите - тогава имаше само една телевизия. Всъщност създаването е през 1960 г., когато започват приказките на Педя човек, лакът брада. Те се излъчват от Първо студио на телевизионната кула с водещи Слава Рачева с чичко Филипов. След което много актьори, включително и нашите говорители, разказват приказки на децата директно в ефир, сподели Румен Николов, гл. редактор на редакция \"Детски и младежки предавания\" на БНТ. И вече година и половина след това се създава Сънчо като национален образ - той е фолклорен герой. Текста за песента пише Димитър Спасов, а музиката е на Петър Ступел. Времената доста са се променили и Сънчо извиква определена носталгия у по-възрастното поколение. Но сегашните деца имат в ръцете си не само дистанционно, а и мобилни телефони, от които могат да си повикат каквото пожелаят като картина.", "date": "2019.03.07", "title": " Сънчо навършва 59 години"}
{"url": "https://duma.bg/petya-rogacheva-n186824", "text": "Опитната дизайнерка умело пренася познанията си на страниците на ДУМА, а скоростта, с която го прави, е наистина забележителна. Тя е изкусен кулинар, а освен това и професионален майстор на ръчно изработени мартеници. Петя, желаем ти да бъдеш здрава, румена, все така ведра и нека усмивката никога не слиза от лицето ти! Наздраве! От колегите", "date": "2019.03.07", "title": "Петя Рогачева"}
{"url": "https://duma.bg/posleden-den-za-nominatsii-za-chlenove-na-tsik-n186897", "text": "Въпреки че днес е последният ден, в който парламентарните сили трябва да номинират членове на ЦИК, само от Воля са входирали кандидат. Реформаторите, които вече са извън НС, също са направили своя номинация. И двете партии са предложили досегашните си представители в Централната избирателна комисия-съответно Кристина Стефанова и Ивайло Ивков. До края на деня трябва да станат ясни номинациите и на останалите партии, като най-вероятно повечето ще заложат на досегашните си представители.  За това намекна и Хамид Хамид от ДПС в кулоарите на парламента. Не очаквайте изненади, каза той пред журналистите. ДПС най-вероятно ще запази досегашните си трима членове в Централната избирателна комисия и ще внесе кандидатурите на Севинч Солакова, Метин Сюлейман и Ерхан Чаушев за следващ петгодишен мандат, съобщи БНР, позовайки се на  източници от Движението. \"Обединените патриоти\" все още не са взели окончателно решение. При малката коалиция има драма, защото досега техните представители в ЦИК бяха трима, но бъдещата им квота ще бъде от двама членове. Това означава, че трябва да вземат решение кого да запазят и кого - не. От ГЕРБ също анонсираха, че вероятно ще номинират досегашните си избраници.  От БСП ще обявят официално номинациите си на пресконференция в централата на партията днес. Социалистите може би ще заложат на нови кандидатури, а не на досегашните. От левицата обаче не смятат да се връщат в пленарна зала при гласуването на новия състав на ЦИК.", "date": "2019.03.07", "title": "Последен ден за номинации за членове на ЦИК"}
{"url": "https://duma.bg/valentin-argirov-n186825", "text": "добавя нови 365 дни житейска мъдрост. Дизайнерът-огнеборец с Ботева брада и чувство за хумор като Куентин Тарантино придава специален блясък и креативни идеи по страниците на любимия вестник. Фен на \"Левски\", но с афинитет към червения цвят, той е модният гуру на редакцията, а нежната част от колектива редовно прибягва до експертното му мнение за последните тенденции в облеклото. Бъди здрав и щастлив, Валка, бъди вдъхновен и не спирай да мечтаеш! От екипа на ДУМА", "date": "2019.03.07", "title": "Валентин Аргиров"}
{"url": "https://duma.bg/dps-pak-atakuvat-preferentsiite-n186894", "text": "Още преди от ГЕРБ да са върнали стария праг на преференциите, от ДПС внесоха предложения за промени в Изборния кодекс, в които отново се залага обезсмислянето им. При гласуването на ветото на президента вчера, депутатите от движението обявиха, че отново ще внесат всички свои текстове, които бяха отхвърлени при приемането на изборните правила.  Предложението на ДПС е за практическо премахване на преференциите чрез рязко повишаване на прага им. Припомняме, че именно този текст бе подкрепен от ГЕРБ и от \"Обединени патриоти\" и предизвика бурна обществена реакция. След спешно разпореждане от Бойко Борисов гербаджийте обещаха да поправят грешката си и яростно отхвърлиха всички обвинения, че имат договорки с ДПС. Освен за преференциите, проектът на ДПС отново предлага да отпадне ограничението за броя на избирателните секции, които могат да се разкриват в страни извън Европейския съюз. В сряда ДПС призова президента да сезира Конституционния съд за тези текстове. Според партията това ограничение лишава българи извън ЕС от правото им на глас. ДПС връща и текстовете, според които ЦИК разкрива секции в местата, в които на проведени до 5 години назад избори е имало образувана поне една избирателна секция, в която са гласували не по-малко от 100 избиратели. ДПС предлага извън тези места секции да могат да се разкриват и по преценка на ръководителите на дипломатическите и консулските представителства въз основа на общия брой подадени заявления или на общия брой на гласувалите на предходни избори. ДПС отново настояват да падне забраната за предизборна агитация на майчин език - нещо, което предлага при всяко отваряне на Изборния кодекс. В новия законопроект на ДПС място е намерило и друго тяхно искане - в секциите да има камери, които да излъчват в реално време и да работят от началото на изборния ден до броенето на бюлетините и оформянето на протоколите след края на гласуването. Предлагат камерите да са две – една да покрива входа на стаята, в която е секционната избирателна комисия (СИК), а другата да е насочена към членовете на СИК. В обхвата на камерите обаче няма да попадат кабините за гласуване. От Движението са внесли и друго от \"редовните\" си предложения - отпадане на уседналостта при европейски и местни избори.", "date": "2019.03.07", "title": "ДПС пак атакуват преференциите"}
{"url": "https://duma.bg/ot-nap-priznaha-za-sriv-v-sarvara-za-otchet-na-fiskalnite-ustroystva-n186853", "text": "С по 240 000 заявки са били натоварени сървърите на НАП от касовите апарати на определен производител във вторник, като това довело до временен срив на системата за отчитане в реално време, предаде бТВ. По думите на говорителя на НАП Росен Бъчваров сървърите са били неработоспособни между 13,30 ч. и 15,40 часа. И след това обаче проблемните фискални устройства, които са на един конкретен производител, са продължили да дават съобщения за грешка. \"Вграденият софтуер на фискалните устройства реагира по начин, който не е нормативно описан в наредбата. Получило се това, че е бил бомбардиран сървърът с изключително голям обем заявки\", обясни Бъчваров. Той отбеляза, че преди не е имало начин да се разбере, че има проблем с връзката, докато сега това става ясно на търговеца на шестата минута. Говорителят посочи, че даже да се изпише грешка, това не означава, че апаратът не работи - в следващите 24 часа той може да се използва и чак тогава, ако връзката не бъде възстановена, ще се наложи писането на бележки на ръка. В НАП ще бъдат привикани програмистите от всички производители на касови апарати, за да се потърси начин подобни проблеми да не се случват отново. Данъчните предупредиха, че вече се засичат практики свързаният с НАП софтуер да се заобикаля с паралелното инсталиране на програми на таблети и телефони, с които да се прави двойно счетоводство - и при констатиране на такова нарушение последиците ще са за търговеца, а не за софтуерната компания, която му е предложила вариант за прескачане на правилата.", "date": "2019.03.07", "title": " От НАП признаха за срив в сървъра за отчет на фискалните устройства"}
{"url": "https://duma.bg/neveroyaten-yunayted-izhvarli-pszh-n186882", "text": "ПСЖ излезе с Килиан Мбапе на върха на атаката, а зад гърба му го подкрепяха Анхел Ди Мария, Дани Алвеш и Юлиан Дракслер. Обезкървеният Манчестър Юнайтед пък противопостави триото Маркъс Рашфорд, Ромелу Лукаку и Андреас Перейра в атака, а в средата на терена действаха Фред, Скот Мактомини и Ашли Йънг. Юнайтед откри резултата още във 2-ата минута. Тило Кеерер върна неразчетено назад, Лукаку открадна топката, финтира Джанлуиджи Буфон и с шпагат от малък ъгъл успя да промуши кълбото във вратата за 0:1. В 12-ата минута обаче резултатът бе изравнен. Мбапе получи пас на скорост в наказателното поле и подаде успоредно на голилнията към Хуан Бернат, за когото остана единствено да прати топката в мрежата отблизо за 1:1. В следващите минути домакините обсадиха вратата на Давид Де Хеа. Първо Бернат в 20-ата минута получи почти на идентична позиция в пеналта, но този път ударът му бе спасен от вратаря на гостите. Веднага след това Анхел ди Мария отправи много красив диагонален удар, който профуча до гредата. В 30-ата минута обаче нов подарък на домакините позволи на Юнайтед отново да излезе напред в резултата. Рашфорд стреля от дистанция, Буфон не се намеси никак добре и позволи на Лукаку да притича и отблизо за втори път да порази вратата му. В 36-ата минута гостите имаха пореден проблем с контузен играч и Ерик Байи бе заменен от Диого Далот. Португалецът обаче се включи доста успешно и само няколко минути по-късно имаше чудесен шанс като отправи изстрел и след рикошет топката полетя опасно към вратата, но този път Буфон се намеси добре. В 55-ата минута Анхел ди Мария отбеляза гол за ПСЖ, но той не бе зачетен заради засада. Домакините владееха повече време топката, но реално не успяваха да стигнат до положения пред вратата на съперника. В 82-ата минута Тома Мюние бе изведен на скорост отдясно и опита удар от малък ъгъл, но Де Хеа бе заел добра позиция и спаси. Минута слес това парижани пропиляха златна възможност. Мбапе бе изведен зад защитата, финтира вратаря, но се спъна и не успя да отправи завършващ удар. Там притича Бернат, който все пак стреля към вратата, но кълбото срещна гредата. В 92-ата минута далечен удар на Диого Далот рикошира в ръката на Кимпембе. Съдията Дамир Скомина реши да се допита до ВАР и прецени, че има нарушение за дузпа и посочи бялата точка, а Маркъс Рашфорд реализира от бялата точка. В последните минути французите се хвърлиха в отчаян щурм и след една лоша намеса на Де Хеа топката отиде в Ди Мария, който отправи опасен изстрел, но без резултат. Юнайтед удържа победата и се класира на 1/4-финал за пръв път от 2014 година насам. Пари Сен Жермен пък отново разочарова привържениците си, отпадайки още на 1/8-финала за трета поредна година. :  ”, заяви норвежецът.  Той призна, че сам е пожелал да изпълни наказателния удар и е щастлив, че донесе успеха на своя тим.  заяви Рашфорд.  “ , обяви белгиецът. . Според него този резултат е необясним с оглед на показаното от двата тима и той в нито един момент от мача не е вярвал, че гостите ще си тръгнат като крайни победители. “  заяви Тухел. Той бе попитан да коментира дузпата за Манчестър Юнайтед, с която гостите стигнаха до решаващия трети гол в края на мача.  ”, смята германецът.", "date": "2019.03.07", "title": "Невероятен Юнайтед изхвърли ПСЖ"}
{"url": "https://duma.bg/10-boksori-zaminaha-na-evropeyskoto-do-22-godini-n186819", "text": "България ще участва с 10 състезатели на европейско първенство по бокс за мъже и жени до 22 години, което започва утре във Владикавказ (Русия). на него евротитлите си ще защитават Даниел Асенов (52 кг) и Mелис Йонузова (64 кг). За Русия отлетяха още Боян Асенов (56), Кирил Русинов (60), Венсан Киркоров (64), Рами Киуан (75) и Кристиян Николов (81) с треньора Жоел-Солер Арате, както и Еми-Мари Тодорова (48), Горяна Стоева (57) и Аслахан Мехмедова (57) с треньорите  Фикрет Ереджебов и Веселин Тодоров. На еврофорума ще има и български съдия - Стоян Томчев, който е от категория 3 звезди на АИБА. Жребият на европейското първенство ще бъде изтеглен утре преди първите битки. Боевете във Владикавказ  продължават до 17 март.", "date": "2019.03.07", "title": "10 боксьори заминаха на Европейското до 22 години"}
{"url": "https://duma.bg/rezultati-ot-18-finalite-v-shampionskata-liga-n186881", "text": " 0:1 Лукаку (2) 1:1 Бернат (12) 1:2 Лукаку (30) 1:3 Рашфорд (90+4-д);   ", "date": "2019.03.07", "title": "Резултати от 1/8-финалите в Шампионската лига"}
{"url": "https://duma.bg/grisho-sreshta-milman-ili-shtruf-v-indian-uels-chakat-go-zverev-i-dzhokovich-n186820", "text": "Григор Димитров (№28 в света) ще се завърне на корта с мач срещу австралиеца Джон Милман (№42) или с германеца Ян-Ленард Щруф (№55). Двубоят е от II кръг на \"Мастърс\" турнира в Индиън Уелс, който започва днес. Най-добрият ни тенисист е поставен под №26 в схемата и почива на старта. В III кръг евентуално негов съперник ще е световният №3 Александър Зверев (Гер), който също започва направо от II кръг и очаква батко си Миша Зверев (№75) или Мартин Клижан (Слвк, №50).  В потока на Димитров са още Алекс де Минор (Авл, №24), Жереми Шарди (Фр, №37), Милош Раонич (Кан, №14), Стефанос Циципас (Гър, №10), Роберто Баутиста Агут (Исп, №22) и Кевин Андерсън (РЮА, №6). При евентуално достигане до 1/2-финалите българинът може да срещне световния №1 Новак Джокович (Сър), докато Рафаел Надал (№2) и Роджър Федерер (№4) са в другия поток. Димитров игра с Милман в Бризбейн през януари и го победи в два сета, макар и трудно. Срещу Щруф има победа и загуба, като за последно отстъпи в Монте Карло през 2017 г. Гришо не е играл от средата на януари, защото лекува контузия в дясното рамо. За него това ще е осмо поредно участие в Индиън Уелс. Българинът никога не е преминавал III кръг и дори не е успявал да запише 2 поредни победи в надпреварата, смятана за петия турнир от Големия шлем.", "date": "2019.03.07", "title": " Гришо среща Милман или Щруф в Индиън Уелс, чакат го Зверев и Джокович"}
{"url": "https://duma.bg/porto-izhvarli-roma-sled-prodalzheniya-n186885", "text": "Двубоят на \"Драгао\" започна обещаващо, като домакините отправиха първия си удар към вратата на Рома в третата минута чрез Хесус Корона. Напрежението пред вратата на \"вълците\" продължи, а Рома разчиташе предимно на контраатаки. В 10-ата минута Порто пропусна първата си по-сериозна възможност в мача, като нов удар на Корона мина встрани. В 16-ата минута се откри добра възможност пред Рома, но Костас Манолас прекали с финтовете, вместо да стреля към вратата на Икер Касийяс. В 20-ата минута нов удар отдалеч на Корона принуди феновете на Рома да изтръпнат. Така се стигна до 26-ата минута, когато Порто откри резултата чрез Тикиньо Соареш. Съмненията за засада бяха бързо преодоляни след намесата на ВАР. Десет минути по-късно Рома стигна до дузпа след нарушение на Милитао срещу Пероти. Зад топката застана Даниеле Де Роси, който залъга с движение Касийяс и изравни. В минутите до края на първите 45 минути Рома получи тежък удар, след като капитанът Де Роси напусна принудително поради контузия и беше заменен от Пелегрини. Втората част започна със страхотна възможност за Порто, след като Соареш засече с глава центриране пред вратата на Рома, но топката не попадна във вратата. Натискът на домакините даде резултат в 52-ата минута, когато Муса Марега беше изведен зад отбраната на Рома с далечно центриране от Корона и отблизо засече топката във вратата на \"вълците\" за 2:1. Положенията пред вратата на Рома се редуваха едно след друго, но топката така и не влизаше във вратата зад Олсен. Играта загрубя, като битката се водеше за всеки метър терен. В 82-ата минута Диего Пероти пропусна страхотна възможност за Рома, след като получи неочакван подарък от Пепе в наказателното поле, но стреля неточно. В ответната атака Олсен спаси вратата си от попадение. Две минути преди края се стигна до сериозно напрежение пред вратата на Порто, след като Пепе фаулира откъсналия се напред Един Джеко. Двамата се посдърпаха, а при последвалия фаул не се стигна до нищо опасно. Така резултатът се запази, което означаваше, че двубоят влиза в продължения. През първите 15 добавени минути двата отбора действаха внимателно, а най-интересното положение дойде в края, когато домакините имаха претенции за дузпа, но не я получиха. В 111-ата минута Рома пропусна страхотна възможност да реши мача. Джеко получи топката в наказателното поле, освободи се и с десния крак стреля, но неточно. Само минута по-късно се стигна до нов шанс пред босненеца, който насочи топката към опразнената врата, но ударът му беше слаб и Пепе успя да изчисти пред голлинията. 6 минути преди края на второто продължение се наложи нова намеса на ВАР, след като Алесандро Флоренци дръпна за фланелката Фернандо в наказателното поле. Португалецът се възползва от ситуацията и се строполи. Реферът Джунейт Чакър прецени, че има нарушение и посочи бялата точка. Зад топката застана Алекс Телес, който с безкомпромисно изпълнение изведе Порто напред. В заключителните секунди римляните можеха да стигнат до нов гол, но отбраната на Порто със самоотвержени действия отрази опасността и така \"драконите\" продължават напред.  Лошата новина за португалците е, че първия четвъртфинал ще пропуснат асове като Пепе и Ерера, които получиха жълти картони.  след загубата с 1:3 от Порто и отпадането на тима му още на 1/8-финал в Шампионската лига. Наставникът отказа да говори пред медиите след мача, но за намеренията му намекна крилото на “вълците” Диего Пероти , заяви Пероти. Относно претенциите за дузпа в полза на Рома в края на мача, той допълни: “  бе във възторг от успеха на неговия тим с 3:1 над Рома и засипа с похвали своите играчи. “ ”, заяви Консейсао, който напусна бързо пресконференцията, като се оправда с личен проблем.", "date": "2019.03.07", "title": "Порто изхвърли Рома след продължения "}
{"url": "https://duma.bg/dragomir-draganov-na-derbito-stanislav-todorov-izgorya-n186813", "text": " За негови асистенти БФС назначи Димо Вълчев и Красимир Атанасов, а четвърти ще е Петър Костадинов. От списъка с нарядите беше изваден Станислав Тодоров, който се провали през уикенда в дербито на XXIV кръг Славия - Левски (0:3), като на полувремето и след срещата беше нападнат вербално от президента на \"белите\" Венци Стефанов.     утре, 17.30: Ботев Вр - Верея (Станимир Тренчев); събота, 15.00: Локо Пд - Дунав (Волен Чинков); 17.30: Етър - ЦСКА-Сф (Никола Попов); неделя, 12.30: Септември - Славия (Георги Кабаков); 15.00: Черно море - Ботев Пд (Валентин Железов); понеделник, 17.30: Берое - Витоша Б (Неделчо Гаджалов).", "date": "2019.03.07", "title": "Драгомир Драганов на дербито, Станислав Тодоров изгоря"}
{"url": "https://duma.bg/grosmaystor-delchev-s-4-ta-titla-na-balgariya-n186817", "text": "Гросмайстор Александър Делчев спечели за четвърти път титлата на България по класически шахмат. Асът  на пловдивския клуб Чесбомб надделя по допълнителни показатели в 83-ото държавно индивидуално първенство, което завърши в Козлодуй вчера. Той и още двама шахматисти завършиха с по 6,5 т. В последния IX кръг Делчев се наложи над Емил Младенов, съотборникът му гм Радослав Димитров победи Кирил Бадев, а гм Момчил Николов от Абритус Разград, който водеше в класирането след първите 8 кръга, направи реми с тийнейджъра Цветан Стоянов и така изтърва титлата. Тримата имаха равен първи допълнителен показател, тъй като срещите помежду им завършиха с ремита и решаващ се оказа вторият допълнителен показател, според който Делчев спечели златния медал, Николов се задоволи със среброто, а Димитров получи бронза.  Четвърти се класира гм Васил Спасов от Шумен 2005 с 5,5 т., пред гм Красимир Русев (Абритус Рз) 5,5 и фм Цветан Стоянов (Чесбомб Пд) 5.  За 47-годишния Делчев титлата е първа след 2001 г., когато триумфира на шампионата в Царево. Преди това той е шампион през 1994 и 1996 г.", "date": "2019.03.07", "title": "Гросмайстор Делчев с 4-та титла на България"}
{"url": "https://duma.bg/balkan-blizo-do-senzatsiya-v-izrael-n186818", "text": "Балкан беше близо до сензацията на 1/8-финалите във ФИБА Къп. Ботевградчани паднаха като гости от Апоел Холон с 81:85 (19:12, 26:26, 16:15, 20:32), но запазиха реални шансове да продължат в турнира. Баскетболистите на Небойша Видич водеха почти през целия мач, но пропиляха аванс от 12 т. срещу отбора, отпаднал от Шампионската лига, като допуснаха обрат в последните минути.  Реваншът в \"Арена Ботевград\" е във вторник, а българският тим се нуждае от победа с над 4 т., за да стигне топ 8. В Израел топреализатор стана Брандън Браун със 17 т., а по 11 добавиха Микейл Хопкинс (9 борби) и Венцислав Петков. С \"дабъл-дабъл\" от 10 т. и 12 борби завърши Алекс Гаврилович. За домакините Кори Уолдън завърши с 20 т., 16 от тях в последната част.", "date": "2019.03.07", "title": "Балкан близо до сензация в Израел "}
{"url": "https://duma.bg/prashtame-samo-trima-shtangisti-na-svetovnoto-za-kadeti-v-las-vegas-n186816", "text": "България ще участва с трима щангисти на започващото в края на седмицата Световно първенство за кадети до 17 г. в Лас Вегас. И тримата ни представители имат не малки шансове за отличия. Първи на подиума от нашите ще излезе Карлос Насар (73 кг). Той е от школата в Червен бряг с личен треньор Илиян Илиев. Насар е с най-висока предварителна заявка в категорията  290 кг, колкото и Амагияк Мисакиян (Гър).  Георги Йочев (89) е с трета заявка 300 кг от общо шестима щангисти в категорията си. Асеновградчанинът е състезател на Лъчезар Кишкилов. Стефчо Христов (102 кг) е по-малкият брат на младежкия олимпийски вицешампион Христо Христов от варненската школа с треньор Живко Николов. Христов е пръв в заявките с 320 кг, с колкото е и сириецът Алали Ахмад.", "date": "2019.03.07", "title": "Пращаме само трима щангисти на световното за кадети в Лас Вегас"}
{"url": "https://duma.bg/stoycho-stoev-smeni-zdravkov-v-ludogorets-n186814", "text": "Стоев е приел да се завърне в Разград още преди няколко дни след разговори със собственика на \"орлите\" Кирил Домусчиев. Раздялата със Здравков е била обсъждана в управата на шампионите още след изненадващото нулево равенство с Верея на старта на пролетния полусезон през февруари. Това е третата треньорска смяна в Лудогорец от лятото насам. Най-напред на поста бе назначен именитият бразилец Пауло Аутуори и тогавашният наставник Димитър Димитров - Херо отказа да бъде в щаба му. Бразилецът си тръгна неочаквано през октомври и мястото му зае Здравков, който дотогава съвместяваше функциите на преводач от португалски и на селекционер на младежкия национален тим. Стоев ще бъде представен днес и ще дебютира срещу Левски, на който беше треньор между 2014 и 2016 г. Той ще се изправи срещу Георги Дерменджиев, който пък му беше помощник, а после като старши треньор донесе едни от най-големите успехи на \"орлите\".", "date": "2019.03.07", "title": "Стойчо Стоев смени Здравков в Лудогорец"}
{"url": "https://duma.bg/bnb-inflatsiyata-tazi-godina-shte-bade-oshte-po-visoka-n186858", "text": "Инфлацията през 2019 г. ще бъде още по-висока в сравнение с 2018, когато бе отчетено поскъпване на живота с над 3%.  През периода януари-юни на 2019 г. се очаква темпът на годишната инфлация да се ускори спрямо края на 2018 г., за което основни определящи фактори ще бъдат цените на храните и услугите. Годишната инфлация, за която съществено влияние оказват международните цени на петрола и храните в евро, се очаква слабо да се ускори в края 2019 г.  Прогнозата за общата инфлация през 2019 г. е ревизирана нагоре в сравнение с предишната 2018 г. Тези очаквания БНБ са отразени в най-новото издание \"Икономически преглед\". Потенциално забавяне в изпълнението на големите инфраструктурни проекти ще ограничи растежа на БВП през тази година. Според изданието  външното търсене на български стоки и услуги ще забави темпа си на растеж през първата половина на 2019 г. в съответствие с наблюдаваната международна конюнктура. Макроикономическите прогнози са базирани на изследвания на ЕЦБ, ЕК и МВФ, които посочват, че през периода 2018-2020 г. темпът на растеж на външното търсене на български стоки и услуги ще се забави спрямо наблюдавания през 2017 г. Външните фактори, които ще допринасят за забавянето, са свързани с въведените до момента и обсъжданите бъдещи външнотърговски протекционистични мерки от страна на САЩ, несигурността по отношение на излизането на Обединеното кралство от Европейския съюз, както и с икономическата ситуация в Турция и Италия. През първото и второто тримесечие на 2019 г. се очаква излишъкът по текущата и капиталовата сметка да продължи да се свива като процент от БВП на годишна база. Основен фактор за това ще бъде очакваното нарастване на дефицита по търговския баланс, което ще се определя както от по-високия растеж на реалния внос на стоки спрямо този на износа, така и от неблагоприятните условия на търговия за българската икономика. През първата половина на 2019 г. в условията на повишена несигурност, произтичаща от външната среда, продължаващо увеличение на доходите от труд и липсата на достатъчно сигурна алтернатива на спестяването в банките, от БНБ очакват депозитите на гражданите да продължат да нарастват.", "date": "2019.03.07", "title": "БНБ:   Инфлацията тази година ще бъде още по-висока "}
{"url": "https://duma.bg/grisho-otkaza-i-indian-uels-zaradi-kontuziyata-n186903", "text": "Григор Димитров (№28 в света) пропуска и \"Мастърс\"-а в Индиън Уелс, който започва днес. Българинът още не е възстановен от контузията в дясното рамо и затова е преценил да пропусне петия за годината турнир от Шлема. Хасковлията не е играл от 20 януари, когато отпадна на 1/8-финал на \"Аустрелиън оупън\". Заради травмата той пропусна турнирите в Ротердам и Акапулко, където беше заявен. В Индиън Уелс той трябваше да излезе във II кръг срещу Ян-Ленард Щруф или Джон Милман. Григор бе сред първите тенисисти, които пристигнаха в Калифорния и започна тренировки, като постепенно вдигаше интензитета на натоварванията. Направи и занимания с Доминик Тийм и турнирния директор Томи Хаас, като впоследствие към екипа му се присъедини и Андре Агаси.", "date": "2019.03.07", "title": "Гришо отказа и Индиън Уелс заради контузията"}
{"url": "https://duma.bg/baba-marta-barzala-za-peti-pat-v-nedelya-n186912", "text": "За пета поредна година  и   отправят покана за участие в благотворителното спортно събитие  Събитието ще се проведе на 10 март 2019 г. от 11:00 ч. в парк Борисова Градина/Лятна сцена/ и ще включва благотворителен маратон в подкрепа на децата в България, включително и тези с различни възможности. Началото на събитието е в 11:00 часа пред лятната естрада, където всеки участник може да загрее и да се зареди с добро настроение. Самото надбягване ще започне от 12:00 ч., а програмата ще продължи до 15:00 часа. Организаторите са предвидили две трасета от 5 и 1 км, за да може да се включи всеки според възможностите си. Първите 100 участника ще получат тениска и други аксесоари, с които да се преобразят в Пижо или Пенда, за да бъде надбягването още по-весело и шарено. Победителите ще получат и  ръчно изработени медали-мартеници и други награди. След награждаването ще има забавни игри за малки и големи, както и специална програма с песни и танци, работилници и други изненади. Регистрацията е безплатна, може да се направи предварително  , за запазване на безплатна тениска за състезанието или на място в деня на събитието! Участието е безплатно, но в деня на събитието всеки ще може да направи своето дарение и да подкрепи различните дейности, които се осъществяват в подкрепа на деца в рамките на различни инициативи. Събитието се реализира в рамките на инициативите „Миграция, взаимодействие, развитие“ (MIND), финансирана от Европейския съюз, с подкрепата на \"Каритас България\" и “Мост между общностите”, финансирана по програмата Еразъм+, изпълняван от Си Ви Ес - България. Събитието е подкрепено от Столична община. Посланици на идеята са Деян Донков, Велика Камбурова, Маги Малеева, Георги Милков и Яна Ясенова. Наградният фонд е осигурен от Ресторант “Кохинор, сладкарници “Теа”, Спектро Груп, Каритас София и Си Ви Ес- България, Международен София Филм Фестивал и г-н Джавад Уффан. Добре дошъл е всеки, който вярва, че заедно можем повече!", "date": "2019.03.07", "title": "Баба Марта Бързала за  пети път в неделя"}
{"url": "https://duma.bg/banov-se-raztrevozhi-za-kulturnoto-nasledstvo-n186906", "text": "Културният министър Боил Банов даде спешна пресконференция след тежките констатации в доклада на Сметната палата за рисковете пред архитектурните ни паметници. Банов обясни, че е разтревожен и обеща спешни мерки. Проблемът обаче бил \"унаследен от повече от 50 години\", а частната собственост много спирала работата по старите сгради със статут на паметници на културата.  Банов обаче не можа да обясни защо през последните три години не са били предприети никакви действия за опазване на недвижимото културно наследство. Според отида на Сметната палата огромната част от сградите не са инспектирани, нито поддържани. Министърът, очаквано, се оправда с факта, че голяма част от къщите са частна собственост. По думите му необходимо е улесняване на ипотекирането на рушащите се паметници. Министърът изтъкна, че предвиждат заедно със Сдружението на общините да направят тази процедура много по-опростена и ясна. По негови данни 19 000 сгради в областта на архитектурното наследство са с такъв статут. Трябвало да се въведе и дигитаелен архив.  Боил Банов няколко пъти благодари на Сметната палата за експертизата, която щяла да помогне \"да влезем по-бързо в това, което всички искаме - да опазим културното наследство\". Не можем да се върнем в действителността на филма \"Опасен чар\" и да сложим на всеки паметник милиционер, обясни още Банов.  За това, по думите му, стратегията за решаване на проблема с човешкия ресурс, който трябва да извършва проверки и да следи за нередности около паметниците на културата, е дигитализацията. Трябва да се използват съвременни методи за опазването, както е по целия свят. Не е възможно 19 хил. паметника да бъдат проверявани от 19 хил. души, заключи министърът. По повод на сроковете, които министърът предвижда, за да бъдат взети мерки, той изрази надежда, че в края на мандата си ще даде подобна пресконференция, на която ще обяви свършената работа: съкратени срокове, направени регистри, по-добро функциониране на НИНКН. Искам като си тръгвам оттук да е ясно. Няма как да решим проблемите на 100%, но искаме да ги решим по такъв начин, че на всеки следващ да му е лесно, зарече се култулният министър.", "date": "2019.03.07", "title": "Банов се разтревожи за културното наследство"}
{"url": "https://duma.bg/meditsi-ot-ruse-na-protest-sreshtu-novoto-rakovodstvo-v-speshniya-tsentar-n186905", "text": "Медици от Центъра за спешната помощ в Русе излязоха на протест срещу ново ръководство, предаде БНР. Те бяха подкрепени от колегите си от центровете в Бяла и Две могили. Лекарите настояват да бъде върнато временно избраното ръководство след 25-годишното управление на д-р Пенка Бахчеванова.  След проведен конкурс от Министерството на здравеопазването на поста е назначена д-р Иванка Маринова. Спешните медици обаче не желаят тя да поема тази длъжност.  Протестиращите заявиха, че ако Министерството на здравеопазването не проведе нов конкурс, масово ще подадат оставки. Става въпрос за близо 60% от спешните медици в Русенско. Синдикалният им лидер Светлин Заимов уточни, че организацията му подкрепя всяко от двете ръководства. Ние подкрепяме всички началници и няма значение кой ще бъде, увери той. Не сме против колегата си д-р Маринова, но подкрепяме и д-р Дикова, обясниха шофьорите, медицинските сестри, фелдшерите и лекарите от спешните центрове в областта. След пенсионирането на д-р Пенка Бахчеванова за временно изпълняваща длъжността била назначена д-р Недка Дикова. Докато тя заемала длъжността, екипът усетил подкрепа и получил увеличение на заплатите. Медиците посочват, че напрежението избухнало по-късно - след разпределението на фонд \"Работна заплата\". Протестиращите уверяват, че по време на протеста пациентите ще продължават да бъдат обслужвани от дежурни екипи.", "date": "2019.03.07", "title": "Медици от Русе на протест срещу новото ръководство в Спешния център"}
{"url": "https://duma.bg/ayaks-detronira-real-v-madrid-n186812", "text": "Аякс детронира Реал Мадрид от Шампионската лига и го остави бе този сезон. Носителят на отличието в турнира в последните 3 години претърпя унизителна загуба с 1:4 на \"Сантяго Бернабеу\" в реванша от 1/8-финалите и приключи още в първата елиминация с общ резултат 3:5. За пръв път от 9 години \"Белият балет\" отпада толкова рано в турнира. След 2010 г. мадридчани играха 4 години на полуфинал и 4 на финал, като спечелиха и 4-те.  Този сезон \"Кралският клуб\" остава без отличие, след като миналата седмица беше елиминиран от Барселона за Купата на Испания, а в първенството е трети на 12 т. от \"блаугранас\". Пред 77 013 зрители на \"Бернабеу\" 4-кратните еврошампиони буквално разгромиха рекордьорите с 13 купи. Над всички беше сърбинът Душан Тадич, който вкара третия гол и подаде за други 2. Реал падна за трети пореден път в рамките на 6 дни, след двете загуби от Барса миналата седмица с 0:3 и 0:1. \"Белият балет\" допусна 8 гола и върна само 1. Кризата е безпрецедентна за тима, който загуби последните си 4 мача на \"Бернабеу\". Аякс пък стигна фазата на елиминациите за пръв път от 2006 г. \"Лалетата\" бяха загубили последните 7 мача с Реал, в които бяха допуснали общо 22 гола. Освен това тимът от Амстердам не беше печелил мач от елиминационната фаза в Шампионската лига като гост от март 1997 г. \"Играхме срещу най-добрия отбор в света. Това е голям ден за нас, феновете, треньорите и ръководството на Аякс. Заради такива моменти преминах в Аякс\", каза Тадич. \"Бяхме близо до съвършенството. Продължаваме съвсем заслужено. Нека да припомня, че Аякс започна участието си в Шампионската лига още от квалификациите. В борбата сме за 3 трофея и искаме да ги спечелим до един. Не мисля за жребия, защото не мога да му повлияя. Всички възможни съперници са много големи клубове, но и Реал беше такъв\", обяви треньорът Ерик Тен Хаг. Феновете на Реал пък призоваха за оставка на президента на клуба Флорентино Перес, когото смятат за главния виновник за тежката криза. Преди 9 месеца той продаде Кристиано Роналдо на Ювентус, а преди това треньорът Зинедин Зидан си тръгна, без да има официална причина. В другия 1/8-финал Тотнъм пак победи Борусия Дортмунд, този път с 1:0, и стигна 1/4-финалите за пръв път от 2011 г. Англичаните бяха решили всичко още първата среща, спечелена на \"Уембли\" с 3:0, а пред 66 099 души на \"Сигнал Идуна Парк\" точен беше капитанът им Хари Кейн (49). \"Нашето основно поражение беше още в първия мач. Не беше справедлив онзи резултат, но след него вече нямахме кой знае какви шансове. Във втория мач като домакини не мога да имам големи претенции. Благодаря на феновете, които ни подкрепяха до края\", каза швейцарският треньор на лидера в Бундеслигата Люсиен Фавр. \"На 1/4-финал сме. Това е радостно. Нужно е да сме горди. Опитът е важен, а той ни прави все по-добри. Има много неща, от които можем да се поучим в тези мачове, а това ще ни направи по-добър отбор\", обяви аржентинският мениджър на \"шпорите\" Маурисио Почетино.", "date": "2019.03.07", "title": "Аякс детронира Реал в Мадрид"}
{"url": "https://duma.bg/vasil-bozhkov-dade-vlastta-v-levski-na-georgi-popov-n186811", "text": ". В Надзорния съвет влязоха още Александър Тумпаров и Михаил Тодоров, като и тримата бяха избрани с пълно мнозинство.  Тумпаров е един от съдружниците в \"Еврофутбол\". 8 години е бил управител на букмейкърската компания и има 30-годишен опит в развлекателната индустрия. Общото събрание беше открито от легендарния треньор Ангел Станков, като първата точка беше приемането на доклада на Управителния съвет за състоянието на дружеството за 2018 г. Той беше приет с мнозинство.  После беше разгледан докладът на одитора за дейността на дружеството през 2018 г., който също беше приет с мнозинство. След това беше приет и годишният финансов отчет. Всички тези документи бяха обявени ден по-рано в сайта на клуба.  За нов одитор беше предложена фирмата \"Желязков ООД 2004\", която изготви и последния одит на клуба и въпреки някои възражения, тя беше гласувана от Общото събрание.  Беше обявено, че дружеството няма печалба през периода и затова акционерите няма да получат дивиденти. Само за 2018 г. загубите са в размер на около 4 млн. лв.  При първото си изказване Георги Попов предложи да не се освобождават от отговорност досегашните членове на Надзорния и Управителния съвет на клуба и това беше прието с аплодисменти от участниците в Общото събрание.  След него пък изпълнителният директор Павел Колев коментира стратегията за изплащането на задълженията на клуба. \"Стратегия има, но конкретни срокове е трудно да се посочат в момента. Най-голямата причина е, че част от тези задължения са натрупани назад във времето и тепърва предстоят разговори за начина на плащане, дали да се разсрочат и в какъв размер да се платят. Стратегия има, но има доста контрагенти, с които да се говори. Най-спешно беше да подсигурим лиценза за Европа, то стана факт още преди Общото събрание. Ние информирахме, че то е свършено, а струваше и пари. Оттук-нататък има няколко неща за правене. Чисто стратегически за нас е важно да изчистим репутацията на клуба. За съжаление през годините Левски се беше превърнал в синоним на некоректен партньор. Това ще приключи\", обяви бившият шеф в БФС.  \"Ще опитаме да изградим отношения на честност, това важи и за трансферната политика, и за привличането на играчи. За съжаление, в момента бизнес моделът в България изисква ограничения. Другото е риск, който често е неоправдан. Следващите ни задачи ще са с приоритет и ДЮШ, която гълта 6-7% от бюджета, ще получава поне 15%. Там ще има доста промени в методиката и начина, по който се интегрират играчи в първия отбор. Ще имаме много работа и с левскарската общност. Ще се опитаме да разберем всичко за тях, каква възраст, пол, място и т.н. са те. Искаме да намерим място за правилна комуникация с тях, защото те са най-важната ни таргет група. Дали един клуб у нас може да се самоиздържа? Сложно е да се отговори, но по принцип е възможно. Става въпрос за клубове с голяма фенска маса, които могат да привлекат членове, без да зависят толкова от резултатите и успехите. Да, те помагат, но те са нещо временно във футбола. Колкото и дълго да продължи доминацията на даден клуб, тя винаги приключва\", добави Колев. По думите му в основата на новото управление ще залегне спазване на строга финансова политика. \"Бюджетът за заплати ще бъде намален, но без това да се отрази на качеството на отбора. Трябва да има една база от фенове, която подкрепя винаги отбора, независимо от всичко. Изискват се доста неща за това, ние сме наясно какво трябва да се направи, има много да се свърши. Футболът в целия регион е в една и съща ситуация, която не е никак розова. Трябва да предприемем действия за промени не само в нашия клуб, но и за футбола като цяло като бизнес - и юношески, и детски футбол, защото от това зависят много неща\", каза още бившият спортен журналист. \"Осигуряване на средства за съществуването на Левски и за посрещането на най-важните нужди е първа цел пред новото ръководството на клуба\", обяви Тумпаров и по негово предложение досегашните управници не бяха освободени от отговорност.  Михаил Тодоров пък призна, че клубът дължи пари на бивши собственици, но не посочи нито сумите, нито към кого са задълженията. \"Ще се търсят решения, за да бъдат премахнати тези тежести\", заяви той.", "date": "2019.03.07", "title": "Васил Божков даде властта в Левски на Георги Попов"}
{"url": "https://duma.bg/skandali-i-bez-opozitsiya-v-narodnoto-sabranie-n186876", "text": "Дебатите по ветото на президентa върху промените в Изборния кодекс бяха белязани от поредните скандали. Депутатите от ГЕРБ, ОП, ДПС и \"Воля\" влязоха в словесни хватки, повечето от които бяха извън темата на дискусията. Социалистите отново се оказаха редовните заподозрени за върнатите изменения, независимо, че не присъстваха в залата. Тон за 2-часовите разправии даде \"дежурният\", по думите на Бойко Борисов, депутат от ГЕРБ Тома Биков. Ще върнем преференциите и ще спечелим изборите не заради правилата на играта, а защото имаме повече избиратели и по-голяма подкрепа от БСП, обяви той. \"Обединените патриоти\" се разделиха в мотивите си по гласуването. От ВМРО обясниха, че отхвърлят ветото, въпреки че искат връщане на старите правила за преференциите. ГЕРБ ни увериха, че ще върнат старото положение за преференциите със законопроект, призна зам.-председателят на партията Искрен Веселинов. НФСБ смятат, че мажоритарният елемент е нещо лошо. \"С него тук ще се напълни с едни силикони, ботокси и ритнитопковци... Случайно попаднали хора - успяват да се изкачат на втора и трета позиция\", развихри се Валери Симеонов. От \"Воля\" се припознаха в думите му. Веселин Марешки нарече патриотите \"политически проститутки\". Прав сте, че в НС няма място за политически п......, отговори му Симеонов, който се въздържа да изрече докрай думата. Радвам се, че след като каза, че няма място за политически п....., Валери Симеонов напусна залата, не му остана длъжен Марешки. Лидерът на \"Воля\" стресна депутатите и журналистите с нестандартната трактовка на думата \"мажоритарен\". Според Марешки, Симеонов обидил всички български мъже, като се е изказал срещу мЪжоритарния вот и преференциалното гласуване. \"Съжалявам, но вие за мен не сте критерий за политическа мъжественост\", отвърна Симеонов. От ДПС отново недоволстваха срещу ограничението за откриване на СИК в страни извън ЕС, което не е обект на президентското вето. Лидерът на партията Мустафа Карадайъ настоя президентът да сезира КС за това ограничение. Обект на спор отново стана машинното гласуване. От ГЕРБ се впуснаха да обясняват, че то не е сигурно, от ДПС обаче го защитиха. \"Удобно пропускате, че в Холандия то беше отменено, защото машините бяха свързани с интернет и беше лесно да се манипулират резултатите. Тук няма да са\", припоми Хамид Хамид. Валери Симеонов нарече избирателите \"ниско образован електорат\", който лесно можел да бъде излъган, че в машината има вградена камера. ", "date": "2019.03.07", "title": "Скандали и без опозиция в Народното събрание"}
{"url": "https://duma.bg/upravlyavashtite-pak-napadnaha-prezidenta-radev-n186875", "text": "Управляващите в НС отново се заядоха с президента. Не вярвам, че БСП и техните симпатизанти искат да видят българския Мадуро в лицето на президента Румен Радев, който води Венецуела към лош режим, заяви председателят на ПГ на ГЕРБ Цветан Цветанов. Според него през 2016 г. държавният глава признал изборите за честни, защото ги спечелил. На колегите от БСП не им прави чест да му правят политика на инат, заинтриганства Цветанов. Той повтори тезата си, че Радев и президентската институция са станали говорител на БСП. По думите на Цветанов това било единственият начин да говорят, защото се лишили от парламентарната трибуна. Цветанов не пропусна отново да нарече Радев неформалния лидер на БСП.  Лидерът на НФСБ Валери Симеонов обвини президента, че се опитва да внесе съмнение в изборите. Според него преференциите давали възможност за нечистоплътно изместване на всяка цена с използването на роднински връзки, на влияние, на корпоративен натиск и ангажиране на големи фирми.  Бившият конституционен съдия Георги Марков от ГЕРБ смята, че Радев е обладан от машинното гласуване. \"Дори на Нова година, когато хората се чукаха с чаши и се целуваха, Радев ни занимаваше с машинно гласуване. Ако то е единствена гаранция за честност на изборите, трябва да повторим президентския вот. Да хвърля кърпата и да гласуваме отново\", опита се да оригиналничи бившият седесар. Той направи реверанс към \"Воля\", защото тя е била за мажоритарни избори. \"Браво, името ви \"Воля\" отива на волята, която проявихте, да подкрепите правителството на ГЕРБ, без да участвате в него. Шапка ви свалям, много сте симпатични и сте една от най-интелигентните групи, които съм виждал в историята на нова България\", изръкопляска Марков.", "date": "2019.03.07", "title": "Управляващите пак нападнаха президента Радев"}
{"url": "https://duma.bg/i-sayuz-zashtita-shte-e-v-obshtiya-front-za-chestni-izbori-n186872", "text": "На поредната среща, свързана с т.нар. фронт за честни избори, БСП постигна споразумение със Съюза на патриотичните сили \"Защита\", който е част от коалиция \"Обединени патриоти\". Имаме пълно съвпадение на идеите, на тезите и на начина, по който да се обединим, за да дадем гаранции, че изборите ще бъдат прозрачни, честни, по нови правила, увери Корнелия Нинова. Лидерът на БСП благодари на всички организации и политически формации, които подкрепят идеята за промяна. \"Честният вот е принципна и надпартийна битка, срещите ни по формирането на т.нар. общ фронт за честни и прозрачни избори продължават. Тази битка е срещу модела на прехода, срещу договорките за партийни интереси, насочени срещу народните и обществени такива. Затова сме отвън. Както виждате, всеки ден ни дават доказателства, че сме прави. Нашата цел е промяната и на статуквото, и на модела. Така че ще продължим по този начин\", увери лидерът на БСП. Председателят на \"Защита\" Николай Захариев подчерта, че няма как статуквото да бъде променено, ако не се гарантира провеждането на справедливи, прозрачни и демократични избори. Той бе категоричен, че трябва да се сложи край на механизма, по който се правят изборите през последните десетилетия - когато управляващата партия се опитва да наложи свой начин на провеждане на вота. Нинова изрази недоволството си, че някои разглеждат напускането на НС на чисто битово ниво, в получени или не заплати. Петър Величков от Съюза на патриотичните сили \"Защита\" подчерта, че депутатите са избрани от народа и тяхната работа не се изчерпва само в парламента. Те не са чиновници, тяхната работа е да са сред избирателите, защити той позицията на левицата.", "date": "2019.03.07", "title": "И съюз \"Защита\" ще е в общия фронт за честни избори"}
{"url": "https://duma.bg/yordan-tsonev-ostanaha-bez-pari-poluchavashtite-zaplati-ot-turtsiya-n186873", "text": "Защита на националния интерес, това оправдание лансира депутатът от ДПС Йордан Цонев след обвиненията, че партията му се е споразумяла с ГЕРБ през Закона за вероизповеданията. По думите му решението за измененията е взето със съгласието на президента и с лидерите на всички партии, включително и с Корнелия Нинова. \"По настояване на президента се задейства процедурата по промени в закона с цел финансиране, за да се прекъснат всички финансови зависимости от чужбина. Бяха ли там БСП? Бяха. Поставят ли националната сигурност над партийния интерес? Не\", заяви Цонев. Депутатът уточни, че православието е получило пари, свещенослужителите са получили заплати, но без възнаграждения са останали тези, които преди са получавали заплати от Турция. \"Финансирането на Главното мюфтийство в частта със заплатите не е частен партиен въпрос на ДПС, а е въпрос от калибъра на националната сигурност. Не трябва да си играем на политика за сметка на националната сигурност. Малко преиграхте, г-жо Нинова, и трябва да отидете при президента да го попитате дали това е пазарлък на ДПС. Или всички ще се грижим за националната сигурност, или ще я оставим така, както е в момента\", контрира той. Зам.-председателят на ГЕРБ Цветан Цветанов също реши да се оправдае, атакувайки липсата на БСП от пленарните заседания. Това, което е казала Корнелия Нинова за поредна сделка или сделка между ГЕРБ и ДПС, са отново фалшиви новини, лъжи и неистини, които може да се тиражират в публичното пространство от лидера на българската опозиция, ядоса се той.", "date": "2019.03.07", "title": "Йордан Цонев: Останаха без пари  получаващите заплати от Турция"}
{"url": "https://duma.bg/reklamata-na-targovskiya-registar-e-po-skapa-ot-poddrazhkata-mu-n186862", "text": "За Агенцията по вписванията (АВ) добрият имидж на Търговския регистър се оказва приоритетен пред поддръжката му, става ясно от отговор на ведомството до \"Медияпул\". От сайта са изпратили запитване за харчовете, свързани със системата. Припомняме, че през август миналата година тотален срив на Търговския регистър остави държавата без една от най-важните й информационни системи и предизвика криза за целия бизнес и гражданския оборот. Все още няма официално становище какви са причините за дефектирането на дисковете за данни, нито защо резервните системи не са сработили. На 7 юни 2018 г. АВ сключва договор за 28 800 лв. с ДДС с пиарската фирма \"Пюър\" ЕООД. Компанията трябвало да изготви комуникационна стратегия, график на събитията на агенцията, да поддържа база данни с журналисти, да пише съобщения и други. Договорът е сключен, въпреки че АВ има щат за специалист за връзки с обществеността, който би трябвало да извършва всички тези дейности. От една страна, се поддържа служител на щат, а от друга страна, се плащат по 2400 лева на месец за писане на прессъобщения. От началото на тази година АВ има и договор с \"Дарик радио\" - срещу малко над 101 хил. лв. медията се ангажирала да излъчи 780 информационни спота от по 30 секунди. Така общата сума по рекламните договори на АВ достига 130 200 лева, докато за поддръжка на Търговския регистър бяха заделени едва 90 хил. лв. Припомняме, че покрай скандалите около сриналия се регистър стана ясно, че системите му се поддържат от \"Лирекс БГ\" за 90 000 лева. Тогава експерти коментираха, че сумата би покрила заплатите само на двама квалифицирани специалисти по информационни технологии за срок от година.", "date": "2019.03.07", "title": "Рекламата на Търговския регистър е по-скъпа от поддръжката му"}
{"url": "https://duma.bg/mz-tarsi-prepodavateli-za-blizo-7-hil-speshni-meditsi-n186860", "text": "Обществена поръчка за преподаватели, които да обучат поне на 6892 души от центровете за спешна помощ и спешните отделения, е пуснало здравното министерство на 5 март. Търсят се преподаватели по спешна медицина, анестезиология и интензивно лечение, нервни болести, кардиология, педиатрия, хирургия, травматология и ортопедия, АГ, токсикология, вътрешни болести.   Поръчката е за 717 592 лв. без ДДС и е по проект \"Подобряване на условията за лечение на спешните състояния\" по оперативна програма \"Развитие на човешките ресурси\". Участващите в процедурата лечебни заведения, които да предложат необходимите преподаватели, трябва да имат спешно отделение от III ниво на компетентност, да са акредитирани с оценка поне \"много добър\" за цялостна медицинска дейност и за обучение на студенти и специализанти. Договорът с болницата или болниците, които ще провеждат обучението, е за 18 месеца или до изчерпване на финансовия ресурс.  Курсът предвижда обучение по организация и структура на спешната помощ, както и поведение в спешни ситуации, сред които масови безредици, при деца със специални потребности, изоставени новородени, насилие, пациенти със затлъстяване и пр., както и при универсални медицински процедури.", "date": "2019.03.07", "title": "МЗ търси преподаватели за  близо 7 хил. спешни медици"}
{"url": "https://duma.bg/sofiya-harchi-nad-milion-i-polovina-za-obnovyavane-na-sinya-i-zelena-zona-n186869", "text": "Столичната община ще даде над 1,6 млн. лева без ДДС за обновление на зони за платено паркиране. Обществената поръчка, обявена от Центъра за градска мобилност, е за изработка, доставка и монтаж на пътни знаци, табели, стълбове, антипаркинг стълбчета и полагане на хоризонтална пътна маркировка. Обновяването ще обхване районите \"Възраждане\", \"Сердика\", \"Средец\", \"Красно село\",\"Триадица\", \"Лозенец\" и \"Оборище\". Маркировка и други съоръжения ще бъдат поставени и по околните улици, извън зоните за почасово платено паркиране. Преди година общината е отделила 1,8 млн. лв. без ДДС за същата процедура. Последната обществена поръчка бе в края на миналата година, когато се наложи да се прави маркиране заради разширяването на зелената зона в \"Лозенец\", \"Оборище\" и \"Средец\". Тогава бяха изхарчени нови 600 000 лева без ДДС.", "date": "2019.03.07", "title": "София харчи над милион и половина  за обновяване на синя и зелена зона"}
{"url": "https://duma.bg/lekari-iskat-ostavkata-na-ananiev-zaradi-konflikt-na-interesi-n186861", "text": "За незабавната оставка на министъра на здравеопазването Кирил Ананиев заради конфликт на интереси настояват лекарите и медицинските сестри от УМБАЛ-Бургас.  \"Болница \"Аджибадем-Сити клиник\" използва вече 10 години площ от 1400 кв.м в нашата болница за нищожен наем от 7 хил. лв. месечно. На конкурса през януари 2019 г. \"Аджибадем-Сити клиник\" сами дали цена от 150 хил. лв. на месец за същата площ. Конкурсът бе провален от директора д-р Бойко Миразджийски под диктовката на МЗ\", пише в писмо до ДУМА персоналът на болницата в морския град. От него става ясно, че и през следващите 10 години \"Аджибадем-Сити клиник\" остава наемател на същата площ за същия наем. Според медиците за 10 години болницата е загубила 17 млн. лв. и е получила общ наем от 840 хил. лв. \"Резултатът е нашето тежко финансово състояние, ежегодната финансова загуба е около 1,5 млн. лв., а задълженията - над 15 млн. лв.\", пише в писмото. От него става ясно, че синът на Ананиев - Радослав Ананиев, работи в \"Аджибадем-Сити клиник\" на длъжността финансов анализатор, затова медиците обвиняват министъра в тежък конфликт на интереси. В началото на февруари сайтът \"Флагман.бг\" разказа за надписана сърдечна операция в \"Аджибадем-Сити клиник\" в Бургас. РЗОК установила нарушения при проверка на случая, както и неоснователно платена сума. От сайта става ясно, че на 5 февруари директорът на РЗОК се канел да предаде случая на прокуратурата. На 1 март следобед медията съобщава, че д-р Георгиев е отстранен от управителя на НЗОК д-р Дечо Дечев \"по взаимно съгласие\". ", "date": "2019.03.07", "title": "Лекари искат оставката на Ананиев заради конфликт на интереси"}
{"url": "https://duma.bg/za-60-na-sto-ot-obshtestvoto-tsatsarov-se-e-provalil-n186863", "text": "За 60% от обществото главният прокурор Сотир Цацаров се е провалил в борбата с битовата престъпност и корупцията по високите етажи на властта. Това сочи национално проучване на агенция \"Глобал Метрикс\", направено по поръчка на Българския институт за правни инициативи (БИПИ). Данните бяха представени от експерта Теодор Славев, а изследването е във връзка с изтичащия в края на годината мандат на Сотир Цацаров като шеф на държавното обвинение. Близo двe тpeти oт aнкeтиpaнитe зaявявaт, чe Цацаров трябва да бъде оценен със cpeдeн (3) или cлaб (2). Oтличнaтa oцeнкa e пoд 1%. Според статистиката 37% смятат, че главният прокурор като институция е ненужен на обществото. Доверието в съдебната власт е спаднало до 10 на сто. Над половината от респондентите посочват, че новият главен прокурор трябва да се бори активно с престъпността по високите етажи на властта, а 37% смятат, че той не трябва да допуска прокуратурата да се използва за политически цели. Има политическо вмешателство в прокуратурата, разтълкува данните Славев. \"Борбата с корупцията е кампанийна, а не системна. Това създава впечатление за избирателност и усещане, че над една група хора има чадър\", коментира той. Проучването показва, че новият главен прокурор на България трябва да бъде политически независим, да не се поддава на натиск и да работи за активна борба с престъпността по високите етажи на властта.  Директорът на БИПИ Биляна Гяурова-Вегертседер припомни част от обещанията на Цацаров, заложени в концепцията, която той представи преди избора си за главен прокурор през 2012 г. Тогава той се закани изпълнението на плануваните мерки да бъде подложено на постоянен мониторинг, различен от този, който осъществяваше ръководството на прокуратурата към онзи момент. За тази цел Цацаров предложи формиране на съвет, в който да бъдат включени независими експерти представители на съдебната реформа и други. За седемгодишния му мандат такъв съвет не беше съставен, подчерта Вегертседер. От данните става ясно, че обществото би искало институцията да бъде оглавена от човек с кариера на прокурор или следовател.", "date": "2019.03.07", "title": " За 60 на сто от обществото  Цацаров се е провалил"}
{"url": "https://duma.bg/smetnata-palata-kulturnoto-nasledstvo-e-v-opasnost-n186870", "text": "Културното и архитектурното наследство на България е в опасност, показа одитът на Сметната палата. Според доклада й, който обхваща периода от 2015 до средата на 2018 г., дейностите по опазване на архитектурното наследство от Министерството на културата и от Националния институт за недвижимо културно наследство не са ефективни. Според одита опазването на културното наследство е отговорност на твърде много органи с неясни, неточни и непълни правомощия и задължения. Сред натоварените с подобен ангажимент са областни управители, общини, министрите на културата, на околната среда, на регионалното развитие, както и Светият синод. Едно от нарушенията според одита е, че 9 години след влизането в сила на Закона за културното наследство не е приета национална стратегия. Не са издадени и всички подзаконови нормативни актове. Освен това липсват актуални данни за недвижимите културни ценности. Декларираните обекти са 39 476, от които 19 438 са архитектурно-строителни. По-малко от една четвърт от архитектурно-строителните недвижими културни ценности са с предоставен необходим статут. Всички останали 14 780 са само декларирани, без да са изучени задълбочено и да е направена оценка на качествата им на културни ценности. Сметната палата констатира и липса на ресурсна обезпеченост. Над 3000 обекта се падат годишно на един експерт в Националния институт. Заради това в проучвания период не е правен мониторинг на състоянието на недвижимото културно наследство. Финансирането на дейностите по опазване на недвижимото културно наследство също е значително по-малко от необходимото. Заделените по бюджета на министерството средства за програма \"Опазване на недвижимото културно наследство\" са едва 14% от необходимите. Все още няма определени режими за опазването на 93 на сто от обектите с предоставен статут на недвижими културни ценности, категорични са от Сметната палата. Същото се отнася и за 98% от декларираните обекти, на които не е направена и оценка на притежаваните качества на културна ценност. Институцията е дала 15 препоръки на министъра на културата и 6 на директора на Националния институт.", "date": "2019.03.07", "title": " Сметната палата:  Културното наследство е в опасност"}
{"url": "https://duma.bg/predlagat-za-orden-kosmonavta-aleksandar-aleksandrov-n186866", "text": "Правителството предложи на президента да издаде указ, с който да удостои втория български космонавт генерал-майор Александър Александров с орден \"За военна заслуга\" I степен. Александър Александров е летял на борда на космическия кораб \"Съюз ТМ-5\". Мисията продължава от 7 до 17 юни 1988 година. По време на полета той извършва над 50 успешни научни експеримента, включително изпитание на български храни за космонавти. Удостоен е с орден \"Стара планина\".", "date": "2019.03.07", "title": "Предлагат за орден космонавта Александър Александров"}
{"url": "https://duma.bg/priemna-n186871", "text": "В постоянната приемна на БСП в София (ул. \"Леге\" № 10, ет. 1) днес гражданите ще получат безплатни юридически консултации. Юристите ще бъдат на разположение на софиянци от 15 до 18 часа.", "date": "2019.03.07", "title": "Приемна"}
{"url": "https://duma.bg/komisiyata-po-obrazovanie-podkrepi-zabranata-za-nargileta-na-zakrito-n186865", "text": "Парламентарната комисия по образованието и науката прие на първо четене промените в Закона за здравето, с които се предлага пушенето на наргиле на закрито да бъде забранено. Текстовете се обсъждат от 2017 г. Вносителите твърдят, че пушачите на наргиле вдишват същите вредни вещества каквито и пушачите на обикновени цигари. Освен това въгленът, който разпалва сместа за пушене, засилва вредите за човешкото здраве. Докато една цигара се пуши за около 5 минути, наргиле се пуши около 40 минути. По-висок контрол поискаха от сдружение \"България без дим\". Неговият председател д-р Маша Гаврилова изрази подкрепа за идеята, но настоя това да важи и за електронните цигари. Сдружението предлага в закона да пише, че се забранява пушене на тютюневи и свързаните с тях изделия. Законопроектът е подкрепен и от Комисията по здравеопазване, която е водеща.", "date": "2019.03.07", "title": " Комисията по образование подкрепи забраната за наргилета на закрито"}
{"url": "https://duma.bg/sazdavat-agentsiya-za-kachestvoto-na-sotsialnite-uslugi-n186864", "text": "Създаването на Агенция за качеството на социалните услуги към министъра на труда и социалната политика предвиждат текстове от законопроекта за социалните услуги, които парламентът прие на второ четене. Агенцията ще контролира предоставянето на социални услуги, освен това ще лицензира частните доставчици на социални услуги. Сегашният режим по предоставянето на създадени от общината социални услуги се запазва, но се въвежда и нов, при който общината ще възлага на частен доставчик да предоставя услуга, която сама няма обективна възможност да създаде. Според приетия закон социалните услуги биват общодостъпни (свързани с осъществяване на социални права и развиване на умения) и специализирани (при настъпване на определен риск за живота и здравето или при специфична потребност). Въвежда се планиране на национално ниво на социалните услуги, финансирани от държавния бюджет, чрез разработване на национална карта на социалните услуги.", "date": "2019.03.07", "title": "Създават Агенция за качеството на социалните услуги"}
