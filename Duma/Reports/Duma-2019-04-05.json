{"url": "https://duma.bg/izkustven-intelekt-predskazva-smartta-n189058", "text": "Служителите на Университета в Нотингам създадоха невронна мрежа, предсказваща смъртта. В служба на медицината изкуственият интелект е изучил историята на заболяванията на 502 628 британци на възраст от 40 до 69 години. Взети са под внимание демографските и биометричните фактори, както и условията на живот на хората. В резултат на това невронната мрежа е в състояние да предскаже смъртта на хората много по-точно от традиционните статистически средства. Експериментът включва над половин милион жители на Острова, които между 2006 и 2010 г. са се съгласили да предоставят подробни данни за тяхното здраве на Британската биобанка. Участниците в проучването са се подложили на подробно интервю и многобройни анализи. Въз основа на тази информация невронната мрежа е направила прогнози, които в повечето случаи съвпадат с това как доброволците са живели по-нататък. Експертите твърдят, че тяхното проучване \"илюстрира стойността на машинното обучение за прогнозиране на риска\" и възнамеряват да приложат техния подход в традиционната наука.", "date": "2019.04.05", "title": " Изкуствен интелект предсказва смъртта"}
{"url": "https://duma.bg/magi-dzhanavarova-poddarzha-krasotata-si-s-400-gradusa-n189056", "text": "Талантливата певицата Маги Джанаварова разкри, че се подложи на нова процедура, при която кожата се третира при температура от 400 градуса. Изгаряне обаче няма, защото с титаниев накрайник се обработва роговият слой - т.нар. \"мъртва кожа\", съставена от клетки без ядро. Болката е пренебрежимо малка, уточни изпълнителката. Маги не се поколеба да изпробва най-актуалната миниинвазивна технология за подмладяване на кожата, след което обеща, че това със сигурност няма да е единствената й процедура. 31-годишната победителка в \"Мюзик айдъл\" подчерта, че няма все още филъри и ботокс в лицето си. Но самата тя не ги отхвърля категорично: \"Всички жени искат да изглеждат красиви и максимално дълго да са млади, така че е разбираемо защо се подлагат на всякакви процедури. Мисля, че все още нямам нужда, но не бих се поколебала да се възползвам от съвременните методи на козметичната медицина. Засега бих искала да запазя по-дълго естественото си излъчване и за това избрах процедурите с Меzotix, които правят именно това.\" Маги Джанаварова се довери на Калина Иванова - тренер и търговски представител на апарата за България, която демонстрира предимствата му в  . \"Терапията изглажда кожата като с ютия за минути!\", въодушеви се изпълнителката. Впечатляващото израелско нововъведение в козметичната индустрия всъщност представлява апарат за неаблативен термо-механичен лифтинг. Това е най-новата методика (без изгаряне на кожата!) за стягане на кожата, при която активирането на регенериращите процеси се постига посредством висока температура, интегрирана в кожата чрез титаниев накрайник. Едновременното въздействие на тези технологии предизвиква контролирано загряване в дермата на дълбочина около 300-400 микрона, което води до отделяне на специфични белтъчини. От своя страна те стимулират дермалните фибробласти към производството на повече и нови колагенни и еластични влакна, които обновяват кожата. Обезболяващи не се дават, не е необходим период за възстановяване. След процедурата върху обработеното място се препоръчват мезококтейли, серуми на водна основа, хуалуронова киселина и други така наречени хидрофилни форми. След 6 часа може да се нанася и дневен или нощен крем, хидратиращ, фондьотен и/или крем със слънцезащитен фактор, ако е необходимо. По отношение на тялото си, често преди да снима видеоклип Маги Джанаварова се подлага на гладолечение. \"Издържам, без да ям, до 5 дни. Следва захранването, много внимавам с него, защото и то е важно.\" Певицата вае фигура с фитнес и йога. А най-любимо й е така популярният в момента tapout фитнес. Самата Маги споделя какво е това и защо тя го харесва толкова много и предпочита в последно време: \"Програмата се основава на комбинация от кардио и силови упражнения, съчетани с удари от различни бойни спортове. А това, което ми допада най-много, е, че този тип тренировки забързват метаболизма и наистина променят тялото до неузнаваемост. Може би най-голямото предимство е, че се развиват всички мускулни групи, без да се дава превес на някоя от тях.\" За да е винаги във форма, се е отказала от сладко, тесто и млечни продукти. Спазва и безглутенова диета. \"Аз съм привърженик на пескетарианството - яма само риба и морски дарове\", добавя Джанаварова. В момента певицата подготвя втори проект с рапъра 100 Кила, след като първият \"Just the two of us\" се радва на голям интерес. Изпълнителката обаче намери време да присъства на представянето на   пред много гости и клиенти. За уникалната неаблативна фракционна система с титаниев накрайник Калина Иванова, която е тренер и търговски представител на апарата за България, разказа: \"Когато ми предложиха Mezotix, ми бяха нужни 9 месеца, за да го проуча и да се убедя във възможностите и резултатите, които постига. Сега, след като работя вече с него, и аз, и моите клиенти нямаме никакви съмнения, че инвестицията си струва.\" В подкрепа на думите си експертката показа богат снимков архив от личния си телефон на мъже и жени, преминали през терапията. Апаратът е един от малкото, с които може да се третира клепачът - и горен, и долен, което е много чувствителна тема за жените над 35-40 години. \"С него като с парна ютия се изглаждат бръчките в различни зони, заличават се белези от акне. Меzotix може да заличава дори родилни белези\", обясни Калина Иванова. Единственото, което може да спре желаещия да използва Mezotix, е силното слънце. Ако сте се върнали току-що от почивка на морето, ще може да се подложите на процедурите след 2 седмици, а в случай, че това ви предстои - препоръчително е да отложите контакта с апарата. Терапията се прилага върху чиста кожа и не е необходима предварителна подготовка, което позволи на няколко \"неподготвени\" дами от гостите да я тестват на момента. Mezotix е нов уред в козметичната естетиката, който функционира чрез термо-механично действие. Това е напълно нов метод за подмладяване с естествена топлина (без използване на лазерни или радио вълни). Процесът е бърз и безопасен, алтернатива на лазерни процедури за подмладяване. Mezotix е съвременен неинвазивен метод, който премахва следите на времето и придава гладък, подмладен и здрав вид на кожата ви. Това е комплексна процедура, която освен че отстранява проблеми като пигментации, капиляри, разширени пори стимулира и производството на колаген. Топлината, която се провежда по време на процедурата, предизвиква образуването на нови колагенови и еластинови фибри, които реорганизират структурата на дермата и епидермиса и имат запълващ ефект. Допринася за нехирургичен лифтинг ефект на околоочната зона. Mezotix насърчава по-бързо възстановяване на кожа с дефекти. ** Възможно е непосредствено след процедурата пигментациите да потъмнеят, но след 2-3 дни ще изсветлеят отново.  ** След процедура се препоръчва да избягвате гореща вода, сауна, парна баня, нанасяне на грим. Използването на крем със слънцезащитен фактор е задължително. Подготовка: Не се излагайте активно на слънце поне 2 седмици преди процедурата. Вашата кожа не бива да е с пресен тен и от солариум. Също така, трябва да се изчакат две седмици, ако преди това дадена зона, която искате да бъде третирана, е била подлагана на IPL/лазерна епилация. Резултати: * Уеднаквява тена и повдига лицевия контур; * Подобрява плътността и здравината на кожа; * Изглажда бръчките и изразните линии; * Видимо подобрение при акне, пигментации, розацея; * Свиване на разширени пори; * Сияйна и стегната кожа.", "date": "2019.04.05", "title": "Маги Джанаварова поддържа красотата си с 400 градуса"}
{"url": "https://duma.bg/obidata-da-si-podanik-v-darzhavata-na-shaykata-n189067", "text": "Почти всеки ден на телевизионните екрани и във вестниците се явяват едни и същи лица от първата фаланга на ГЕРБ. Питам: Какви толкова високи духовни и морални качества имат тези лица, та тъй ги обгрижват медиите? Неотдавна известният учен, проф. Людмил Георгиев, каза, че Бойко Борисов е \"еманация на простотията, облечена във власт\". Тази характеристика важи с пълна сила и за Цветан Цветанов, а така също и за част от герберската рат, чак до най-долния етаж на партията и властта. И все пак, намират се и хиляди образовани и почтени люде, които, уви, не участват в управлението на страната. Като как и защо е тъй?  Нали знаете, драги читатели, какво носят на гребените си пороищата, когато се разлудуват? Носят хартишки, тресчици, гнила шума и други боклуци, които нямат никаква стойност, но пакостят на населението. Такъв порой, само че не воден, а обществен, се развихри у нас, след като се \"сдобихме\" със свобода и демокрация. Той завъртя във вихъра си бивши номенклатурчици, зобали яко от социалистическата ясла, както и новоизлюпени демократи, авантюристи и мошеници, които, поединично или заедно, захванаха да съсипват България.   Управлявалите държавата през последните десет години, начело с Бойко и Цецо, се постараха отровните семена да вържат плод. И те вързаха:  Неведнъж съм описвал тази лошотия, изкушавам се сега да спомена пак нещо от нея. Повече от два милиона българи избягаха в чужбина. Три милиона едва оцеляват, като два милиона от тях направо гладуват и мизерстват. Раждат се все по-малко деца. Петстотин села вече ги няма на картата. Хиляда осемдесет и едно училища са закрити. Десетки хиляди нашенци трудно се добират до медицинска помощ и лекарства. Десет хиляди лекари и петнайсет хиляди медицински сестри напуснаха страната ни и вече се грижат за чужденци. И още, и още подобни \"прелести\". Всичко това вождовете- управници наричат \"перфектна\" държава, в \"небивала кондиция\". Заявяват го открито, нагло, без окото им да мигва. Както се разбира, Гьобелс има достойни последователи у нас. Бойко каза, че сега в държавата ни като гъби след дъжд, никнат заводи и фабрики. То бива лъжлив гъбар, ама чак дотам... Хвали се, че получава ордени за страхотната си дейност за доброто и просперитета на Балканите. Смехория: та той е само усърден куриер на западните си началници и нищо друго. Все пак, признава му се нещо: упорито се старае със северомакедонеца Заев да набутат Македония в НАТО, та да се яви още една американска военна база срещу Русия. Голямото му предателство обаче е договорът, с който признахме Македония и македонския език. Някога Вазов писа за Македония: \"Не даваме я, не - земята мила/ земята на светите ни отци, не даваме праха на Самуила, ни славата на двамата светци!\" Продадоха я, учителю, подариха я, и то българи, за свои и чужди интереси...  За длъжностното престъпление, извършено от Борисов, с обаждането му на шефа на митницата да спре проверката на алкохолния завод, собственост на Мишо Бирата, няма да говоря. Тогава \"учени\" от БАН се заеха да проверят случая. Провериха го: занимаваха се не с виновника, а с начина по който е направен записът. И - много шум за нищо, както пише един голям писател. Я, и \"нищичко\" за Цветанов. Тоест е за шестте му апартамента, получени от тъста и тъщата, пенсионери. Тук имаше проучване от НАП, завършило с извод: всичко е повече от редовно. След \"проучването\" шефът на НАП бе избран за депутат; всеки \"доблестен\" труд трябва да се възнаграждава... Пита се в задачката: няма ли някой измежду приближените на Бойко и Цецо, който да им направи най-малка забележчица, белки се сапикясат.  Цецка Цачева? На изборите народът не я пощя ни за президент, ни за депутат. Е, и какво от това? Тя биде назначена за министър на правосъдието. Тогава - госпожа Караянчева? Тя бе чучната на стола на председателя на Народното събрание. На стола, на който са седели Петко Славейков, Петко Каравелов, Стефан Стамболов, Захарий Стоянов, а в по-ново време и академик Сендов. Тази женица може да е добра инженерка, може да готви превъзходни родопски гозби, но няма качества да ръководи най-висшия обществен институт у нас. Няма, ама го \"ръководи\". И смешно, и тъжно, и жалко... А може би речовитата Десислава Атанасова?... Някога тя беше министър на здравеопазването, без да разбира нещо от материята. Тогава рече, че е \"тежката артилерия\" на ГЕРБ. Уж юристка, ама колко е веща във военното дело?! Както се вижда, откъм женската кадрова банка на ГЕРБ няма кой да намекне на Борисов, дори с поглед, че някъде в нещо греши. Може би това ще направи някой от мъжете? Примерно - Томислав Дончев, Красимир Велчев, финансистът Горанов, Лъчо Мозъка?! Уви, не, тук царува мълчанието на агнетата, разбира се, без Антъни Хопкинс... Иде ред на Данаил Кирилов, сега предложен за нов министър на правосъдието. Той, горкичкият, натвори такива противоконституционни и противозаконни недомислия, жив да го оплачеш. Удивени от това, 50 адвокати написаха, че такива шашкънии не са учили в университета. Бившият министър на вътрешните работи Емануил Йорданов посъветва Кирилов да си потърси друга работа. Аз лично не бих назначил тогова юристина и за разсилен в съдебната палата... Комай опряхме до устатниците Антон Тодоров и Тома Биков. Няма да случим и тука. Неотдавна Антон написа книга за \"Шайката на Бойко и Цецо\". Томата пък казваше, че мястото на Борисов и Цветанов е в затвора. Казваше... И двамата се продадоха и сега са най-верните, предани и настървени наемници на Борисов и Цветанов. И на хитреца и смешник Марешки не може да се разчита: днеска едно, утре - друго... И депесарите са в лоното на мълчанието. Иначе докарват до успех сделките си с ГЕРБ. Така, независимо от някакви различия и дърляне, всички в мнозинството вардят единството си, верни на църковната приказка: сговорни попове и в петък блажат... Инак - край на големите заплати и екстри, край на сладкия живот. Браво на гербаджиите, разбраха, че не бива да се мъчат сами с подвизите си, затуй винаги имат подръка  Неотдавна такива бяха разните демократи, барабар с другарите от АБВ. Сега са, на първо място, с обединените (според Велизар Енчев - опитомените) патриоти, за които важи българската мъдрост: \"Дума дупка не прави\". Защо тъй ли? Нали помните, че Валери Симеонов беше се заканил никога да не участва в управление с министър-председател Бойко Борисов? Забрави тия си думи, влезе в управлението и стана заместник-министър председател. Поради грубиянското му и цинично поведение изхвръкна от длъжността, но си остана в управлението. Сидеров ругаеше под път и над път Борисов, съдиха се с него, но днес го слави до небесата, че и два-три метра отгоре. Баш-патриотът Каракачанов реализира кристалната мечта на детството си - стана министър на отбраната, че и заместник на министър-председателя. Той се сниши, не се възпротиви на предателския договор с Македония. Това скопи революционната потентност на ВМРО, защото именно тя бе смисъла на организацията, повече от 100 години. Сега тази партия няма вече никакво обществено значение и трябва да слезе от сцената заедно с вождисимото си Каракачанов. Той и двамата му съдружници Сидеров и Симеонов оправдаха оная приказка за думата и дупката: обещаваха 300 лева пенсия и други благини на хората и какво - дума има, дупка няма. Тримцата се заяждат един с друг, но Главният ги дърпа за ушите: могат да обърнат софрата, отрупана с вкусотии... Затуй, да внимават... То се видя, че еманация на днешната власт са, освен простотията и некадърността, простащината, лъжите и наглостта. И предателството! Ако някой иска да добави нещо към тях, избор - богат: всяка сутрин програмите на телевизиите са пълни с \"дреболийки\", които съсипват живота на българите. Малки или големи са \"подвизите\" на днешната власт, бях решил да не пиша повече за тях. Добре, ама някои са съдбовни за нацията ни и не мога да ги подмина.  Първото. Стреснат, най-сетне, от незаконните им и неморални издънки, народът се посъбуди, което ги уплаши. Те тутакси посегнаха към Изборния кодекс и захванаха да го фризират. Това фризьорство, с добавено коафьорство, ще им гарантира победа на изборите, както е ставало винаги досега. Затуй Татяна Дончева казва, че в България има избори, а всъщност няма избори... Второто. ГЕРБ се договори с ДПС за преференциалното гласуване, така че и двете страни да са доволни, нещо, което рядко се случва в договорите между физически и юридически лица. Руснаците биха нарекли случая \"круговая порука\", сиреч - аз на тебе, ти на мене... Това обаче се оказа само леко кимване към голямата сделка: герберастите решиха да подарят на мюфтийството (ДПС) 8 милиона лева дългове - данъци и осигуровки. Така също и хонорари, плащани от това мюфтийство на адвокати, защитавали по съдебни дела радикални ислямисти, кроили планове срещу отечеството ни. Финансовият министър нарече осемте милиона \"пренебрежима сума\". Както личи, сумата е подарък на мюфтийството, което е собственик на 4700 имота в страната, от които печели годишно 30 милиона лева. Питам господина Горанова, като са толкоз пренебрежими тия пари, защо не ги дадохте на закъсалите болници, на нещастните деца, които се нуждаят от спасителни операции у нас или в чужбина? Обществото повъстана срещу тия афери и далавери. Верни на животинския си инстинкт за самосъхранение, герберистите заявиха, че парите ще се плащат от мюфтийството, но разсрочено до 10 години. Така ние, българите, ще плащаме от джобовете си през тия години осигурената власт на днешните управници. Наглост и цинизъм, та отскача... Трето. Концесията на летище София, което носи, досега, годишно над 100 милиона лева приходи на държавата. В бъдеще концесионерът, вероятно турска фирма, ще плаща само 30-ина милиона лева. Това иска правителството гербаджийско, та мнозина люде от властта и извън нея да пълнят сметките си в банките. Пак наглост и цинизъм, че и национално предателство. Къде е тук прокуратурата? На мястото си е тази слугинка на властта... Вижда се и без микроскоп и далекоглед какви плодове наплодиха семената, засети и отгледани по времето на т.нар. преход. Някои от тях са не само горчиви, но и отровни. Примерно...  Пълен срив на морала. И страх: от едно и друго, за живота и от живота. Уви, няма големи, истински протести срещу това, народът си трае, стадото пръхти, дори когато му е студено. Понякога някои люде се понадигат с леко мрънкане. Вождът това и чака: привиква ги при себе си, говори им грижовно и бащински, успокоява ги с някакви обещания, често се смилява и им пуска малко зобчица, ама малко, не много, да не продрискат. Щастливи, те му благодарят, може и ръцете му да целуват и сетне мълчаливо се разотиват. Този път - мълчанието на овцете... Има обаче мъже и жени, които не мълчат, а критикуват публично властта. Такива са Нора Стоичкова, Васил Василев, Сашо Диков, Минчо Христов и други. Откровен и яростен критик е ерудитът Юлиян Вучков. Но и той се страхува...  Аз мисля обаче, че управниците хич не се интересуват какво е нашето мнение за тях: те се смятат за недосегаеми, вечни като материята и нейният атрибут движението. И нещо любопитно. Става дума за молитвените закуски на Цветан Цветанов във Вашингтон. Чудя се и не мога да се начудя кога и как е станал толкова набожен. Доколкото знам, баща му е бил шофьор на дългогодишния пръв зам.-министър на вътрешните работи по времето на социализма Григор Шопов. Съмнявам се, че този човек е вдъхнал на детето си вяра в Бога. Чини ми се, че това не е станало и когато той е учил, за да стане спортист и физкултурник. Тогава? Явно е получил вярата си свише, но защо ходи чак в Америка, тук имаме всички вероизповедания, може да си избере всяко едно от тях. Не знам доколко искрено и настоятелно се моли Богу, но досега, след никоя Цветанова молитва, не сме усетили божията ръка да е протегната към нас, да ни е сторила някакво добро. И друго: кой плаща разноските му при тези пътувания, или те излизат от нашите джобове така, както става с присъдените от европейския съд пари заради безобразията му като властник? Мисля, че отговор на този въпрос трябва да дадат съответните органи и институции; разбира се, на първо място неговият пръв ръководител. Комай, има да чааакаме... Намират се у нас люде, които вярват, че рано или късно на управниците ще им дотегне тежката работа и грижите за народа и ще се откажат от властта. Блажени вярващите, тяхно е царството небесно! Да не забравяме Монтескьо, който казва, че властта опива човека и го кара да се забравя. Помислете си само: дори в най-розовите си сънища Бойко и Цецо не са се виждали като върховни управници на държавата, с възможности да правят каквото си щат. Но ето, че това стана. И вие смятате, че те ще се откажат да властват неограничено и безотговорно? Ще се откажат да се явяват често-често на телевизионните екрани? Ще се откажат да слушат химни за себе си, които пеят разни наемници и дупедавци? Ще се откажат да стъпват на червени килими? Ще откажат да обикалят света и да се гушкат и целуват със световни величия? Ще откажат да получават незаслужени ордени, с които, от куртоазия, да ги кичат чужди държавници? Ще се откажат от какви ли не луксове и благини? Пиша тези редове и в паметта ми се явна мисълта на гения Маркс, че няма престъпление, което капиталът не би извършил в името на най-голямата печалба. Та... Питам гербаджиите, има ли нещо, което не биха извършили, за да останат на власт? Знам какво ще ми кажат, но и аз искам да им кажа нещо. То е: срам, обида и унижение е за мен това, че съм поданик на държавата, управлявана от тяхната шайка...", "date": "2019.04.05", "title": "Обидата да си поданик  в държавата на шайката"}
{"url": "https://duma.bg/yubileyna-vecher-na-anna-tomova-sintova-v-sofiyskata-opera-n189108", "text": "Юбилейна изложба и представяне на видеопрожекция, посветени на камерзенгерин Анна Томова-Синтова, организира Софийската опера и балет на 7 април от 18 ч. Фотоизложбата \"55 години живот на сцената\" разтваря завесата за изминатия път на оперната легенда Анна Томова-Синтова в постановки от най-големите оперни сцени, запознава отблизо с човека и голямата личност Анна Томова-Синтова. В над сто фотоса оживяват уловени мигове от сцената, зад кулисите, атмосфера от премиери и след спектакли с колеги певци като Пласидо Доминго, Лучано Павароти и др., с именити диригенти и режисьори. Една история отблизо, в окото на камерата, в близък план. Специален акцент в изложбата е сюжетът с Херберт фон Караян, който завещава на българското сопрано да предаде на бъдещите поколения своя опит. Същата вечер, на 7 април от 19 ч., след откриване на изложбата, в голямата зала на Софийската опера ще бъде срещата на живо с Анна Томова-Синтова. Видеопрожекцията \"Звездни мигове с Анна Томова-Синтова\" ще отвори завесата за исторически постановки от най-престижните оперни театри, със звездни състави, диригенти, режисьори. Анна Томова-Синтова ще сподели със своята публика в разговор с Магдалена Манолова не само мисли за изминатия път на сцената, но и за големите уроци на живота, своята артистична и житейска изповед. ", "date": "2019.04.05", "title": "Юбилейна вечер на Анна Томова-Синтова в Софийската опера"}
{"url": "https://duma.bg/bryuksel-predlaga-12-mesechno-otlagane-na-brekzit-n189147", "text": "Брекзит да бъде отложен с 12 месеца – това ще предложение ще отправи към Великобритания председателят на Европейския съвет Доналд Туск , разкри високопоставен източник в ЕС, цитиран от БНР.  Според Туск по този начин Лондон няма да може да иска постоянно отлагане на „развода“, а е и решение, което може да бъде взето преди 12 април-датата, до която Обединеното кралство трябва да представи пред Брюксел своя вариант за действие, ако иска да избегне Брекзит без сделка. Припомняме, че Брюксел обяви, че Великобритания трябва до 12 април да каже дали ще участва в изборите за Европейски парламент, в противен случай по-дългото отлагане на Брекзит може да се окаже невъзможно. Днес във Великобритания продължават преговорите между Консервативната и Лейбъристката партия за намиране на изход от кризата около Брекзит. Междувременно в Лондон продължават партийните преговори за постигане на приемливо споразумение за Брекзит. Главният юридически съветник на правителството Джефри Кокс предупреди партиите, че ако не успеят да се договорят, отлагането трябва да е за по-дълго време.", "date": "2019.04.05", "title": "Брюксел предлага 12-месечно отлагане на Брекзит"}
{"url": "https://duma.bg/slagat-na-trupcheta-sporniya-zakon-za-taksa-gradushka-n189080", "text": "Спорният законопроект на властта за превенция от неблагоприятните климатични събития, който стана известен като закона за борба с градушките, се поставя на \"трупчета\" и ще бъде доработван. Той беше внесен за разглеждане в парламентарната комисия по земеделие, но депутатите не са го гласували. Явно властта се е уплашила заради сериозния отпор, който имаше срещу него както от страна на най-големите браншови организации в земеделието, така и от опозицията. Депутатите от \"БСП за България\", членове на агрокомисията, излязоха с остро становище по законопроекта.  Законът предвижда агенцията за борба с градушките да се преобразува в държавно предприятие. И освен с ракети, градоносните облаци да се разбиват и със самолети. Властта предлага новата система да обхваща 90 на сто от обработваемите земи, а така също и част от урбанизираните територии. Най-скандалното е, че финансово се натоварват единствено земеделците.  Първоначалният вариант на проекта предвиждаше земеделците да плащат такса \"градушка\" 50 ст. на дка, а застрахователите - отчисления от 0,8% годишно от имуществените застраховки. Целта беше двойно да се увеличи бюджетът за борба с градушките - от 13 млн. лв., давани от държавата, на 28 млн. лв. Властта обаче внесе в парламента съвсем друг вариант. С него финансовият ангажимент на застрахователите отпадна, същевременно обаче вноската за земеделците бе увеличена на 75 ст. на дка. От Националната асоциация на зърнопроизводителите и Асоциацията на земеделските производители възразиха срещу закона и заявиха, че не е справедливо само те да плащат данък \"градушка\". Според земеделците застрахователите и общините също трябва да плащат, защото и градските територии ще бъдат защитени от градушки. Властта обаче, вместо да оттегли спорния законопроект, го замразява и тепърва ще прави дебати по него, каквито досега нямаше, и работни групи, в които заедно със земеделския бранш да се направят промени в текстовете. Този закон няма бъдеще, той не може да бъде преработен, трябва да бъде напълно оттеглен, коментира пред ДУМА депутатът от БСП и зам.-председател на парламентарната комисия по земеделие проф. Светла Бъчварова. Направили са една машина за източване на пари, заяви тя. Бъчварова първа алармира, че законът е калпав и с него държавата ще събира единствено от земеделците по 23-24 млн. лв. годишно, за което даже няма финансова обосновка в законопроекта. Според депутата държавата първо трябва да изгради новата система, а чак след това да иска такси и то при стриктна финансова обосновка.", "date": "2019.04.05", "title": "Слагат на \"трупчета\" спорния закон за такса \"градушка\""}
{"url": "https://duma.bg/kratki-novini-n189072", "text": "В \"Стратегия за международен контрол на наркотиците\", изготвен от Държавния департамент на САЩ за 2019 г., Албания е окачествена като \"източник на канабис и като транзитна страна в трафика на кокаин и хероин, който се командва предимно от организирани престъпни елементи, пренасящи наркотици от страните източници до европейските пазари\" пише в. \"Таймс ът Тирана\". \"Официалната корупция прониква на всяко равнище и подхранва среда, в която наркотрафикантите имат възможност да действат безнаказано\", посочва се в документа.  На представителите на украинската \"нова църква\" е възложено да се молят за победа на Петро Порошенко на президентските избори в Украйна, разкри по телевизия \"Еспресо\" зам.-председателката на парламента Оксана Сироид. \"Оказва се, че администрацията на президента звъни по църквите и обясняват как правилно да се извършват молитвитe, за да победи сегашният президент на изборите\", добави тя. Вторият тур на вота е на 21 април. Порошенко има 15% от първия тур, а съперникът му Владимир Зеленски 30 процента. Председателят на комисията в Конгреса по въпросите на дома и средствата Ричард Нийл официално е поискал данъчните декларации на президента Доналд Тръмп от Службата за вътрешни приходи, предаде Си Ен Ен. Става дума за декларации от 2013 до 2018 г., както и за 8 стопански обекта на президента на САЩ. Телевизията отбелязва, че започва нова битка с администрацията на Белия дом, която може да се проточи с години.   Експертката Морган Ортегус по въпросите на националната сигурност на телевизия Fox News оглави пресслужбата на Държавния департамент. Тя е работила и в пресслужбата на Агенцията за международно развити на САЩ (USAID), и като аналитик в Управлението за разузнаване и анализи на Министерството на финансите. ", "date": "2019.04.05", "title": "Кратки новини"}
{"url": "https://duma.bg/spad-v-doverieto-kam-aliansa-n189101", "text": "Налице е спад в доверието на населението на ЕС към НАТО, съобщиха медиите, позовавайки се на допитване на социологическия институт YouGov. Анкетата е направено по повод 70-годишнината на Алианса.  През 2017 г. членството на Германия в НАТО бе одобрено от 68% от немците, докато тази година одобрението е паднало до 54 на сто. Във Великобритания за същото време привържениците на Алианса са паднали от 73 до 59 процента, във Франция от 54 до 39 на сто. Отслабнали са симпатиите и в Скандинавия, макар и не толкова силно: в Дания спадът е от 80 до 70%, а в Норвегия от 75 до 66 на сто, съобщава \"Дойче веле\". В САЩ се запазва съотношението на 44% привърженици срещу 47\" противници, което е в сила от 2017 година. ", "date": "2019.04.05", "title": "Спад в доверието  към Алианса"}
{"url": "https://duma.bg/zapochva-elektronnata-registratsiya-na-vsichki-targovtsi-na-tsigari-n189076", "text": "От 20 май 2019 г. в целия ЕС влиза в сила новата система за наблюдение и проследяване на цигари и тютюн за пушене. Всяка потребителска опаковка на цигари и тютюн за пушене, произведена след 20 май 2019 г., ще бъде маркирана с уникален код, предупредиха от Българската асоциация на тютюневата индустрия. Системата изисква всички търговци на едро и на дребно да се регистрират, за да получат свои кодове за търговското си дружество, за всеки свой магазин или склад.  Според Закона за тютюна, тютюневите и свързаните с тях изделия издател на уникални идентификатори е печатницата на БНБ. Регистрацията на търговците ще се извършва само по електронен път, а началната дата е 15 април. Всеки търговец трябва да подаде онлайн заявление на интернет страницата, за да получи по един идентификационен код за икономически оператор и за обекти, които той управлява. От Българската асоциация на тютюневата индустрия призовават всички търговци на дребно на тютюневи изделия да се регистрират максимално бързо с цел безпрепятствено преминаване към прилагане на новите изисквания на системата за проследяване, които влизат в сила от 20 май 2019 г.", "date": "2019.04.05", "title": "Започва електронната регистрация на всички търговци на цигари"}
{"url": "https://duma.bg/%E2%80%9Echista-energiya%E2%80%9C-n189077", "text": "Европейският пакет „Чиста енергия“ и произлизащите от него политики в сектор енергетика обсъждаха  в Стара Загора представители на Европейската въглищна асоциация ЕВРОКОЛ, еколози, инвеститори и синдикалисти. Дискусията бе съпроводена от протест в защита на въглищния басейн \"Марица Изток\".  ", "date": "2019.04.05", "title": "„Чиста енергия“"}
{"url": "https://duma.bg/madona-shte-pee-na-evroviziya-za-1-mln-n189057", "text": "Поп звездата Мадона ще се съгласи да участва на тазгодишния конкурс за песен на \"Евровизия\" в Тел Авив, ако получи хонорар от 1 млн. долара, съобщи порталът Ynet. Сумата трябва да бъде платена лично от милиардера Силван Адамс. Също така израелските медии съобщават, че той е водел преговори с националната телевизия и е решил цената за участие на световната мега звезда да бъде за негова сметка. Конкурсът за песен на \"Евровизия\" ще се проведе от 14 до 18 май, като в момента текат подготовките, а специалните гости все още не са ясни. Имаше слухове, че церемонията ще води известният модел Бар Рафаели, но се спряга и името на актрисата Гал Гадот, позната от филма \"Жената чудо\".", "date": "2019.04.05", "title": "Мадона ще пее на \"Евровизия\" за $1 млн."}
{"url": "https://duma.bg/stoltenberg-ne-iskame-nova-studena-voyna-n189102", "text": "\"Не искаме нова надпревара по въоръжаването. Не искаме нова Студена война\", заяви генсекът на НАТО Йенс Столтенберг в Конгреса на САЩ по повод 70-годишнината на НАТО. \"Не искаме да изолираме Русия. Ние искаме по-добри взаимоотношения с Русия\", каза още той, като призова алиансът да се подготви за края на договора между САЩ и Русия за ракетите със среден и малък обсег. НАТО няма да разполага още ядрени ракети в Европа, добави той.   На свой ред германският външен министър Хайко Маас заяви, че НАТО не трябва да прекъсва каналите за диалог с Москва. Той апелира за редовни заседания на Съвета НАТО-Русия. \"Само така може да се минимизират рисковете от нежеланата военна конфронтация с катастрофални последици\", каза той.    А Соломон Паси пак се обяви за ядрено оръжие в България. По думите му  на страната й трябвали нови ВМС бази с \"ядрено оръжие, защото ядреното оръжие е едно много спокойно оръжие\".  ", "date": "2019.04.05", "title": " Столтенберг: Не искаме   нова Студена война"}
{"url": "https://duma.bg/rosatom-s-namerenie-da-uchastva-v-targa-za-belene-n189078", "text": "Държавната корпорация \"Росатом\" засега не е подала заявка за участие в избора на инвеститор в АЕЦ \"Белене\", но има намерение да участва, е заявил пред журналисти в Москва шефът на ядрения концерн Алексей Лихачов, цитиран от руската агенция \"Интерфакс\". Лихачов е говорил пред журналисти, но други руски медии не тиражират подобна информация. \"Все още не сме формулирали нещо официално, но смятаме да участваме\", казал Лихачов. Търгът за избор на стратегически инвеститор в ядрения проект бе обявен на 11 март като кандидатите имат 90 дни да заявят интерес за участие като стратегически инвеститор, като миноритарни акционери или да поискат да сключат договор за дългосрочно изкупуване на електроенергията от бъдещата ядрена мощност. Не се посочва Лихачов да е казал нещо повече по темата с АЕЦ \"Белене\".", "date": "2019.04.05", "title": "\"Росатом\" с намерение да участва в търга за \"Белене\""}
{"url": "https://duma.bg/yunker-bez-poveche-otlaganiya-na-brekzit-n189103", "text": "Председателят на Еврокомисията Жан-Клод Юнкер заяви, че няма да има повече краткосрочни удължавания, след като крайният срок от 12 април настъпи, съобщава в. \"Политико\". \"Ако камарата на общините излезе с позиция до тази дата, удължавания и кратки удължавания няма да бъдат възможни\", каза той пред Европарламента. \"След 12 април ние рискуваме да подкопаем правилното протичане на европейските избори и функционирането на Европейския съюз\", заяви Юнкер. Той също добави, че сценарият за излизане без сделка на 12 април е \"все по-вероятен\". Ръководителят на Комисията заяви, че ЕС се подготвя да добави \"политическа гъвкавост към Политическата декларация\" и Комисията ще трябва да изчака да приключат разговорите между британския премиер и лидера на опозицията. По-рано Юнкер и германският канцлер Ангела Меркел заявиха готовността си да се борят до последно за излизането на Великобритания със сделка.  В сряда вечерта британските депутати гласуваха закон, който принуждава правителството да иска отлагане на \"Брекзит\" след настоящия краен срок 12 април. Въпросното гласуване бе опит да бъде избегнато излизане на Великобритания от ЕС без сделка. Законопроектът, представен от лейбъристката Ивет Купър, бе приет от Камарата на общините само за ден. Той бе одобрен само с един глас мнозинство - 313 гласа \"за\" срещу 312 \"против\". Сега законопроектът ще премине в горната Камара на лордовете за окончателно одобрение в четвъртък, предаде АФП. Там обаче законопроектът вероятно ще срещне съпротива от някои висши фигури сред консерваторите.  Също така ЕС ще трябва да реши дали да предостави такова удължаване. Гласуването идва, след като Тереза Мей разговаря с Джеръми Корбин по \"Брекзит\". Дискусиите между лидерите, които се опитват да постигнат споразумение за пътя напред, бяха описани като \"конструктивни\", но Корбин добави, че те са \"неубедителни\". Лидерът на лейбъристите заяви след срещата, че позицията на премиера не е \"толкова променена, колкото [той] е очаквал\". Междупартийните преговори предизвикаха силни реакции от страна на депутатите от двете страни, а в сряда двама министри подадоха оставка.", "date": "2019.04.05", "title": " Юнкер: Без повече отлагания на \"Брекзит\""}
{"url": "https://duma.bg/balgarinat-dalzhi-edna-sredna-zaplata-n189075", "text": "Средната сума на дълговете на българина се увеличава и за 2018 г. достига 1161 лв. на фона на 775 лв. през 2017 г. С това стойността му се доближава до средната брутна работна заплата за изминалата година. Най-рискови длъжници през миналата година са били мъжете на около 30 години. Това сочи проучването на Асоциацията на колекторските агенции в България. Нейният председател Райна Миткова твърди, че с около 50% е спадът на възложени за събиране случаи на необслужвани дългове през миналата година, когато са били 1 221 227 срещу 2 633 192 през 2017 г. Спадът е функция на благоприятната икономическа обстановка. Потребителите получават стабилни доходи и съответно могат да обслужват по-добре задълженията си. От друга страна, кредитиращите институции изградиха вътрешен ресурс за събиране на задължения или започнаха да продават на един по-ранен етап, коментира Миткова.  Освен това потребителите на бързи кредити намаляват от 30% на 19% през миналата година, показва още проучването. Според него небанковите финансови институции предпочитат да продават лошите кредити по-рано, вместо да събират задълженията си. Следващият по обем дял в разпредeлението на кредиторите за периода заемат телекомуникационните компании с 15% от дълговете, обработвани от колекторските агенции. През 2017 г. телекомите са представлявали малко над 21% от общия брой кредитори. ", "date": "2019.04.05", "title": "Българинът дължи една средна заплата"}
{"url": "https://duma.bg/rastezh-ot-33-v-sledvashtite-tri-godini-predvizhda-mf-n189079", "text": "Министерството на финансите предвижда 2019 г. да е последната с бюджетен дефицит, а от догодина ще планира бюджет с излишък - 0,4% от БВП за 2020 г., 0,2% от БВП за 2021 г. и 0,1% от БВП за 2022 г. Това е записано в проекта за средносрочна бюджетна прогноза до 2022 г., публикувана за обществено обсъждане. Прогнозата на министерството е за растеж на БВП от 3,3% годишно през следващите три години, безработица от 4,1% през 2020 г. и 4% през следващите две, както и намаляваща средногодишна инфлация от 2,5% към 2,1%. В периода 2020-2022 г. растежът на заетостта се очаква да се забави и постепенно да премине към намаление от 0,1% през 2021 г. и 0,3% през 2022 г. Обяснението е в негативните демографски тенденции, които рефлектират в намаление на работната сила. Освен това бързо се изчерпвал и свободният трудов ресурс от безработни и обезкуражени лица (които искат да работят, но не вярват, че ще намерят работа). Коефициентът на безработица ще продължи да намалява до около 4% през 2021-2022 г. Прогнозата на финансовото министерство е инфлацията да намалява заради очакваното намаление на международните цени на петрола, стабилизирането в цените при останалите суровини, като и от по-бавното нарастване на вътрешното търсене. Възможно е в прогнозния период да има повишение на някои от цените на стоките и услугите с административни цени, предупреждава ведомството. Не се предвижда промяна в данъците за гражданите и бизнеса. Прогнозата предвижда административно увеличение на минималната заплата на 610 лв. от 1 януари 2020 г. и на 650 лв. от 1 януари 2021 г., както вече беше съобщено, а през 2022 г. размерът от 650 лв. ще се запази. Максималният осигурителен доход през целия период се очаква да е 3000 лв. Не се залагат промени на периода на изплащане на паричното обезщетение за бременност и раждане - 410 дни, нито на размера на обезщетението за отглеждане на дете до 2-годишна възраст - 380 лв.", "date": "2019.04.05", "title": "Растеж от 3,3% в следващите три години предвижда МФ"}
{"url": "https://duma.bg/zapadnite-balkani-premahvat-rouminga-n189073", "text": "Северна Македония, Сърбия, Черна гора, Албания и Босна и Херцеговина подписаха в Белград договор за пълно премахване на роуминга помежду им, предаде агенция МИА. Съгласно договора от това лято цените на роуминга в тези страни ще започнат постепенно да намаляват до пълното премахване на роуминга към средата на 2021 г. Документът беше подписан в рамките на Дигиталната среща на високо равнище на Западните Балкани в Белград. Еврокомисарят за цифрова икономика и цифрово общество Мария Габриел, която присъства на срещата, изтъкна, че следващата стъпка е постигане на същото споразумение, но този път с ЕС.", "date": "2019.04.05", "title": "Западните Балкани премахват роуминга "}
{"url": "https://duma.bg/prihodite-si-v-nap-sa-deklarirali-370-hil-firmi-n189074", "text": "Приходите си в НАП са декларирали 370 хил. фирми, а срокът за подаване на годишния отчет за дейността пред НСИ изтича на 5 април, съобщава Националната агенция за приходите (НАП). Приблизително 12 хил. от тях са го направили без посочване на входящия номер на годишния отчет за дейността заради временно забавяне поради технически причини в системата. Компаниите, които не са успели да подадат отчета, трябва да го направят до днес в полунощ в информационната система \"Бизнес статистика\" на НСИ. Данните ще бъдат служебно предадени на НАП, без да се налага фирмите да правят нещо допълнително. Ще бъдат изпратени писма на всички, за които липсват данни за входящ номер на годишния отчет за дейността.", "date": "2019.04.05", "title": "Приходите си в НАП са декларирали 370 хил. фирми"}
{"url": "https://duma.bg/datata-n189064", "text": "1753 - ОСНОВАН Е БРИТАНСКИЯТ МУЗЕЙ. Става един от най-големите и най-богатите в света, след като д-р Ханс Слоън преотстъпва на страната огромната си колекция. Той е бил лекар и учен и е събирал литература и произведения на изкуството. Парламентът решава да съхранява тази колекция под името Британски музей. Тогава музеят се помещава в къща в лондонския кв. \"Блумсбъри\" и отваря вратите си на 15 януари 1759 г. Поради непрекъснато нарастващия обем на колекцията, а също и поради големия брой посетители, през 1824 г. било решено музеят да се премести в нова, по-голяма, специално построена за него сграда. 1794 - ЕКЗЕКУТИРАН Е ЖОРЖ ЖАК ДАНТОН, ФРЕНСКИ ОРАТОР, ДЪРЖАВНИК И ПОЛИТИК (Р. 1759 Г.). Една от водещите фигури на Великата френска революция. Член на Парижката комуна. В новата република става министър на правосъдието и фактически оглавява Временния изпълнителен съвет. През март 1794 г. Дантон и негови последователи са задържани и обвинени в заговор за преврат и сваляне на правителството. Дантон е гилотиниран в Париж. 1886 - ПОДПИСАН Е ТОПХАНЕНСКИЯТ АКТ, С КОЙТО СЪЕДИНЕНИЕТО НА БЪЛГАРИЯ ПОЛУЧАВА МЕЖДУНАРОДНО ПРИЗНАНИЕ. В двореца Топхане в Цариград подпис под спогодбата слагат посланиците на Великите сили, великият везир Кямил паша и министърът на външните работи и изповеданията на България Илия Цанов. Негова е заслугата Бургас и околията да принадлежат към новосъздадената държава, както и да отпадне правото на султана да праща свои войски в случай на вътрешни размирици. 1901 - РОДЕН Е ИВАН КОЗАРЕВ, ПЪРВИЯТ ПАРТИЗАНИН В БЪЛГАРИЯ (УМИРА 1944 Г.). Участва в Септемврийското въстание от 1923 г. в Разложкия край. След създаването на ВМРО (обединена) през 1925 г. става неин член. Заради тази си дейност многократно е арестуван. В началото на 1941 г. минава в нелегалност и така дава началото на партизанското движение не само в България, но и на Балканите. През юли с.г. заедно с Никола Парапунов създава в околностите на Разлог първата партизанска чета. Приема партизанско име Балкан. Загива нелепо от куршум на приятел близо до родното си с. Добринище. 1908 - РАЖДА СЕ ХЕРБЕРТ ФОН КАРАЯН, АВСТРИЙСКИ ДИРИГЕНТ (УМИРА 1989 Г.). Един от най-изявените през втората половина на ХХ в. В. \"Ню Йорк Таймс\" пише за него, че е \"вероятно най-известният диригент в света и една от най-могъщите фигури на класическата музика\". През 1983 г. ЮНЕСКО учредява Международна награда на името на Караян. 1994 - УМИРА КЪРТ КОБЕЙН, АМЕРИКАНСКИ РОК МУЗИКАНТ (Р. 1967 Г.). Вокалист на рок групата \"Нирвана\". Музиката й се свързва с истинското начало на грънджа, въпреки че съществува като стил много преди нея. Гръндж музиката внушава отричане от комерсиализма и търси подчертания индивидуализъм у всеки.", "date": "2019.04.05", "title": "Датата"}
{"url": "https://duma.bg/golyama-drama-v-dolinata-na-golyamata-himiya-n189065", "text": "Преди около месец излезе информация, че частен съдебен изпълнител продава луксозното имение на Николай и Евгения Баневи в столичния квартал \"Бояна\". Къщата е разположена върху парцел с площ 11 486 кв.м, а разгърнатата й застроена площ е 2869 кв.м. Сградата се състои от двуетажно жилище и басейн, свързани с топла връзка помежду им, става ясно от обявата. Къщата стана публично известна, след като Специализираната прокуратура показа снимки и видео от нея. Това се случи миналата година при образуването на досъдебно производство срещу Баневи във връзка с фалиралия завод \"Полимери\". А щом стане дума за този завод, човек някак неволно го свързва с Девненския промишлен комплекс, известен още като Долината на голямата химия, част от която беше и той. Строителството на промишления комплекс започва през 1948 г. и продължава с усилени темпове 25 години. Той е сред най-големите обекти на индустриалното строителство в социалистическа България. Вероятно по мащаби може да му съперничи само АЕЦ \"Козлодуй\". Заводите край Девня произвеждат електроенергия, цимент, захар, но най-вече химически продукти - сода, торове, полимери и вещества, които се влагат в други химически производства, като солна киселина, хлор. В началото на 80-те години на миналия век те дават близо една пета от продукцията на химическата промишленост у нас. Освен за вътрешния пазар производството е предназначено за износ по т.нар. второ направление. Един от най-важните сектори, развивани в Девненската долина на голямата химия, е производството на поливинилхлорид. Първият завод е официално открит през 1964 г., а през 1975 г. започва строителството на втори завод за хлор и поливинилхлорид. Той е обявен за най-големия строеж на химическата промишленост през седмата петилетка. Заводът е открит през 1980 г. Той произвежда опасните сода каустик, солна киселина, хлорна вар, карбид, винилхлорид и емулсионен поливинилхлорид и е един от малкото за времето си български химически заводи, в които голяма част от процесите са автоматизирани, а параметрите на най-важните процеси се следят с компютри.  Само пет години след пуска си заводът вече се нуждае от цялостна оздравителна програма, защото е в лошо техническо състояние и има остра нужда от по-квалифицирани кадри. През 80-те години, когато значението на девненското химическо производство като източник на конвертируема валута нараства и Долината на голямата химия работи на пълни обороти, монтираното там скъпоструващо оборудване остава недоокомплектовано с резервни части, особено когато се налага те да са внос по второ направление. Официално за Девненската низина се говори с гордост и суперлативи като за Долината на голямата химия, но тя се сдобива и с друго неофициално название - Долината на бавната смърт. Наричат я така заради условията на тежък труд и повсеместното замърсяване на водата и почвата. Девня започва да се изгражда като втори Димитровград. През 1969 г. Девня е обявена за град. От 70-те години насам огромните нужди на девненските предприятия от работна ръка вече се задоволяват предимно за сметка на трудовата миграция на преобладаващата част от работниците. Те пътуват до местоработата си от Варна или други селища в района. Вредните условия на труд обаче не се подобряват съществено и вместо това се компенсират с допълнително заплащане, безплатна храна и социални придобивки, като достъп до санаториално лечение, облекчен режим на отпускане на ведомствени жилища и най-вече с възможността за бързо придобиване на варненско жителство. Въпреки това в Девня много трудно се задържат квалифицирани работници и специалисти.  На 1 ноември 1986 г. Девня е разтърсена от мощна експлозия. Ударната вълна е усетена в отстоящата на близо 30 км Варна, където е регистриран трус от 3-та степен по скалата на Рихтер. Взривен е новият завод за хлор, винил и поливинилхлорид - едно от най-големите и най-модерни подобни предприятия в света. Детонацията унищожава напълно цеха за винилхлорид и отнема живота на двадесетина души.  Мащабите на трагедията са щели да бъдат неимоверно по-големи, ако канцерогенният поливинилхлорид не се бил запалил, предотвратявайки по този начин оформянето на отровен облак, които би натровил още неизброимо множество от хора. По предложение на предприятия от близкия град Белослав започва инициатива за набиране на средства за възстановяването на взривилия се завод, а ранените работници получават бележки да си купят без ред телевизор \"Велико Търново\". Въпреки направените експертизи и досега остават съмнения за причините, довели до тежката авария. Съществуват две хипотези: сгрешена концепция при проектирането на завода или саботаж заради вървящия тогава възродителен процес. По време на масовата приватизация заводът става собственост на скандалния бизнесмен Николай Банев, чрез индустриален холдинг \"АКБ Форес\" с името \"Полимери\"- Девня. Вече преименуваното и приватизирано през 1998 г. дружество \"Полимери\" агонизира близо петнадесет години. В средата на 2010 г. заводът спира работа окончателно, а на 12 декември 2012 г. Варненският окръжен съд го обявява в неплатежоспособност.  След това заводът \"Полимери\" бе купен от пловдивската \"Хъс\"- фирма за производство и търговия с метали. В момента край Девня се намират най-големите химически заводи на страната - приватизираните \"Солвей Соди\" АД, който произвежда калцинирана сода, и \"Агрополихим\" АД за азотни торове. Строителната промишленост е представена с производство на строителни материали - \"Девня Цимент\" АД.  Хранително-вкусовата промишленост е представена от \"Девненски захарен завод\" ЕООД. До 1944 г. в България работят 82 химически предприятия със 7300 работници. От тях 20 са за производство на сапун, 11 за грес, 3 за глицерин, 3 за бакелит, 4 за син камък, 11 за терпентин, няколко за каучукови изделия - 2 млн. гумени изделия, от които 1,8 млн. чифта галоши. През 1946 г. общата стойност на продукцията на химическата промишленост е около 4 млн. лева. Първият голям социалистически строеж в България е азотно-торовият завод в Димитровград. С неговото изграждане през 1948-1951 г. се полага началото на тежката химическа промишленост. Химическата промишленост достига своя връх през осемдесетте години, когато общата промишлена продукция се изчислява на 7,5 млрд. лева. Внедрени са около 2360 нови и усъвършенствани технологии. Съвкупната печалба се увеличава на 2,22 млрд. лева, основните фондове - от 200 млн. лева на 5,2 млрд. лева, работните места - от 7500 на 132 560. Износът на Запад надхвърля 900 млн. долара, а в социалистическите страни - 1 млд. преводни рубли. Производителността на труда през този период нараства над 20 пъти. Химическата промишленост през 1985-1989 г. разполага с 9,5% от основните фондове на страната, с 3% от промишления персонал и дава около 15% от промишлената продукция, около 30% от валутните постъпления в долари и около 25% от общите постъпления в бюджета.", "date": "2019.04.05", "title": "Голяма драма в Долината на голямата химия"}
{"url": "https://duma.bg/vazroditelniyat-protses-na-straha-n189066", "text": "Историята не учи - иначе тя нямаше да се повтаря, а ние щяхме да сме умни и да не приличаме на себе си. Но пък познаването на миналото дава гордост и стабилност. Тревогите на настоящето се преодоляват по-леко, щом си дадем сметка, че светът не започва с нас и не сме сами. А нея, надеждата, все се опитват да я стъпчат. Всякакви негодяи ни уговарят, че трябва да се срамуваме от своя произход. Навярно този е най-големият грях на управляващите. Някак може да се разберат мотивите за техните решения, довели до разрушаването на държавата - завалиите за това получават заплати от господарите. Но е непростим яростният им стремеж да разединят обществото и да унищожат нашите простички и ясни национални ценности.  Напоследък, покрай достлука с ДПС и скандалите с намесата на Турция в законите ни, с пагубно пакостничество се захванаха даже белобради духовни пастири. Не устояха и те на мириса на лесни пари. Един представител на най-мирната религия, беше по-ербап пред камерите и не пропусна да отправи закана за разрушаването на етническия мир, ако не се опростят дълговете му. В помислите си тези уважаеми персони витаят високо сред ангелите и явно забравят, че тленните им тела се намират в светската Република България - нашето отечество, пред чиито закони всички са равни, поне на хартия. А от заплахи свише не се впечатляваме - премного сме изживели ние и прадедите ни. Макар историческата наука да борави с факти, не е трудно конкретни събития да бъдат пренаредени и прочистени - за това е нужно само да не притежаваш съвест. Така в един прекрасен момент широката публика се сдобива с ново официално минало, в което причините са заметени под килима, а следствията са превърнати в идоли, пред които ни карат да се каем и да треперим от страх. Добре, че има родова памет, която да ни пази като личности! Ала колко ли дълго тя може да просъществува? Събитията у нас в средата на 80-те години на миналия век си имат първопричина. Именно тогава югоизточните ни съседи издигат лозунга, че всички мюсюлмани са турци. Тяхното военно разузнаване работи усилено сред нашите сънародници с промито самосъзнание. Подготвя се обявяването на автономия на територии в Североизточна и Южна България. В селата се издигат турски знамена, на говорещите на български език в тези райони се гледа с неприкрита неприязън - наричат ги гяури, в магазините не им дават даже хляб. По места се създават тайни комитети - сред задачите им е и съставянето на списъци с имената на неудобните, които да бъдат ликвидирани първи при избухването на размириците. Извършени са терористични актове: пожари, саботажи в промишлеността и селското стопанство, вземане на заложници, взривяване на бомби. Мнозина са убити. В тази тежка ситуация отговорните органи и момчетата от Вътрешни войски свършват добра работа и защитават родината. Случилото се тогава е част от кампанията, водена от Запада срещу нас. Целта им е обществото да бъде разядено отвътре чрез изграждането на пета колона. Обикновените хора биват използвани в мръсните игри на бъдещите ни господари. Сега над запуснатите села в Шуменско и Родопите се издигат минарета. Но преди разрухата десетилетия наред е била водена политика за приобщаването към обществото на стремящите се към самоизолация групи от българския народ. В техните райони се строят училища и заводи, развива се културно-просветителска дейност. Мнозина от лидерите на ДПС и Главното мюфтийството вероятно дължат своя успешен старт в живота, включително и дипломите си за висше образование, на преференциите, които са им предоставени от тогавашната народна република. На 9 март по новините бе споменато мимоходом за годишнината от атентата при гара Буново. На този ден през 1985 г. протурски терористи взривяват влак и убиват седем човека. БПЦ и Главното мюфтийството предпочетоха да преговарят за пари, а не да почетат с кратка молитва паметта на невинно загиналите, на своите съграждани. Колкото до мълчанието на политиците за това страшно събитие - с тях всичко е ясно, те отдавна са се отрекли от народа. Мнозина ровят с мръсните си пръстчета в родната история, мъчат се да ни объркат и разделят по социален и религиозен признак. И нека тези подлеци да вървят на... Майорка например или някъде по-далеч! Те не са наши. Нито пък ние сме тяхна безправна рая. И докато ни е писано, ще останем на тази земя - добри и по своему лоши, търпеливи и силни, понякога малко лениви и доста брадясали, невярващи, но бленуващи за нещо добро - такива, каквито сме. Ние, народът на България. Само тази надежда остава. За да ни има като човеци, трябва да помним миналото и да пазим държавата си.   ", "date": "2019.04.05", "title": " Възродителният процес на страха "}
{"url": "https://duma.bg/umnik-gyuro-sabira-detsata-v-teatar-vesel-n189105", "text": "В съботния афиш на куклен театър \"Весел\" на 6 април от 11 ч. в читалище \"Искра\" във Велико Търново театърът домакин посреща гости от света на Елин Пелин. Приказната история ще бъде разказана от театралите на Държавния куклен театър в Търговище. Режисьор е Pyмeн Гaвaнoзoв, cцeнoгpaфиятa e дeлo нa Cтaниcлaвa Kpъcтeвa, а opигинaлнaтa мyзикa - нa Cтoян Пaвлoв-Cтyнджи. В актьорския ансамбъл са Деница Славева, Мартина Нацкова и Pycaн Cтaмeнoв, със специалното участие на Христо Колев - познатия на децата Бате Ицо от телевизионния формат \"Рисувани приказки\".", "date": "2019.04.05", "title": "\"Умник Гюро\" събира децата в театър \"Весел\""}
{"url": "https://duma.bg/plener-i-izlozhba-v-s-garmen-organizira-astri-n189106", "text": "Една идея, възникнала спонтанно миналата есен, е на път да бъде осъществена. Тя се роди от специалната атмосфера на с. Гърмен в Западните Родопи и къщата за гости \"Гърмен хилс\". Заедно, нейният стопанин Кристоф и ние, от галерия \"Астри\", направихме поредица от културни събития, информира Вихра Пешева. От 1 до 7 април се провежда пленерът \"Гърмен хилс\" и \"Астри\", като група художници рисуват на място. На 6 април от 10 до 22 ч. е първият ден на отворените врати, ще бъде подредена и първата изложба в артистичното пространство на бившата плевня, с картини, нарисувани по време на пленера. Ще има и творби, правени в ателиетата на художниците Иван Кънев, проф. Васил Вълев, Любен Генов, Мария Райчева, Петя Денева и Теодора Дончева. Изложбата ще може да бъде разглеждана и през следващите няколко седмици.", "date": "2019.04.05", "title": "Пленер и изложба в с. Гърмен организира \"Астри\""}
{"url": "https://duma.bg/koalitsiyata-gerb-dps-i-obedineni-patrioti-se-prenese-i-v-tsik-n189156", "text": "\"Коалицията ГЕРБ, ДПС и \"Обединени патриоти\" се пренесе и в ЦИК. Доказателство за това са решенията им за служебно назначаване на районни избирателни комисии  се казва в позиция на Изпълнителното бюро на БСП, разпространена от партийния пресцентър. От БСП посочват, че без аргументи и силово, се отстраняват представителите на опозицията от ключови позиции. Резултатите от последните заседания са, че от 31 РИК - 29 са с председател от ГЕРБ, отбелязват социалистите и посочват за сравнение, че съотношението на представителите на ГЕРБ и БСП, вътре в самата ЦИК, е 7 към 6. \"Въпреки изискванията за запазване на съотношението между парламентарно представените партии и коалиции, и без да зачита многобройните проведени по закон консултации, ГЕРБ, с помощта на представителите на ДПС и ОП, си осигурява пълен контрол върху районните избирателни комисии\", се казва в позицията на БСП. \"Затиснати от \"Апартаментгейт\" и срива в общественото доверие, статуквото търси начин да оцелее чрез контрол и манипулации\", коментират от левицата. \"Няма да позволим това да се случи и ще защитаваме правата и демокрацията, в това число пред съда\", заявяват от БСП. ", "date": "2019.04.05", "title": "Коалицията ГЕРБ, ДПС и \"Обединени патриоти\"  се пренесе и в ЦИК"}
{"url": "https://duma.bg/za-87-ot-balgarite-ostavkata-na-tsvetanov-kato-deputat-ne-reshava-problema-n189157", "text": "87 на сто от българите смятат, че оставката на Цветан Цветанов като шеф на парламентарната група на ГЕРБ и напускането на парламента не решава проблема, свързан със скандала \"Апартаментгейт\". 55% от участниците в експресен сондаж на \"Галъп интърнешънъл\" смятат, че в темата с апартаментите на Цветан Цветанов и др. има и морален, и законов проблем, 17% намират най-вече законов проблем, 14% намират само морален проблем, а 6% не намират проблем. Останалите се колебаят. На този фон 45% от анкетираните смятат, че е БСП най-вероятно ще изпревари ГЕРБ на изборите. Над 1/3 от потенциалния електорат на ГЕРБ в сондажа е разколебан в намеренията си да гласува и сега за тази партия. Явно влиянието на продължаващия скандал е сериозно, сочат данните на \"Галъп интернешънъл\". В сондажа е засегната и темата за вероизповеданията. Според данните 77 на сто от запитаните не одобряват да се опрощават дългове на вероизповеданията. 13 процента са на обратното мнение и заявяват своето одобрение, а 10 на сто не могат да преценят. Това показва, че според българите решението тази идея да се преразгледа и прецизира е било в правилна посока, коментират социолозите. В годината на избор на нов главен прокурор става важен и въпросът кой от главните прокурори се е справил най-добре с работата си, според българите, отбелязват социолозите. Въпреки слабата запознатост и традиционен негативизъм, все пак се наблюдават и положителни оценки, като най-много такива събира настоящият главен прокурор - Сотир Цацаров, посочен от 21 на сто, посочват от \"Галъп\". Борис Велчев се е справил най-добре с работата си според 16 на сто от запитаните. Иван Татарчев посочват 7 на сто, а 5 на сто - Никола Филчев. 45 на сто от запитаните виждат реален напредък в борбата с контрабандни цигари у нас и го отчитат като положителен факт. Според 19 на сто, обаче, няма реален напредък, висок е и процентът на хората, които се колебаят - 36 на сто. Според данните мнозинството от 69 процента от българите са на мнение, че адвокатите в страната трябва да са напълно независими от властта и да пазят интересите и тайните на клиента си. 19 на сто от запитаните са на обратното мнение и подкрепят идеята адвокатите да станат на практика агенти на ДАНС и да докладват за случаи, засягащи националната сигурност. Останалите 12 на сто се колебаят ", "date": "2019.04.05", "title": "За 87 % от българите оставката на Цветанов като депутат не решава проблема"}
{"url": "https://duma.bg/eksperti-skandalite-nababvat-kato-snezhna-topka-n189151", "text": "Наблюдаваме политическа катастрофа, която започва да прилича на снежна топка. Катастрофа, която управляващите гледат отстрани и чакат да видят кой ще е следващият. Коментарът направиха пред БНТ политологът Димитър Ганев и социологът Стефан Георгиев Коалицията не е толкова единна, колкото ни беше обяснявано година и нещо. Май месец ще бъде един много важен месец, защото тогава ще стане ясно на къде отива подкрепата за българските партии, прогнозира Стефан Георгиев от агенция АФИС. По думите му скандалът с апартаментите на властта вече наистина е минал на едно друго. Става въпрос за нападките от Валери Симеонов към министър Ангелкова. Той го определи като начин за разчистване на лични сметки. Скандалът \"Апартаментгейт\" помита всичко като лавина. Бих го определил като политическа чума, добави Димитър Ганев. Той подчерта, че отдавна не сме имали  толкова продължителен скандал – повече от две седмици не само че не заглъхва, но и излизат нови и нови факти. Винаги един скандал се е покривал с друг. Сега тази политическа чума не се знае кога ще бъде спряна. Част от обикновените българи също придобиват имоти на данъчни оценки. Имотния регистър ще се превърне сега в новите досиета, смята Ганев. Според него обществото чува само едно – списък от хора, които имат скъпи имоти и вследствие на това на предстоящите изборите на 26 май е много вероятно да има отдръпване на избиратели.", "date": "2019.04.05", "title": "Експерти: Скандалите набъбват като снежна топка"}
{"url": "https://duma.bg/proleten-grip-udrya-ushite-i-garloto-n189152", "text": "За грипен вирус, който дава усложнения, предупреждават лекари. Пролетния грип се отразява най-вече на уши, нос и гърло, коментира пред БНТ началникът на Клиниката по УНГ болести в УМБАЛ „Царица Йоанна“ – ИСУЛ проф. д-р Спиридон Тодоров. Той добави, че отделенията по „Уши, нос , гърло“ в болниците са препълнени. Според него не може да се говори  за пик на грипа, но се наблюдава \"опашка\" от инфекции, които ангажират ушите, носа и гърлото. Д-р Тодоров предупреждава, че трябва внимателно да се преценява каква е степента на увреждане на слуховия анализатор, тъй като това може да доведе до трайно намаление на слуха. Най-уязвими към следгрипни усложнения са децата и възрастните пациенти с хронични заболявания, а симптомите са висока температура, обща отпадналост, мускулни и ставни болки, болка в гърлото, запушване и секреция от носа.", "date": "2019.04.05", "title": "Пролетен грип удря ушите и гърлото"}
{"url": "https://duma.bg/i-zam-shefat-na-kpkonpi-kupil-skandalno-evtin-apartament-n189153", "text": "Шампион в купуването на евтини имоти се оказа зам.-шефът на КПКОНПИ Антон Славчев. Заместникът на Пламен Георгиев  е собственик на огромна тераса с квадратура 244 кв. м и на апартамент с обикновени размери - 63 кв. м, но с необикновена цена - 18 639 лв., или 151.27 евро за квадрат, пише в. „Сега“. Имотите са закупени през 2010-2011 г., когато цените наистина вървяха надолу, но такива дъна изобщо не са стигали. Още повече че придобивките на Славчев са в чисто нова сграда в столичния кв. \"Хиподрума\". По онова време най-популярният български \"търговец\" на имоти Цветан Цветанов продава панелка в \"Дианабад\" по 745 евро на кв. метпра, уточнява \"Сега\". Според имотната декларация на Антон Славчев остъклената тераса с площ на игрище е купена през 2011 г., като той е единият от тримата собственици. Другите са жената, с която живее - Зорница Тодорова, и брат му Светослав Славчев. Излаз към терасата, обрамчваща първия етаж на луксозната сграда на ул. \"Нишава\", имат само три апартамента и те също са собственост на двамата братя и на спътницата на Антон Славчев, разкри разследващият сайт \"БиволЪ\". За отбелязване е, че Антон Славчев е купил жилището от 63 кв. м за 18 639 лв. (според декларацията му), а брат му Светослав по същото време е взел в същата сграда ателие с площ 80 кв. м за близо 100 000 лв. За своята третина от терасата - около 81 кв. м, зам.-шефът на КПКОНПИ е платил скромните 38 000 лв. според имуществената му декларация. От това следва, че целият имот е бил придобит за по-малко от 115 000 лв. Голяма изненада идва обаче от нотариалния акт, където фигурира почти двойно по-голяма сума. Там пише, че \"материалният интерес\", върху който тримата купувачи на терасата са платили такси и данъци, е 216 419 лв. Оттук следва въпросът дали в декларацията си зам.-шефът на КПКОНПИ е спестил част от платената цена, питат от \"Сега\".", "date": "2019.04.05", "title": "И зам.-шефът на КПКОНПИ купил скандално евтин апартамент"}
{"url": "https://duma.bg/velislava-dareva-predstavya-novata-si-kniga-na-8-april-n189154", "text": "Книгата \"Атентатът'1925. Денят, в който се отвориха портите адови\" на колежката ни Велислава Дърева излезе на бял свят преди дни. Официалната й премиера ще бъде на 8 април, понеделник, от 18 часа в софийската книжарница \"Гринуич\" на бул. \"Витоша\" 37 (бившето кино \"Млада гвардия\"). Как се ражда фашизъм и как се възражда фашизъм. Как инквизицията на новото време смила хиляди съдби, тела, човеци и как герои се превръщат в чудовища. Как се ражда история и как се убива история. Как главорезите, нацизмът, гробовете и бесилките стават демокрация, а антифашизмът - престъпление и архаизъм. Тази книга преминава през десетки описани събития, хиляди документи и свидетелства на палачи и жертви – Велислава Дърева описва една документално-публицистична епопея, събрана в 200 страници. Не се подвеждайте по заглавието - \"Атентатът'1925. Денят, в който се отвориха портите адови\". То маркира само един ден - най-кървавия ден на терора, за да изгради около него, преди него и след него генезиса на българската съдба в последните 100-ина години. Премиерата на книгата  е осъществена със спомоществувателството на Делегацията на българските социалисти в Европарламента.", "date": "2019.04.05", "title": "Велислава Дърева представя новата си книга на 8 април"}
{"url": "https://duma.bg/korneliya-ninova-pitam-premiera-koya-darzhavna-institutsiya-reshi-balgariya-da-glasuva-protiv-laura-koveshi-n189159", "text": "Предстои избор на европейски главен прокурор. Имам един въпрос към премиера Борисов: кой български орган, коя държавна институция, кога и с какъв акт реши България да гласува в Съвета против кандидатурата на Лаура Кьовеши за европейски главен прокурор? Това попита лидерът на БСП Корнелия Нинова в профила си в социалната мрежа „Фейсбук“. „Европейската комисия и Европейският парламент застават зад нея. Съветът на ЕС е против, в това число и България. Защо, господин премиер? Страх?“, пише още Корнелия Нинова.", "date": "2019.04.05", "title": "Корнелия Нинова: Питам премиера коя държавна институция реши България да гласува против Лаура Кьовеши "}
{"url": "https://duma.bg/novi-sluchai-na-influentsa-po-ptitsite-v-oblast-plovdiv-n189160", "text": "Българската агенция по безопасност на храните констатира нови огнища на заболяването Инфлуенца по птиците в регистриран животновъден обект в Асеновград и в лично стопанство в село Крумово, област Пловдив. Пробите са потвърдени от Националната референтна лаборатория към Националния диагностичен научноизследователски ветеринарномедицински институт, съобщват от пресцентъра на БАБХ. Засегнатите птици в обектите са кокошки носачки. Със заповеди на Агенцията са определени действията за ликвидиране на огнищата с високопатогенна инфлуенца по птиците и срещу разпространението на инфекция сред птиците в района. Предстои хуманно умъртвяване и унищожаване на засегнатите птици, отглеждани в обектите, което ще бъде последвано от почистване и дезинфекция. Определени са 3-километрови предпазни зони и 10-километрови зони за наблюдение около констатираните огнища на заболяването. Забранено е движението на птици и продукти от тях в и от предпазните и наблюдаваните зони. В двете зони се забранява търговията и придвижването на домашни, диви и други птици и яйца за разплод, както и разселване на птици за подновяване на дивечовия запас. Ще се извършват клинични прегледи на птиците, отглеждани в останалите селища в предпазните зони и ще се проведе епизоотично проучване за причините, довели до заболяването. На този етап няма засегнати хора и няма опасност за потребителите. Яйцата не са опасни за човешка консумация. Евентуалното заразяване може да случи при пряк контакт с болни птици. С цел предотвратяване вероятността за разпространяване на заболяването при други птици, БАБХ изтегля и реализираните в търговската мрежа яйца с произход фермата за кокошки носачки. БАБХ напомня, че фуражите и суровините за тях трябва да се съхраняват в закрити помещения. По този начин се избягва възможността диви пернати да заразят фуража, а оттам и питомните да бъдат заразени с вирус.", "date": "2019.04.05", "title": "Нови случаи на Инфлуенца по птиците в област Пловдив"}
{"url": "https://duma.bg/peter-rozel-sviri-motsart-v-zala-balgariya-n189107", "text": "Немският виртуоз Петер Рьозел ще представи Концерт за пиано и оркестър, К466 от Моцарт заедно със Софийската филхармония и маестро Владимир Кираджиев на 7 април в зала \"България\". Във втората част ще прозвучат \"Картини от една изложба\" на Модест Мусоргски в оркестрация на Сергей Горчаков. Този концерт е част от едноименния цикъл, посветен на безсмъртната творба на руския гений.  През 1874 г. Мусогрски създава клавирния цикъл \"Картини от една изложба\", в който отделните части са инспирирани от картини и рисунки на неговия рано починал приятел - художника Виктор Хартман. Музиката става вдъхновение за десетки композитори, които правят оркестрации върху нея. Истинската си популярност \"Картините\" получават едва в оркестровия вариант, създаден от Морис Равел през 1922 г. Оркестрацията на Сергей Горчаков от 1954 г. не е получила популярността на Равел, но е намерила немалко ценители, сред тях е и самият Курт Мазур, който пръв я изпълнява извън Русия през 1968 г. и я записва на грамофонна плоча. Петер Рьозел е роден в Дрезден. Учил е в Московската консерватория \"П. И. Чайковски\" при Дмитрий Башкиров, след това и при Лев Оборин. По време на обучението си в Москва печели награди на няколко големи международни конкурса - \"Роберт Шуман\", \"Чайковски\" и конкурса в Монреал. Гостувал е в повече от 40 страни. Получава Наградата за изкуство на Дрезден.  В творческия си път на диригент Владимир Кираджиев e ръководил различни симфонични оркестри и ансамбли за съвременна музика, а днес вече е сред най-търсените оперни и симфонични диригенти в Централна и Източна Европа. След дипломирането си с отличие от Държавната музикална академия в София - оркестрово и хорово дирижиране, Кираджиев продължава образованието си при Курт Мазур във Ваймар (Германия), Франко Ферара в Сиена (Италия) и Карл Остерайхер във Виена (Австрия). През 1984 г. става артистичен директор на Операта в Сливен и е чест гост-диригент на почти всички филхармонии в България. През 1990 г. се премества да живее във Виена, където става главен диригент на Виенския Резиденц оркестър.", "date": "2019.04.05", "title": " Петер Рьозел свири Моцарт в зала \"България\""}
{"url": "https://duma.bg/elena-yoncheva-stranata-se-namira-v-parlamentarna-kriza-n189162", "text": " „Страната се намира в парламентарна криза и тотална липса на доверие в институциите. Нужни са нови избори, защото това е възможност за рестарт на цялата система.” Това заяви говорителят на ПГ на \"БСП за България\" и водач на листата на левицата за изборите за ЕП Елена Йончева в \"Червена линия\" по радио \"Фокус\".", "date": "2019.04.05", "title": "Елена Йончева: Страната се намира в парламентарна криза"}
{"url": "https://duma.bg/kristian-vigenin-imam-chuvstvoto-che-borisov-e-reshil-stapka-po-stapka-sam-da-otslabva-tova-upravlenie-n189161", "text": "„Човекът, който трябва да се бори с корупцията, трябва да покаже много висок морал и да не може да бъде атакуван в нито един елемент от своята дейност. А Пламен Георгиев загуби моралното право да оглавява антикорупционната комисия”. Това заяви секретарят на ПГ на „БСП за България“ Кристиан Вигенин в студиото на БТВ. Според него излизането в отпуск няма как да бъде устойчиво решение. „Няма как хора, подбрани от управляващите, да борят корупцията сред самите управляващи. Те са подбрани така, че да гарантират уюта им“, каза още той. По неговите думи Цветанов се е оттеглил от парламента, но остава вторият човек в партията. „За него това, което е направил не е незаконно и неморално. Това е системата, в която продължава да работи партия ГЕРБ. За нас това е неприемливо“, категоричен е Вигенин. Според него Борисов е оставил вратичка на Пламен Георгиев да се спаси за по-късно завръщане след една дълга отпуска. „Това не е решение. Той може да намери поприще, в което да бъде полезен, а не като председател на антикорупционната комисия. Ние правим услуга на ГЕРБ - ако не подкрепят тази оставка, стават съучастници“, коментира народният представител. Вигенин обясни, че Георгиев няма доходите, с които да може да купи този апартамент, крие тераса, която видимо е усвоена – много неща, които проверката трябва да докаже. „Първият проблем с апартамент беше около министър Горанов. Самата комисия за борба с корупцията донесе от 9 кладенеца вода, за да обясни, че няма проблем той да живее безплатно в жилището на друг човек. Но това може да се счита като подкуп или укриване на данъци“, припомни той. Вигенин обърна внимание, че една фирма, за да може да работи спокойно, продава с отстъпка апартаменти на правителството, Народното събрание, прокуратурата и на комисията за борба с корупцията. „Това, като че ли, е ведомствена фирма, която строи ведомствени жилища, но средата, в която е поставен бизнесът, ги принуждава. Това е като такса спокойствие“, каза още секретарят на ПГ на „БСП за България“. По неговите думи тези хора строят апартаменти и съответно дават апартаменти, други дават суджук. „Всичко в тази държава се прави по този начин. Сигурен съм, че и по темата за пътищата един ден ще излязат всички проблеми. А тази корупция, която е прояла всичко – властта свикна, че това е нормалното поведение“, подчерта той. Във връзка с избирането на Данаил Кирилов за министър на правосъдието Вигенин коментира: „Имам чувството, че Борисов е решил стъпка по стъпка сам да отслабва това управление, за да загуби предстоящите избори. Няма скандал в българския парламент в последните две години, в който да не е замесен Данаил Кирилов“. Според него, ако Борисов иска да укрепи управлението, трябва да постави на този пост професионалист, който е безупречен в своята биография и действия. „Фактът, че поставя Кирилов там, показва, че не го интересува какво мисли за него професионалната общност и партньорите. Част от лобисткото законодателство, което беше прокарано, включително и изключването на общинските съветници от обхвата на закона за противодействие на корупция, стана по предложение на Данаил Кирилов“, каза още Кристиан Вигенин.", "date": "2019.04.05", "title": "Кристиан Вигенин: Имам чувството, че Борисов е решил стъпка по стъпка сам да отслабва това управление"}
{"url": "https://duma.bg/i-angelkova-v-skandala-s-apartamentite-n189094", "text": "Името и на министъра на туризма Николина Ангелкова  . Оказа се, че през последните 10 години тя се е сдобила с 4 имота, чиито цени са под пазарните. За всичките тя дава обяснение, че са дарение от роднини. Един от спорните апартаменти от 142 кв. метра министърката е купила през 2008 г. за 75 000 лева, или за 270 евро на кв.м. Малолетната й дъщеря пък е собственик на имение от 340 кв.м в \"Драгалевци\", дарено от дядо й.  Междувременно   в район \"Лозенец\". Решението му е взето след среща с кмета Йорданка Фандъкова, според която разрешението за строеж било изтекло. От ДНСК обявиха, че нарушения има, и спряха строежа.", "date": "2019.04.05", "title": " И Ангелкова в скандала с апартаментите"}
{"url": "https://duma.bg/elena-yoncheva-podgotvya-li-tsvetanov-mashtabni-manipulatsii-na-izborniya-protses-n189091", "text": "Означава ли \"Цветанов+\", че той подготвя мащабни манипулации на изборния процес, попита водачът на листата на БСП за евровота Елена Йончева. Тя коментира думите на шефа на предизборния щаб на ГЕРБ, изречени след оставката му, че \"Цветанов вече се превръща в \"Цветанов+\". Правителството на Бойко Борисов има вече пред Европа и пред ЕС свое официално лице на корупцията, отбеляза Йончева. Тя цитира статия на влиятелния немски ежедневник \"Щутгартер цайтунг\" със заглавие \"Корупцията в България\" и със снимка на Цветан Цветанов. В нея пише: \"Цветан Цветанов е най-известният търсач на изгодни сделки в България, който изглежда неизмъчван от угризения на съвестта\". В статията се говори за лобисткия закон, свързан с \"Артекс\", който ГЕРБ гласува\", обясни Йончева. ", "date": "2019.04.05", "title": "Елена Йончева:    Подготвя ли Цветанов мащабни манипулации на изборния процес?"}
{"url": "https://duma.bg/bsp-vnasya-v-ns-podpiska-za-otstranyavaneto-na-plamen-georgiev-n189093", "text": "БСП внася днес в парламента подписи с искане за отстраняване на Пламен Георгиев и неговия заместник от КПКОНПИ, за които излязоха данни за имотни неуредици в декларациите. Това обяви лидерът на БСП Корнелия Нинова след заседание на ръководството на ПГ \"БСП за България\". Премиерът Борисов спаси от отговорност председателя на Антикорупционната комисия, като му остави вратичка за измъкване чрез подаване на оставка или излизане в дълъг отпуск, подчерта тя. \"Разбира се, Пламен Георгиев веднага се възползва от това и излезе в отпуск до приключване на проверката. От опит знаем, че тези ревизии продължават месеци и години. Това е начин да се замете случая, да са забрави от обществото и Георгиев да се върне на бял кон някой ден. Ние категорично не приемаме това решение. Преди дни поискахме оставката на Пламен Георгиев, както вече знаем, той не я подава\", обясни Нинова. Нинова припомни, че Пламен Георгиев е избран на поста от новата управляваща коалиция ГЕРБ-ДПС-ОП-\"Воля\". \"БСП беше против неговия избор и против закона и начина, по който беше създадена КПКОМПИ. Внесохме свой различен закон с абсолютно различна философия, но той беше отхвърлен. Отстраняването на ръководството на Антикорупционната комисия няма да реши по същество проблема, защото няма как управляващите, които и да са те, да си избират тези, които ще ги проверяват\", коментира Нинова. Според нея резултатът е ясен - никога няма да има борба с корупцията по високите етажи на властта, защото назначените в нея са взаимнозависими и взаимнобвързани. Нинова съобщи, че на КСНС при президента в понеделник ще предложи 3-4 конкретни и различни мерки за борба с корупцията по високите етажи на властта. Ще разберем по реакцията на другите лидери на партии имат ли воля наистина да се справим с този проблем или ще продължат да имитират борба с корупцията, поясни тя. Нинова беше категорична, че социалистите няма да се върнат в парламента, защото отново няма да бъдат чути. Тя повтори, че 44-то НС и това мнозинство са изчерпани. \"Изчерпано е заради безпринципната търговия, която правят с една-единствена цел - опазване на кворума, т.е. задържане на властта, в която участват всички там. Не за правене на политики, не за правене на реформи\", смята Нинова. \"Парламентът е изчерпан и морално, защото се приемат лобистки закони. Ние сме различни, не искаме да участваме в това статукво, затова и многократно сме казвали, че решението на този изчерпан парламент политически и морално е предсрочни избори\", допълни Нинова.", "date": "2019.04.05", "title": "БСП внася в НС подписка за отстраняването на Пламен Георгиев"}
{"url": "https://duma.bg/premierat-sprya-stroezha-na-zlaten-vek-n189087", "text": "Бойко Борисов разпореди на ДНСК да спре строителството на небостъргача \"Златен век\" на \"Артекс\". Решението му е взето след среща в МС със столичния кмет Йорданка Фандъкова и министъра на регионалното развитие Петя Аврамова. На нея кметицата отново заявила, че разрешението за строеж на сградата е изтекло. Затова на срещата Фандъкова поискала от министър Аврамова  строителството да бъде спряно. Министърката пък информирала премиера, че след окончателното приключване на проверката на ДНСК са констатирани съществени отклонения при строителството. Те давали достатъчно основания за спиране на строежа. На базата на проверките пък премиерът разпоредил на строителния контрол да действа съобразно компетенциите си и строежът да не продължава. Веднага след нареждането му от ДНСК обявиха, че са издали заповед за спирането на строителството и излязоха с дълъг списък установени нарушения при строителството. Сред тях например е липсата на отвори за асансьори, направен изкоп в съседен имот без разрешение за строеж, липса на обезопасителни мрежи по фасадата. ДУМА припомня, че само преди дни шефът на ДНСК арх. Иван Несторов бе категоричен, че строежът е законен и ще изчака решение на съда по жалба на столичанин за незаконосъобразността му. ", "date": "2019.04.05", "title": "Премиерът спря  строежа на \"Златен век\" "}
{"url": "https://duma.bg/boyko-borisov-predlozhi-danail-kirilov-za-ministar-n189090", "text": "Премиерът Бойко Борисов предложи шефа на правната комисия в НС Данаил Кирилов за правосъден министър. Номинацията предизвика възмущението на социалистите. Данаил Кирилов не може да бъде гарант за качествена съдебна реформа, коментира зам.-председателят на ПГ \"БСП за България\" Крум Зарков. Според него номинацията за министър на правосъдието е лоша новина. По думите на Зарков тя е ясен знак, че правителството няма нито идея, нито желание да преодолее проблемите пред съдебната  система и да гарантира пред гражданите елементарна справедливост.  \"В последните две години Данаил Кирилов демонстрира всички лоши практики в законодателство, които човек може да си представи. Това са погазване на правилника, на всички правила за обществено обсъждане, налагане на мнение, неспособност да чуе какъвто и да е различен аргумент дори и от експерти и всичко това комбинирано с почти нечовешка целеустременост да изпълнява всяка прищявка на своите политически опекуни\", изреди Зарков. Тази целеустременост го вкарваше непрекъснато в бутафорни ситуации, в които един ден убедено твърдеше едно, а на следващия още по-убедено защитаваше обратната ситуация\", обясни той.  \"Премиерът го номинира, като му дава задача да направи така, че общинските съветници да бъдат в обхвата на прословутия антикорупционен закон. Именно Данаил Кирилов е вносителят на предложенията, с които общинарите се изваждат от задължителните проверки. Той го направи на два пъти - веднъж миналата година, когато удължиха срока за приложение на закона по отношение на съветниците, и отново преди месеци, когато вкараха законопроект, който да ги спаси от ревизии. Утре ще тръгнат да се отказват и от това, и от много други неща\", прогнозира Зарков. Той отбеляза, че не може да си спомни законодателен скандал, каквито имало много през последите две години, в които Данаил Кирилов да не е лично замесен. Припомняме, че той е бил адвокат в кантората, която обслужва строителната фирма \"Артекс Инженеринг\", продала на занижени цени скъпи апартаменти на властимащите.  \"Номинацията на премиера Борисов е толкова скандална, толкова абсурдна, че граничи с провокация. Провокация към общественото мнение и към юридическата общност. Сякаш премиерът Борисов се опитва да тества докъде може да стигне търпението на българите. За БСП търпението е изчерпано\", категоричен е Зарков.", "date": "2019.04.05", "title": "Бойко Борисов предложи Данаил Кирилов за министър"}
{"url": "https://duma.bg/vrachanskite-sestri-pak-protestirat-n189085", "text": "Медицинските сестри във Враца отново излязоха на протест, след като отказаха да подпишат трудови договори със заплати от 560 лв. Акушерка вземала чисто 501 лв. Да ги подкрепят дойдоха техни колеги от Козлодуй, Бяла Слатина, Видин и София и омбудсманът Мая Манолова. Протестът бе подкрепен от лидера на общинската структура на БСП Цветелина Дамяновска, общински съветници и ръководството на общинското предприятие \"Паркинги и гаражи\". Медицинските специалисти заплашват с колективна оставка.  От 12 ч. протестът бе пред МБАЛ \"Христо Ботев\", а от 15 ч. - пред общината. Във Враца бе и Мая Илиева, една от организаторките на протестите на медицинските сестри. Пред \"Фрогнюз\" тя обяви, че кметът на града Калин Каменов и директорът на болницата Евгени Любенов оказвали натиск над протестиращите. По думите й сестрите в столичната \"Токуда\", където работи и Илиева, били заплашвани с дисциплинарно наказание, ако участват в мероприятието й, но самата Илиева не била заплашвана, защото била в отпуск.  Специалистите по здравни грижи настояват за промяна в Закона за съсловните организации, за еднаква начална заплата за всички специалисти по здравни грижи, независимо от местоработата или собствеността на болницата - поне 2 минимални заплати. Те настояват и за допълнително плащане в зависимост от натовареността. Да бъдат върнати изискванията за обема дейност и брой специалисти в медицинските стандарти, 3 лв. за час нощен труд, допълнително плащане за работа в Спешно и ОАИЛ, клас прослужено време 1,2% на година и промяна в категорията труд, са други искания.  Сваляме доверието си от УС на Българската асоциация на професионалистите по здравни грижи (БАПЗГ) като защитник на правата на медицинските специалисти. Това обявиха в съвместна декларация Координационният комитет на протеста на медицинските сестри, Алиансът на българските акушерки, Сдружението на фелдшерите и лекарските асистенти, Асоциацията на физиотерапевтите в България. Те заявяват, че категорично се разграничават от действията и позицията на БАПЗГ и синдикатите.  БАПЗГ чрез регионалните си структури правела подписка в подкрепа на протеста, която щяла да внесе в Министерския съвет и МЗ. Според четирите организации обаче по този начин БАЗПГ \"отново заблуждава медицинските специалисти, обществеността и институциите, че има отношение към проблемите в различните професионални  съсловия, и е опит отново да се намеси в преговорите по исканията, поставени на протестите ни\". Те настояват да бъдат признати като самостоятелни и независими професионално-съсловни организации на медицински сестри, на акушерки, на фелдшери/лекарски асистенти и на кинезитерапевти и рехабилитатори.", "date": "2019.04.05", "title": "Врачанските сестри пак протестират"}
{"url": "https://duma.bg/prezidentat-svali-doverie-ot-shefa-na-antikoruptsiya-n189092", "text": "Президентът Румен Радев свали доверието си от председателя на КПКОНПИ Пламен Георгиев. Редно е, докато не се установи истината, той да бъде най-малкото встрани, заяви той. \"Винаги съм твърдял, че ако искаме да имаме правова демократична и просперираща държава, трябва да водим борба с корупцията по високите етажи на властта. Затова и свиках КСНС. С писмата и исканията за докладите, които изисквам за този съвет, на практика съм снел доверието от Георгиев, като поканих за доклад неговия заместник\", подчерта Радев.  Важно е органите, които следят за наличие на корупция, да бъдат пример за чистота, категоричен е държавният глава. \"Това е сериозен проблем на доверието в държавността и виждате как реагират партиите в момента - с оставките те казват, че проблемът е приключен. Той може да е приключен за партиите, но не трябва да бъде приключен за държавата\", подчерта Радев.  Винаги съм настоявал не само да вземаме мерки спрямо нарушителите, а да създаваме среда, която да бъде безкомпромисна и да не допуска корупция, припомни президентът. \"Много е важно правоохранителните органи, които следят за наличие на борба с корупцията, да бъдат пример за чистота. Смятам, че процесът на очистване и на оздравяване на тези органи започва. Без здрава съдебна система нямаме правова и просперираща държава\", коментира Радев.", "date": "2019.04.05", "title": " Президентът свали доверие от шефа на Антикорупция"}
{"url": "https://duma.bg/tsatsarov-razporedi-proverki-za-spornite-imoti-n189086", "text": "Главният прокурор Сотир Цацаров разпореди на Върховната касационна прокуратура да провери имотите на шефа на КПКОНПИ Пламен Георгиев, на сина на директора на НСлС Борислав Сарафов и на съпругата на председателя на ВКС Лозан Панов. Цацаров сезира прокуратурата по повод множество публикации в медиите. По материалите за Георгиев ще се направи данъчна проверка, за да установи съответствието между декларираните и получени доходи и имуществото от 2013 до 2018 г. Прокуратурата изисква нотариалния акт за жилището, а от Първа инвестиционна банка - цялата информация по кредитирането на покупко-продажбата. По случая със сина на Борислав Сарафов Боби медийните публикации се изпращат на антикорупционната комисия. Данъчната администрация пък трябва да направи ревизия за съответствие между доходи и имоти, тъй като Боби Сарафов е роден през 1997 г., а има апартамент, ателие и гараж за 540 000 лв., придобити през 2018 и 2019 г. По случая с купения от съпругата на Лозан Панов апартамент заради сигнал за конфликт на интереси се намесва Инспекторатът към Висшия съдебен съвет. Проверка ще направи и НАП, за да се установи произходът на средствата за купуване на имота, начинът на ползването му, както и спазването на данъчното законодателство.", "date": "2019.04.05", "title": "Цацаров разпореди проверки за спорните имоти"}
{"url": "https://duma.bg/oshte-edin-ministar-s-evtin-apartament-n189088", "text": "Министърът на туризма Николина Ангелкова се оказа забъркана в скандала с евтини имоти. Справки от данъчните й декларации през различни години извадиха на бял свят няколко имота с неясноти около придобиването им.  Първоначално Валери Симеонов заяви в парламента по повод проверката на прокуратурата за имотите на председателя на антикорупционната комисия Пламен Георгиев, че е добре премиерът Борисов да си огледа внимателно министрите. Той изнесе информация за апартамент в кв. \"Овча купел\" от 142 кв. м., купен през 2008 г. за 61 000 лв., но не назова на кой министър принадлежи. По-късно стана ясно, че става дума за министъра на туризма Николина Ангелкова, която за 10 години е закупила имоти за над 1 млн. лева. Три от жилищата са на нейно име, а едно е декларирала на името на дъщеря си. Отделно Ангелкова е декларирала 10 банкови депозита за 673 723 лв. от спестявания и дарения от роднини. Средствата за купуване на двата най-скъпи имота, за които са платени близо 1 млн. лева, са дарени от баща й Панайот Панайотов, който е акционер във фирма за пътни ремонти.  Първият имот в \"Овча купел\" е от 142 кв. м и е купен за 75 000 лева, когато Ангелкова не е във властта. Това прави средна цена от около 270 евро на кв.м. Вторият имот е в \"Лозенец\" и е от 132 кв. м, купени за 210 000 лв. (700 евро на кв. м) през 2015 г., когато Ангелкова вече е във властта. Третият имот е подарък от баща й и е парцел в \"Бояна\" за 518 421 лв. Ангелкова декларира също, че баща й е дарил на малолетната й дъщеря имот в \"Драгалевци\" от 340 кв. м за 480 хил. лв. Междувременно министърката отговори на обвиненията при пристигането си от Испания на летище София. Тя заяви, че апартаментът в \"Овча купел\" е бил в груб строеж и е купен изцяло със средства на родителите й на пазарна цена. Данъците са платени върху цялата сума от 75 000 лева, твърди Ангелкова и изрази учудване, че без доказателства се правят внушения и манипулации. ", "date": "2019.04.05", "title": "Още един министър с евтин апартамент"}
{"url": "https://duma.bg/patriotite-s-ovatsii-kam-noviya-pravosaden-shef-dps-s-rezervi-n189089", "text": "Номинацията на Данаил Кирилов за министър на правосъдието бе посрещната едва ли не с възторг от управляващото мнозинство в парламента. \"Имам много високо мнение за професионалните качества на г-н Кирилов. Започвам да придобивам много лошо мнение за нивото и потенциала, който остава в НС. Без Данаил Кирилов тази правна комисия не мисля, че ще има този професионален капацитет, какъвто имаше до момента\", подмаза се лидерът на НФСБ Валери Симеонов. Той почти  проплака, че няма кой да замести Кирилов като председател. Кирилов ще бъде добър министър на правосъдието, не останаха назад с четкането и от ВМРО. Юлиян Ангелов дори ожали Кирилов, че понякога му се налагало да работи по 24 часа.  Мястото, което ще заеме г-н Кирилов, позволява той да разгърне и използва потенциала, който е набрал в парламента, продължи с четките Явор Нотев от \"Атака\". Той обаче май се тревожи повече дали ще седне на мястото на Кирилов като шеф на комисията, след като Волен Сидеров обяви, че ще го номинира за поста. И от \"Воля\", естествено, ще подкрепят кандидатурата на Кирилов за правосъден министър. Веселин Марешки обаче не можа да каже дали изборът е добър или лош и само похвали ГЕРБ и Борисов, че са си спечелили доверието на избирателите и имат право да си назначават, когото искат за министър. Единствено от ДПС признаха, че всеки законопроект в парламента на Данаил Кирилов е създавал проблеми. Дано в Министерството на правосъдието не е така, надява се Рамадан Аталай. ", "date": "2019.04.05", "title": "Патриотите с овации към новия правосъден шеф, ДПС - с резерви"}
