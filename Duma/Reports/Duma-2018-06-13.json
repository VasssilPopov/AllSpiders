{"url": "http://www.duma.bg/node/168799", "text": "Красивата Рени Радева, която през 2016 г. се окичи с титлите \"Кралица на Бургас\" и вице \"Мис България\", ще представи нашата държава на конкурса \"Miss International Tourism 2018\". Очакваното събитие се провежда вече четири десетилетия, като миналата година е било в Китай. Сега домакин е България, а организатор е модна агенция \"Интерсаунд\". \nВ конкурса ще участвт представителки на 16 държави, сред които Китай, Филипините, Италия, Русия и др. Красавиците ще дефилират в три тура: с национални костюми, с бански и с официални тоалети. Нашенката е заложила на традиционна българска носия от тракийската низина, банският костюм й е на гръцката фирма за плажни облекла \"Шугърфри\", а за ослепителната си вечерна рокля се е доверила на бургаската дизайнерка Мария Диомова с модна къща \"Диома\". \nФиналът на конкурса \"Miss International Tourism 2018\" ще се състои утре, 14 юни, от 21 ч. в \"Планет клуб\" Свети Влас.   \n \t\n", "date": "2018.06.13", "title": "Бургазлийка представя България на международен конкурс за красота"}
{"url": "http://www.duma.bg/node/168798", "text": "Най-ново изследване разкрива 5 храни, които правят хората щастливи. На първо място това са овесените ядки, които имат свойството да ни накарат да се усмихваме, защото когато похапваме от тях, тялото изпраща аминокиселината триптофан към мозъка, а той отговаря със серотонин - невротрансмитер, който ни кара да се чувстваме спокойни и доволни. Те са идеалното решение, когато имаме проблеми и ни трябват сили, за да се справим. \nНа втора позиция е шамфъстъкът. Само една шепа от него понижава стреса. В шамфъстъка има фибри, антиоксиданти и ненаситени мастни киселини, които свалят високото кръвно. Експеримент на университета \"Пен\" показал, че дори 100 г премахват ефектите от стреса при студенти, явяващи се на изпит по математика. \nНа трето място е млякото. Не е случайно, че когато е топло, ни помага да заспим. Млечните белтъчини намаляват чувството за тревожност и раздразнение. Калцият отпуска мускулите и нормира кръвното налягане. Според д-р Сюзан Клайн, автор на книгата \"Диетата на доброто настроение\", е добре да си създадем ритуал, преди да заспим: да затоплим чаша мляко, да добавим какао и малко стевия. Сладките сънища са гарантирани. \nЧетвъртата храна е авокадото. То съдържа много полезни мазнини и калий, които поддържат рецепторите в мозъка, чувствителни към хормона на доброто настроение серотонин. \nЗавършва своеобразната класация шоколадът, който има стимулиращ ефект върху тялото ни заради кофеина, захарта и комбинацията от мазнини. Те повдигат нивото на ендорфините и водят до това, което учените наричат \"върховно мозъчно щастие\". Едно-две парченца тъмен шоколад на ден намаляват риска от инсулт.   \n \t\n", "date": "2018.06.13", "title": " 5 храни правят хората щастливи"}
{"url": "http://www.duma.bg/node/168796", "text": "Без неговите коментари и анализи международното положение щеше да е скучно, непрогнозируемо и тривиално. Глобалните и регионалните драми за Жоро са като игра с новия му любимец - котарака Франк. А с чаша хубаво вино - всеки коментар си идва на мястото. \nЖоре, бъди здрав! Пожелаваме ти остро перо, сила и мъдрост в прогнозите, нови дестинации и поне три интервюта с президенти на велики сили през следващите 365 дни. И знай: едно, второ, трето даваме, но зам. главния си не даваме! \nНаздраве! От екипа на ДУМА     \n \t\n", "date": "2018.06.13", "title": " Новолунието на 13 юни бележи ново начало за още един рожденик днес - зам. главния редактор "}
{"url": "http://www.duma.bg/node/168801", "text": "Над 19 хил. лв. бяха събрани по време на благотворителния търг на бижута, който се проведе в София под мотото \"Да подарим бъдеще на недоносените деца на България!\". Сред продадените артикули се открои обсипано с диаманти колие от бяло злато с централен брилянт, затворен в планински кристал, част от новата колекция на Maison Tatiana Fabergе, посветена на прочутата руска балерина Анна Павлова. Магнетичното бижу бе купено за 5000 лв. Кети Коблианидзе - дъщерята на бизнесмена Давид Михайлович, си тръгна с мобилен телефон на Tonino Lamborghini за специалната за търга сума от 2500 лв. Златно колие на Utopia със соленоводна перла, комбинирана с атрактивен диамант, подари на съпругата си адвокатът Георги Хорозов, който плати за него 4000 лв. Собственикът на бижутерийната компания Jasmine Gold Билал Ахмадов даде 1500 лв. за магнум бутилка шампанизирано вино Tonino Lamborghini и 1000 лв. за сребърен комплект от детска чаша с лъжичка с позлата, ръчно производство на \"Зографов и син\". Колие от бяло злато на leBebе с медальон във формата на силует на момиченце или момченце от розово злато, прегърнало диамант от двете страни, бе продадено за 1250 лв. Освен това за събитието бяха платени куверти за 3360 лв., а дарителската кутия събра 470 лв. \nОсновната цел е чрез набраните средства да бъде подпомогната новата социална програма на фондация \"Нашите недоносени деца\" за комплексна подкрепа на малчуганите и техните семейства чрез широк спектър от терапевтични услуги. \"Вярвам, че когато получаваш, трябва и да даваш. В обществото ни каузите, които имат нужда и заслужават помощ, не са малко, и за съжаление тази необходимост няма да изчезне. Ето защо ние няма да спрем да помагаме когато, с каквото и на когото можем\", коментира собственикът на Goto Jewellery and diamonds Илия Кадинов, инициатор и организатор на събитието. \nВодещ на търга бе Ники Кънчев, а сред гостите бяха забелязани популярните изпълнители Павел и Венци Венц и журналистката Кристина Патрашкова. Музикалните изпълнения на очарователните Валерия Стоянова, Борис Трайков, Диана и Георги Чаушеви трогнаха представителите на българския бизнес елит и ги направиха съпричастни към каузата. Благотворителната галавечеря в столичния ресторант Porto Maltese приключи под нежните звуци на цигулката на Диляна Николова и саксофона на Кирил Македонски.   \n \t\n", "date": "2018.06.13", "title": "Търг на бижута събра 19 хил. лв.  "}
{"url": "http://www.duma.bg/node/168797", "text": "Категории като мъдрост, интелигентност и душевност са не само част от характера на зав. отдел \"Култура\" в любимия ни вестник. Но и карат хората край скъпата ни Вили повече да ценят музиката, литературата, изкуството и живота като цяло. Светлият й пример за безгранична човечност и вроденото й чувство за висок професионализъм ни дават кураж да продължаваме да вярваме, че винаги има смисъл. \nЗатова пожелаваме на прекрасната ни рожденичка още по-горещо слънце да грее в очите й, усмивката по-ярко да блести на лицето й и дълги години да се радва на цветущо здраве! От приятели и колеги в ДУМА     \n \t\n", "date": "2018.06.13", "title": "Повод да се извисим духовно и да станем поне малко по-добри ни дава днешният рожден ден на "}
{"url": "http://www.duma.bg/node/168800", "text": "Прочутият хореограф Димитрис Папайоану ще покаже за първи път в България своя спектакъл \"Великият укротител\". Представлението е част от програмата на 11-ото издание на фестивала за съвременен танц и пърформанс One Dance Week и ще може да се види на 28 и 29 септември в Дома на културата \"Борис Христов\" в рамките на официалната програма \"Пловдив - европейска столица на културата 2019\". \nДимитрис Папайоану е роден в Атина през 1964 г. Ученик е на легендарния гръцки художник Янис Царухис. Завършва Училището за изящни изкуства в Атина. Първоначално работи като илюстратор и автор на комикси, преди да стигне върховете на изпълнителските изкуства като режисьор, хореограф, танцьор, сценограф, дизайнер на костюми, грим и осветление. Основава Edafos Dance Theatre (1986), където в продължение на 17 години представя физически театър, експериментален танц и пърформанс. Става широко известен с грандиозните церемонии по откриване и закриване на Летните олимпийски игри в Атина (2004). Създава авангардни творби за големите театри в гръцката столица. Дирижира откриващата церемония на първите Европейски игри в Баку (2015). Носител е на редица отличия, сред които Специалната награда на Европейските театрални награди, раздадени в края на 2017 г. за неговия \"тотален театър, с очевидна зрялост на изразните средства\". В средата на май Папайоану стана първият хореограф, създал спектакъл за трупата на легендарната Пина Бауш във Вутерпал. \nПо повод 24 май министърът на културата Боил Банов отличи световноизвестния артист с почетен знак \"Златен век\" - печат на Цар Симеон Велики - златен, и грамота за постиженията му в областта на културата.   \n \t\n", "date": "2018.06.13", "title": " \"Великият укротител\" идва за първи път в страната ни"}
{"url": "http://www.duma.bg/node/168835", "text": "Нова партида яйца от Холандия, доставена на пазара в Германия, се оказа замърсена с опасния инсектицид фипронил. Министерството на земеделието на провинция Долна Саксония съобщи на 11 юни вечерта, че близо 73 000 яйца, предназначени за продажба в шест германски провинции, са замърсени с отровата. Доставката е успяла да премине всички контролни бариери по пътя до крайните потребители и заразени яйца от Холандия са успели да достигнат супермаркети в Долна Саксония, Баден-Вюртемберг, Хесен, Бавария, Шлезвиг-Холщайн и Северен Рейн-Вестфалия. След като отровата е била открита в яйцата, е започнало изтегляне на партидата, става ясно от съобщението на министерството, цитирано от ДПА. \n Скандалът с фипронила разтърси Европа миналото лято, като предизвика сътресение на общия пазар на яйца в съюза и чувствително повишение на цените. Тогава милиони яйца в ЕС бяха унищожени, като повечето от замърсените партиди бяха също с произход Холандия. Фипронилът е отровен химикал, използван за обезпаразитяване, който е забранен за употреби при продукти, предназначени за консумация от хора. \n В периода 17 май - 4 юни тази година 97 200 яйца са били доставени в център за опаковане в Долна Саксония. Министерството на земеделието в провинцията е било информирано на 8 юни за токсините, открити в доставката. Обхватът и причините за заразяването засега са неуточнени.   \n \t\n", "date": "2018.06.13", "title": " Засякоха яйца с фипронил в Германия"}
{"url": "http://www.duma.bg/node/168836", "text": "Със 700 хил. лева се увеличава бюджетът за 2018 г. по Схемата за държавна помощ за съфинансиране на застрахователни премии при застраховане на селскостопанска продукция. Решението е на УС на Държавен фонд \"Земеделие\" и общата сума, с която ще се подпомогнат стопаните през тази година, нараства от 1,5 млн. лева на 2,2 млн. лв. С допълнително отпуснатите средства повече земеделски стопани ще могат да се възползват от финансовата подкрепа. \nЦелта е да се насърчат малките и средните предприятия и земеделските стопани, които отглеждат плодове, зеленчуци, етеричномаслени култури и тютюн, доброволно да застраховат селскостопанската си продукция срещу неблагоприятни климатични събития. Помощта се предоставя под формата на плащане на застрахователни премии на земеделски стопани при застраховане на продукцията. Максималният размер на финансирането, което може да получи един земеделски стопанин, е до 65% от стойността на застрахователната премия. Заявления за кандидатстване по схемата ще се приемат до изчерпване на ресурса, но не по-късно от 31 август 2018 г. \nС друго свое решение фондът одобри допълнително 631 хил. лв. по вече подадени заявления по Схемата за държавна помощ за компенсиране на разходите на земеделски стопани за купуване на средства за растителна защита за контрол на почвени неприятели по картофите за 2018 година. Общо средствата по схемата достигат 1 631 000 лева с отпуснатите през март 1 млн. лева. Помощта се предоставя под формата на компенсиране на част от разходите на земеделските стопани за купуване на продукти за растителна защита за контрол на почвения вредител. Срокът за сключване на договори и изплащане на помощта е до 22 юни 2018 г.   \n \t\n", "date": "2018.06.13", "title": "Увеличиха помощта за застраховане на земеделски площи"}
{"url": "http://www.duma.bg/node/168840", "text": "Земеделци подготвят протест срещу новоприетите промени в Закона за земеделските земи. Въпреки че промените целят пресичане на измамите с договорите за земя, от бранша смятат, че те са необмислени, съобщава БНР. Основното недоволство на земеделските производители е в изискването всички договори за наем на земя да бъдат преподписани до 22 юни. По думите на адвокат Детелина Симеонова има земеделци, които имат над 1000 договора. \"Това е физически невъзможно да се случи - всичките тези хора да се явят пред нотариус. Тук са нарушени основни принципи на правото.\" \nСпоред нея промените са необмислени и се ползват единствено от нотариалното лоби. \"Предвиждат и завишаване на таксата, тъй като ще се заверява не само подпис на страните, но и съдържание на документа, което увеличава таксата по самия договор\", допълва тя. Наскоро земеделският министър Румен Порожанов обяви, че Министерството на земеделието подготвя промяна в Закона за собствеността и ползването на земеделските земи, за да не се налага тази допълнителна регистрация, срещу която е насочен протестът сега.   \n \t\n", "date": "2018.06.13", "title": "Земеделци готови за протест заради договорите за аренда"}
{"url": "http://www.duma.bg/node/168837", "text": "На 75 млн. лева възлиза загубата, причинена от факта, че кабелните оператори обявяват по-малък от реалния брой абонати пред държавата и партньорите си. Това показва национално представително проучване на пазара на телевизионни и интернет услуги в България на Ernst&Young. Резултатите бяха представени на конференцията за публично-частно партньорство при закрила на интелектуалната собственост. Данните показват, че 90% от проблема с липсващите абонати произлизат от сегмента с кабелната телевизия, обясни Али Пирзада от Ernst&Young. \nЗа целите на изследването агенцията е ползвала данните от декларираното пред Комисията за регулиране на съобщенията (КРС) от страна на 50-те топ оператора у нас и онова, което са посочили на уебсайтовете си. Допълнени са и данни от Евростат и Euromonitor. \nПроблемът се корени в това, че има нарочно прикриване на бройката, тъй като операторите са длъжни да попълват въпросници за самооценка, в които посочват броя на абонатите си. \"Самооценката обаче не е най-добрият подход в случая\", коментира председателят на КРС Росен Желязков. Говорим и за ситуация, при която се плаща по-малко от обещаното в договора. Попълва се документ с невярно съдържание. Това обаче е престъпление, защото се лъже държавата, коментира главният изпълнителен директор на Vivacom Атанас Добрев. \nСпоред него Националната агенция по приходите (НАП) разполага с всички инструменти на своя страна, но е необходима политическа воля за ползването на тези инструменти. Участниците в дискусията се обединиха около идеята, че проблемните практики водят до наличието на сив пазар, чрез което се ощетяват всички играчи в индустрията. \n    \n \t\n", "date": "2018.06.13", "title": " 75 млн. лв. губи държавата от скрити телевизионни абонати"}
{"url": "http://www.duma.bg/node/168842", "text": "Министерството на туризма предлага националните курорти, които са включени отделно като регулация с промените в Закона за туризма, да бъдат извадени от закона за защита от шума в околната среда и да се регулират в отделна наредба. Това съобщи министърът на туризма Николина Ангелкова при откриването на петата годишна среща на Националния борд по туризъм.  \nИдеята е Консултативният съвет по въпросите на туризма да определи, при наличие на обществен интерес, дали даден национален курорт да се раздели на зони за забавление и за семеен отдих. Според министъра така ще бъде намерен баланс и ще се отговори на интересите на туристите, които няма да имат грешни очаквания от избора си за почивка. Предвижда се, ако на територията на даден курорт има възможност да се развиват няколко вида туризъм - семеен, парти, спа - да може да се обособят различни зони на територията на курорта, където това да се случва. \n\"Във всеки един национален курорт по преценка на кмета и общинските съветници, ведно с бранша, да се определи дали даден курорт да бъде разделен на зона за забавление, зона за отдих и т. н., за да отговорим на нуждите на всички\", каза Ангелкова. По думите на Ангелкова така, когато се прави избор за почивка, всеки ще е наясно какво го очаква. \"Като знае, че отива някъде, където е парти зона, очевидно няма да спи, а където е място за семеен отдих, а се превишават нормите за шум, нарушителят ще бъде санкциониран\", обясни тя. \nЗаконопроектът за шума, внесен от вицепремиера Валери Симеонов, не предвижда определяне на парти зони с по-либерален режим по отношение на шума. Забраната за шум на открито между 14 и 16 ч., а също и между 23 и 8 ч. се отнася за жилищни, рекреационни зони и зони със смесено предназначение. На търговски или производствени обекти в жилищни сгради пък се забранява да работят или да се зареждат между 23 и 8 ч. Изключение от забраната има при провеждането на обществени мероприятия на открито. \nНай-голямата промяна е, че правомощията по контрола върху спазването на нормите за шума се възлагат на Министерството на вътрешните работи (МВР). Досега това се правеше от регионалните здравни инспекции (РЗИ). Според внесения от патриотите законопроект МВР ще може да разпореди спиране на музиката, затваряне на заведението до 7 дни и изземване в полза на държавата на тонколоните и другите музикални инструменти, които вдигат шум. При повторно нарушение в рамките на годината заведението ще може да бъде затваряно до 30 дни. Според Ангелкова Турция ни конкурира в привличането на руски туристи. Много голямо влияние на руските туристи оказва цената и в това отношение Турция много ни конкурира. Към момента има спад от пет процента на руските записвания за почивка в България спрямо същия период на миналата година. Това не е крайна цифра и мисля, че общо за целия сезон ще имаме спад не повече от 3-4 процента, максимум от пет на сто, коментира тя.     \n \t\n", "date": "2018.06.13", "title": "Ангелкова предлага изключване на курортите от закона за шума "}
{"url": "http://www.duma.bg/node/168841", "text": "България е заплашена да плати 3 млрд. лв. неустойка, ако развали преждевременно дългосрочните договори за обратно изкупуване на електроенергията от централите \"Ей И Ес\" край Гълъбово и \"КонтурГлобал ТЕЦ Марица-изток 3\". Това стана ясно от думите на шефовете на \"Ей И Ес-България\", президента Оливие Маркет и изпълнителния директор Иван Цанков. Правителството вече поиска от тях и от другата американска ТЕЦ у нас - \"КонтурГлобал Марица-изток 3\", прекратяване на дългосрочните им договори за изкупуване на ток по преференциални цени и извеждане на двете мощности на свободния пазар. Това ще стане чрез изплащане от страна на Националната електрическа компания (НЕК), която е сключила въпросните контракти, на компенсации за невъзстановяемите разходи на двете централи. За \"Ей И Ес\" това са 1,3 млрд. евро, а за \"КонтурГлобал\" - над 700 млн. евро. Част от тези суми вече са се изплатили от дейността на централите и през договорите за изкупуване на тока. Така сега за разтрогването на контрактите трябва да се постигне споразумение какво обезщетение трябва да плати НЕК за преждевременното извеждане на мощностите на борсата. Цанков обаче призна, че ако държавата реши едностранно да прекрати договорите си с двете централи, неустойките, които НЕК трябва да плати по договорите, са цитираните от енергийния министър Теменужка Петкова. Тя обясни преди време, че те са на стойност 3 млрд. лв. \nПредставителите на компанията \"Ей И Ес-България\" официално опровергаха вчера твърденията, че според подписаните дългосрочни договори държавата изкупува електроенергията, произведена от едноименната централа край Гълъбово на спекулативно високи цени.   \nПо данни на КЕВР делът на нашето производство в енергийния микс е 11%, поясни Иван Цанков. Дружеството има 7,5% положителен резултат при 100 млн. лв. годишни приходи. Смехотворни са твърденията, че нашата печалба е 50%. Но тя не е важна, по-важна е възвръщаемостта на активите, която е 5,1% при средно за България 7,5%, допълни Цанков. \nДо края на юни \"Ей И Ес-Гълъбово\" ще изпрати в Министерството на енергетиката свой анализ, свързан с дългосрочните договори за изкупуването на електроенергия от централата, обяви Оливие Маркет.   \nПо време на разговорите с ресорния министър Теменужка Петкова са обсъдени 3 варианта: първият за едностранно прекратяване на 15-годишния договор, който изтича през 2026 г. При него държавата трябва да плати най-малко 700 млн. евро, колкото са задълженията на централата към инвеститори и доставчици. Вторият вариант предвижда компенсация за разликата между борсовата цена и договорите за обратно изкупуване. При третия вариант се предвижда държавата изцяло да компенсира невъзстановените разходи на компанията. Българското правителство е избрало последния вариант, разкри Маркет. По отношение на друг казус  - внесения през 2014 г. иск от КЕВР Еврокомисията да започне разследване дали дългосрочните договори представляват държавна помощ, Оливие Маркет заяви, че към момента няма официално решение на Брюксел.  \nСпоред Иван Цанков стратегически енергийни проекти като АЕЦ \"Белене\" е невъзможно да се реализират без някаква форма на държавни гаранции. Такива са и дългосрочните договори за изкупуване на произведения ток. Той даде пример с договорите за разлика с пазарните цени, поети от британското правителство за изграждането на АЕЦ \"Хинкли Пойнт\" за 35 години и цена на тока от 106 евро за мегаватчас.     \n \t\n", "date": "2018.06.13", "title": "Заради договорите с американските ТЕЦ 3 млрд. лв. неустойка грози държавата"}
{"url": "http://www.duma.bg/node/168839", "text": "Частен съдебен изпълнител е обявил за продажба на търг емблематичния комплекс ИПК \"Родина\" на бул. \"Цариградско шосе\", който стои недостроен, след като изграждането му започва в средата на 80-те години на миналия век. Общата площ, обявена за продан, е 15 хил. кв. м. Имотът включва и няколко сгради. Началната цена, от която започва търгът, е 18 012 480 лв. Частният съдебен изпълнител продава и другия голям имот на \"ИПК Родина\" АД в съседство до недостроената сграда – производствената база на бившата печатница, в която до неотдавна се издаваха вестниците на депутата Делян Пеевски и майка му Ирена Кръстева. Продава се поземлен имот с площ от 39 827 кв. м с начална цена 20 564 958 лв. Публичната продан ще се състои на 13 юли. И двата големи имота на ИПК \"Родина\" се продават, защото са финансирани с кредити от фалиралата КТБ. На 13 юли се очаква да бъде обявен купувачът. \nРайонът около ИПК \"Родина\" се разви силно през последните години, като в съседство бяха вдигнати сгради - офисни и жилищни, а комплексът нито се завършва, нито се премахва от собствениците му. Заради това на фирмата собственик, управлявана от майката на депутата от ДПС Делян Пеевски Ирена Кръстева, бе наложена санкция през 2013 г. \nОбявлението за продажбата е от 11 юни. То е по искане на синдиците на КТБ заради необслужвани кредити на дружеството собственик. Според обявлението собственик на продаваните сгради и земя са \"Родина тауър\" ЕООД и \"Издателско-полиграфически комплекс Родина\" АД. Първото дружество е 100% собственост на второто.     \n \t\n", "date": "2018.06.13", "title": "Продават на търг ИПК \"Родина\" "}
{"url": "http://www.duma.bg/node/168807", "text": "Представителна изложба на художествената галерия в Казанлък се открива в ХГ \"Владимир Димитров-Майстора\" в Кюстендил на 14 юни в 18 ч. \nКолекцията, която е представително лице на 117-годишната казанлъшка художествена галерия, включва творби на 25 художници, родени в малкия подбалкански градец - от възрожденския тип художник от края на ХIХ век Иван Енчев-Видю и първите живописци, излезли от калните улички, за да учат в Европа - Захари Желев, Петко Клисуров, през художниците от Родно изкуство - Дечко Узунов, Иван Милев, Иван Пенков, Ненко Балкански, още - произведения на Чудомир и Мара Чорбаджийска, на Петрана Клисурова, Васил Бараков, на Димитър Радойков и Константин Трингов. Колекция от портрети, пейзажи, рисунки и скици, отразяващи търсенията и етапите в творчеството на всеки един от тези художници, намерил своето значимо място в националния художествен живот. Тя е и своеобразен разказ за основните явления в българското изобразително изкуство през последните две столетия, за някои от най-ярките му представители, както и за казанлъшкия принос към националната ни художествена школа. \nИзобразителното изкуство винаги е заемало особено място в живота на Казанлък. Още през 1901 г. в града е основан Музей за старини и изкуства. Основна фигура в утвърждаването на отдела за изкуства е Иван Енчев-Видю. Благодарение на настойчивите му покани към колеги за дарения на сформираната сбирка между 1902 и 1906 г. постъпват първите скулптурни и живописни творби, както и няколко икони от ХVIII и ХIХ в. През второто десетилетие на века колекцията се обогатява с произведения на Антон Митов, Иван Милев, Дечко Узунов, Иван Лазаров, Борис Денев, Сирак Скитник и т. н. В периода 1930-1958 г. директор на Казанлъшкия музей е известният художник, писател и общественик Димитър Чорбаджийски-Чудомир. Уважението към личността му и растящата популярност на художествената сбирка са поводът десетки от най-значимите български художници да обогатяват тази колекция, дарявайки свои творби. Само през тези десетилетия постъпват някои от най-значимите произведения на галерията. Сега фондовете наброяват над четири хиляди и петстотин произведения.   \n \t\n", "date": "2018.06.13", "title": " Колекция от казанлъшката художествена галерия представят в Кюстендил"}
{"url": "http://www.duma.bg/node/168802", "text": "Аудиовизуален/мултимедиен спектакъл маратон \"Магистрали на мълчанието\" с Михаил Големинов, Анжела Тошева и Биляна Вучкова може да се види на 14 юни от 18.30 ч. в Гьоте институт в София, ул. \"Будапеща\" 1, входът е свободен. Ще бъде прожектиран художественият филм \"Тринайсет прелюдии на Клод Дебюси\" (изп. Анжела Тошева, реж. Моника Якимова), заснет през 2012 г. в зала \"България\", първият български арт-филм с клавирна музика. Oтличен e с голямата награда на фестивал на музикалния филм \"Николай Гяуров\" във Велинград (2014). След това ще звучи \"Le Carceri d'inventione\" (Въображаемите затвори) на френския композитор и интелектуалец от български произход Андре Букурещлиев, вдъхновен от странните офорти на Пиранези и с прожекция на образи от неговото творчество (А. Тошева - пиано). Михаил Големинов ще представи мултимедийния пърформънс \"Нощният Гаспар\" от Равел, изпълнен на живо, с визуализация и допълнителна електроакустична музика от М. Големинов.   \n \t\n", "date": "2018.06.13", "title": " \"Магистрали на мълчанието\" в Гьоте институт"}
{"url": "http://www.duma.bg/node/168806", "text": "Има култови имена в сценичното изкуство, които надживяват времето. Едно от тях е Мими Балканска. Животът й все още не е пресъздаден на филмова лента, може би защото няма да се намери актриса, която да се превъплъти в образа на голямата Мими. Но споменът за оперетната звезда е жив - все още има хора, които са гледали Мими, а проф. Светозар Донев дори я е режисирал.  \nРолите и партньорите на Мими вдъхновиха журналистката Елиана Митова да подготви сценарий за един ретро концерт. Красиви гласове ще озвучат фрагменти от оперети, в които е блестяла Мими - това са сопраното Валентина Корчакова и тенорът Марио Николов, който режисира зрелището. Уютната сцена на Сити марк арт център, предоставена от Христо Киров, пък е мястото, където на 18 юни ще се състои премиерата.  \nСюжетът, който ще бъде разказан чрез слово и музика, проследява началото на 17-годишната Мими на сцената на театър \"Ренесанс\", където тя дебютира в ролята на субретката Лори Ашенбренер в оперетата \"Феята на карнавала\" на Калман. Малкото момиче, останало рано без баща, трудно намира пари, за да си плаща уроците по пиано. Но, попаднала в ръцете на режисьора Стоил Стоилов и актьора Петко Атанасов, Мими израства като голяма актриса - най-напред създава галерия от субретки, които омайват софийската публика - Лори, Щаси, Лиза, Мамзел Нитуш. И макар че няма голям глас, нито пък е учила пеене, Мими е всяка вечер на сцената. Край на пианото, край на училището - зове я голямата кариера.  \nВ театъра се влюбва за първи път - в тенора Иван Цачев, доста по-голям от нея. Двамата са нон стоп в театъра, а не след дълго се налага Мими на премине от субретките към героините. Това се случва в спектакъл на \"Графиня Марица\". Тъй като няма подходящ костюм за нея - Мими е нисичка и слаба, една богата еврейка, г-жа Амбил, любезно й предоставя красивите си тоалети, та дебютът да не пропадне. И я връхлитат героините - Графиня Марица, Силва Вареску, Анна Главари, Ана-Елиза. алкото момиче неусетно се превръща с красива жена, обожавана от цяла София. А тя обича само своя Иван, който често я мами. Стигат до развод - Иван Цачев заминава за Германия и става първи тенор на операта в Дрезден, а Мими си остава в София. Любовта я спохожда за втори път - д-р Кирил Марков с удоволствие минава под венчило с нея, след като я е излекувал от тежък грип. Мими вече мечтае за семейство, но уви, съдбата не й отрежда да стане майка... Обиква единствената си племенница Славка, дъщеря на нейния брат Васил. И играе. С Кооперативния театър посещава Турция и омайва Кемал Ататюрк, сама гастролира в Югославия, където я отвежда близкият й приятел тенорът Петър Райчев. Д-р Марков също се оказва неверен съпруг и двамата се разделят. Последната й любов - вероятно най-голямата, е актьорът Тодор Младенов, 24 години по-млад от нея. За жалост до брак не стигат - Тодор умира в ръцете й, покосен от рак на стомаха.  \nМими Балканска възпита със своя пример следващите поколения оперетни артисти. Има и една ученичка в буквалния смисъл на думата, с която изработва роля след роля - Теодора Георгиева. Мими се снима в два филма, като застава пред камерата редом с Татяна Лолова. Публиката все още помни и забележителното честване на 80-ата годишнина на Мими Балканска в Музикалния театър, когато министър Георги Йорданов й връчи поредния висок орден. \nЛегендарната оперетна звезда си отиде след банална операция от жлъчка на 22 май 1984 г.  Сребърният пръстен, който до последно краси ръката й, сега е на ръката на нейния биограф Елиана Митова, която не се разделя с красивото бижу. \nПо време на концерта ще бъдат прожектирани великолепните фотопортрети на Мими Балканска, дело на майсторите Петър Папакочев и Емил Рашев, с които я свързва близко приятелство.    \n \t\n", "date": "2018.06.13", "title": "Възкресяват легендата Мими Балканска  "}
{"url": "http://www.duma.bg/node/168803", "text": "Прoжекция на филма \"Нито вълк - нито куче\" ще се състои на 15 юни от 20 ч. във Фестивалния и конгресен център във Варна. След това ще се проведе разговор с режисьора, който отскоро се премести от Лос Анджелис в България. Той ще разкаже как филм, финансиран от публиката, заснет за 18 дни в най-бедните части на Щатите, с много малък екип и 95-годишен главен актьор, стига до големия екран. Стивън Люис Симпсън е британски кинорежисьор, чийто дебютен игрален филм печели първа награда на фестивала в Единбург (1994). Авторът на романа \"Нито Вълк - нито куче\" Кент Нърбърн сам се обръща към Симпсън, след като вижда в него несравнимия потенциал като кинорежисьор на индиански филми.      \n \t\n", "date": "2018.06.13", "title": "Среща със Стивън Люис Симпсън във Варна"}
{"url": "http://www.duma.bg/node/168808", "text": "Повече от 20 платна, рисувани през последната година, показва Пламен Русев в цикъла \"Моят остров\". Живописната изложба ще продължи до 28 юни в столичната галерия \"Астри\", ул. \"Цар Самуил\" 34.  \nРоден, учил и преподавал в Пловдив, завършил Академията за изящни изкуства на Флоренция, дълги години работил за галерии извън страната... Това го прави по-малко познат на софийската публика, но пък срещата с неговото изкуство е полет. \nТози път изложбата му е по-скоро истинско гмуркане в бездните на океана. Спокоен или бурен ден, на дъното или наблюдавайки събитията през покоя на Острова, Океанът предизвиква, вълнува. До следващото гмурване. \nТехническата виртуозност, интелектът и брилянтното чувство за хумор на художника правят гледането на живописта му удоволствие, на лицето се ражда онази усмивка на освобождаване като на човек, току-що изкачил стръмен връх, посочва галеристката Вихра Пешева. \nПламен Русев е роден през 1964 г. в Пловдив. Завършил е Средното художествено училище за сценични кадри в града и Академията за изящни изкуства във Флоренция, Италия. Самостоятелни изложби има в страната и в чужбина - Италия, Германия, Люксембург, САЩ. Участва в групови експозиции в България, Австрия, Швейцария, Германия, САЩ, Холандия и др.      \n \t\n", "date": "2018.06.13", "title": "Пламен Русев показва 20 живописни платна в \"Астри\""}
{"url": "http://www.duma.bg/node/168804", "text": "Издателството, съхранило и развиващо традициите на легендарното списание \"Панорама\", променило читателските навици през 80-те години на миналия век, гостува в поредицата \"Издателски вечери\" на литературния клуб към Столичната библиотека на 14 юни от 18.30 ч. Ще можем да се срещнем с редактори на списанието и издателството, преводачи, негови съмишленици. Доц. Иво Панов ще прочете свои преводи на Омар Хаям, както и непубликувани досега (от предстоящо ново издание). Ще се продават книги на издателството с намаление. \n    \n \t\n", "date": "2018.06.13", "title": " Издателство \"Панорама\" гостува в Столичната библиотека"}
{"url": "http://www.duma.bg/node/168805", "text": "Книгата \"Алтернативата. Защо трябва да променим света, в който живеем?\" на Димитър Стоянов ще бъде представена на 14 юни от 18 ч. в книжарница \"Хеликон\" в София, на мястото на бившето кино \"Витоша\", бул. \"Патриарх Евтимий\" 68. \nЗащо господстващият днес обществен строй, основан на неолиберален капитализъм и модерна демокрация, е с изчерпани възможности и подмяната му с по-прогресивна система е наложителна? По какви причини съчетанието на съвременния капитализъм с утвърдилата се на Запад политическа система оказва пагубно влияние на обществото? Трябва ли да се гледа на съвременното устройство на света като на природна даденост, или човечеството трябва да се стреми към неговото усъвършенстване? Има ли алтернативи на днешния модел и в каква посока следва да бъдат търсени? Има ли сред тях място социалистическата обществена формация? Това са част от въпросите, на които авторът на \"Алтернативата\" търси отговор. \"Книгата се доближава до своеобразна политическа и философска поезия. Тя е резултат от съчетанието между това, което наричаме хладна равносметка, и общозначими добродетели. Очаквам да научите от тази книга повече, отколкото сте знаели досега. Поне така е за мен\", посочва проф. Андрей Пантев. \nДимитър Стоянов е дългогодишен преподавател в Техническия университет в София, професор. Изпращан е с мисии като експерт на ООН в ДР Конго, Египет и Либия. Говори руски, френски, немски, английски, италиански, испански и сръбски. Женен е, с три деца. \n    \n \t\n", "date": "2018.06.13", "title": "\"Алтернативата\" на Димитър Стоянов с премиера в книжарница \"Хеликон\""}
{"url": "http://www.duma.bg/node/168838", "text": "Автобусните превозвачи ще спрат работа за час и половина в 14 ч. утре в знак на протест срещу Законопроекта за Българска автомобилна камара. Това обяви вчера на пресконференция председателят на Браншовия съюз за стопанска инициатива в транспорта Магдалена Милтенова. \nСпоред превозвачите законопроектът, внесен от депутати от ГЕРБ, \"Обединени патриоти\" и \"Воля\", е лобистки. В него се предвижда да бъде сформирана една браншова камара в автомобилния транспорт, на която да се възложат и настоящи държавни функции - контрол на дейността, лицензиране и др. Освен това се предвижда членството в камарата да е задължително, което също е оспорвано от браншовите организации. Те смятат, че текстовете ще доведат до нерегламентирани споразумения между отделни фирми.  \nПревозите ще бъдат преустановени в големите градове - София, Варна, Бургас, Поморие, Ахелой, Пловдив, Пазарджик, Асеновград, Хасково, Ямбол. Очаква се да спрат около 2000 автобуса в цяла България, като това ще бъде само предупредителен протест. Ако законопроектът, който превозвачите определиха като скандален, порочен и лобистки, не бъде оттеглен, по-сериозни действия се планират от 25 юни. В четвъртък всички автобуси с начален час на тръгване между 14 и 15,30 ч. няма да потеглят. Всички, които са тръгнали преди това, ще изпълнят курса си, уточниха от бранша. Драстичните мерки са необходими, за да ни чуят институциите, заяви Магдалена Милтенова. \n Според представителите на автобусния бранш законопроектът за Българска автомобилна камара е \"приватизиране на държавната корупция\". Той предвижда тази камара да изземе функциите на Изпълнителна агенция \"Автомобилна администрация\" (ДАИ). Съмнителните практики, които пораждат корупция, няма да се прекратят, а ще се преместят в една частна структура, посочи Магдалена Милтенова. По думите й зад този закон стои малка група от хора. \nЗаконопроектът не може да се поправи, а трябва да се оттегли, той не е нужен, а вреден, заяви Васил Велев от Асоциацията на индустриалния капитал в България. Членството в камарата ще е задължително и е свързано с такси и членски внос, но не дава права на членуващите в нея. Веднъж избран УС на камарата, може да стане практически несменяем, а останалите членове не могат да влияят върху неговата работа, обясниха от бранша. \n На въпрос кой конкретно лобира, Милтенова заяви, че в Търговския регистър вече е заявено името \"Българска автомобилна камара\", а като представляващ организацията е вписан превозвачът Миролюб Столарски - председател на Българската асоциация на сдруженията в автомобилния транспорт и собственик на транспортна фирма \"Карат-С\". \"Тези, които не искат правила в бранша, са против създаването на тази камара\", е заявил пред investor.bg Миролюб Столарски в отговор на обвиненията. \n    \n \t\n", "date": "2018.06.13", "title": " 2000 автобуса спират работа в знак на протест "}
{"url": "http://www.duma.bg/node/168809", "text": "    По повод 85 години от рождението на Светлин Русев на 14 юни в камерното пространство на галерия \"Арте\" се открива изложба с последните рисунки и скици на Маестрото. По традиция на този ден всяка година той подготвяше изложба, пазена в дълбока тайна. Събитието се превърна и в празник, който събираше всички приятели, почитатели и колекционери на чаша вино в чест на любимия ни художник. През годините изложбите изненада за рождения ден на Светлин Русев ставаха все по-разтърсващи като идеи и неочаквани като реализация. Последната изложба трябваше да бъде автобиография... автобиография, синтезирана в една творба - равносметка на един живот, пише галеристката Гергана Борисова. \n\"...Лyтаx cе в тъpcене на магическия философски камък, на мъдpостта, c вечните отговори на живота отсам и живота отвъд;  \ncтигнах до каменна кариера, c кървавите следи на време, тpyд и мъка. \nПовярвах, че cъм намерил пътя илюзия!!! \n\"Защо е път, ако не води към xpама?!\" - недоумяваше старицата от онзи филм... \n           25 май 2018 г. Светлин Русев \n    Каменната композиция остана незавършена, но рисунките са при нас, мощни и въздействащи като самия творец. \nБлагодарим, че бяхте до нас, Маестро! Благодарим, че ни подкрепяхте и напътствахте безрезервно! \n    Нека всички, в чиито сърца има поне частица от силната личност на Светлин Русев, да споделят този ден с нас от 16 до 20 ч. на 14 юни, на ул. \"Бузлуджа\" 31. \n    Изложбата ще продължи от 14 до 16 юни. \nБлагодарим на Стефан Марков, чиято експозиция прекъсваме за 3 дни, за да почетем паметта на Светлин. \n    Събитието се провежда едновременно с представянето на банери с фотографии на каменната композиция пред СГХГ, която Маестрото искаше да постави до самата галерия, пояснява Гергана Борисова. \n    \n \t\n", "date": "2018.06.13", "title": "Светлин Русев в галерия \"Арте\" "}
{"url": "http://www.duma.bg/node/168843", "text": "В конгреса на САЩ е внесена поправка към военния бюджет с предложение да се забрани на президента Доналд Тръмп да приеме Русия обратно в Г-7. \nПоправката е внесена от сенатора Роберт Менендес. Според него Тръмп \"игнорира злонамереното поведение\" на руската държава. \"Нито един световен лидер, освен Владимир Путин, не  трябва сериозно да разглежда награждаването на Русия с членство в Г-7\", заяви Менендес.  \nПоправката предлага на президента незабавно да оттегли своето заявление за евентуалното приемане на Русия в клуба. Нещо повече от Тръмп се иска да заяви, че Русия никога няма да бъде приета в Г-, \"докато тя не престане да подкопава правилата на световния ред\" и не върне Крим на Украйна.   \n \t\n", "date": "2018.06.13", "title": "Сенатор иска закон срещу Русия в Г-7"}
{"url": "http://www.duma.bg/node/168846", "text": "Носителят на Нобелова награда за мир и бивш полски президент Лех Валенса похвали  президента на САЩ Доналд Тръмп в стремежа му за унищожаване на старото, но според него досега той не е показал, че възнамерява да гради върху руини. Това известният политик коментира в ефира на телевизия \"Полсат\". \n\"Радвам се, че тази среща на върха се случи. Светът няма друг избор. Заплахата трябва да бъде ликвидирана\", каза Валенса. \"Доналд Тръмп разрушава нездравите, неадекватни за съвременността устои. За това браво на него!\", каза политикът. \nТой обаче отговори сдържано на въпроса за възможността да бъде присъдена Нобеловата награда за мир на Тръмп: \"Въпросът се състои в това - ще може ли той да изгради нова световна система, на какви принципи, на какви икономически основи. Ако успее да се справи с това, ще бъде велик. Засега той само руши\".     \n \t\n", "date": "2018.06.13", "title": "Валенса: Засега Тръмп само руши"}
{"url": "http://www.duma.bg/node/168849", "text": "Искаме да създадем Балкански газов хъб, заяви директорът на \"Вътрешен енергиен пазар\" в Главна дирекция \"Енергетика\" на ЕК Клаус-Дитер Борхард. Той каза това, след като в Брюксел вчера бе представен първоначален анализ за реализация на хъба. \"В Централна Европа със сигурност има заинтересовани страни, като може би Словения, Унгария, Хърватия, затова изграждаме този вътрешен енергиен пазар, за да имаме най-широка конкуренция. Това, което сега липсва, е именно платформа като Балкански газов хъб в Югоизточна Европа. Това искаме да създадем\", изтъкна Борхард. \nМеждувременно Бойко Борисов информира турския си колега Бинали Йълдъръм, че от края на юни ще станат възможни преносът на по-големи количества природен газ през България за Турция, както и транзитът на синьо гориво и в обратна посока – за България. Премиерът ни е в турския град Ескишехир, където се отби за церемонията по откриването на Трансанадолския газопровод (ТАНАП) на път за Израел.      \n \t\n", "date": "2018.06.13", "title": "В Брюксел искат газов хъб у нас"}
{"url": "http://www.duma.bg/node/168847", "text": "Историческото ръкостискане между американския президент Доналд Тръмп и севернокорейския лидер Ким Чен Ун се състоя. Това се случва за пръв път между американски президент и севернокорейски лидер. След като двамата ръководители си стиснаха ръцете пред широка редица знамена, те тръгнаха по червен килим, разменяйки си няколко думи.  \n\"Очарован съм да Ви срещна г-н Президент\", каза севернокорейският лидер. \"Пътят дотук не бе лесен\", добави той. \"Старите предразсъдъци бяха причина за това, но ние преодоляхме всичко, за да се срещнем тук днес\", каза Ким.  \nСрещата на четири очи /на която присъстваха само преводачите им/ продължи около 50 минути. Двамата ръководители започнаха втората част от програмата си - среща с делегациите. След нея по програма имаше работен обяд. 5000 журналисти с нетърпение очакваха резултатите от срещата между двамата ръководители. Преди обяда Тръмп помоли фотографите да снимат двамата лидери така, че те да изглеждат \"красиви и стройни\". \nЛидерите на САЩ и КНДР Доналд Тръмп и Ким Чен Ун решиха да се поразходят заедно в района на хотел \"Капела\" след работния обяд, с който завърши тяхната историческа среща. Двамата предпочетоха по време на разходката да са сами, без преводачи или други членове на делегацията.  \nПо-късно американският президент и севернокорейският лидер подписаха обширен документ. Двете страни поемат ангажимент да  установят отношения помежду \"в съответствие с желанието на двата народа за мир и просперитет\", както да обединят усилия за установяване на \"режим на мир\" на Корейския полуостров. КНДР поема ангажимента да работи за пълното си ядрено разоръжаване. От своя страна, САЩ трябва да предоставят гаранции за сигурността на Северна Корея. Двете страни са поели и ангажимент за предаването на тленните останки на военнопленници. \n На пресконференцията след това американският президент каза, че Ким се е съгласил да унищожи \"основни\" съоръжения за тестове на оръжия, но не даде повече подробности по въпроса. \"Ние ще спрем с военните учения и това ще ни спести много пари\", заяви Тръмп пред репортерите. \"В някакъв момент дори ще наредим изтеглянето на военните ни части, които се намират на полуострова\", каза той. Тръмп заяви също, че санкциите ще останат в сила за Северна Корея, докато не се видят резултати от обещаното от лидера Ким Чен Ун. \nСъщевременно президентът на САЩ обеща \"много бързо\" да бъде започнат процес на по-нататъшното развитие на отношенията между Вашингтон и Пхенян, като добави, че двете страни \"ще впечатлят\". Той заяви, че е готов да покани Ким Чен-ун в Белия дом. \"Със сигурност\", отговори американският президент на съответния журналистически въпрос. \nМежду другото Тръмп окачестви Ким като талантлив човек и умен преговарящ. \nКим приветства историческата среща и призова \"да оставим миналото зад гърба си\", предаде агенция Франс прес. \"Днес ние имахме тази историческа среща и решихме да оставим миналото зад гърба ни и ние ще подпишем този документ\", каза Ким и благодари на Тръмп за това, че направи тази среща възможна. \"Светът ще види големи промени\", завърши севернокорейският лидер. \nСпоразумението между лидерите на САЩ и Северна Корея за ядрено разоръжаване е \"по-слабо\" от предходните ангажименти. Това заяви за телевизионния канал CNN Адам Маунт, старши сътрудник във Федерацията на американските учени. \nНо споразумението изобщо не е провал: \"Ако срещата на върха наистина доведе до продължителни отношения, които да намалят напрежението на полуострова, документът ще се разглежда като успех\", обясни експертът. \nСевернокорейската държавна телевизия не изрече нито дума за срещата Ким-Тръмп. Тя започна излъчване на програмата си в обичайното 15:00 местно време (08:00 българско време), но не показа снимки от срещата, въпреки че имаше свои журналисти там. Вместо това показа кратък клип, в който говорителка разказва за това, че Ким Чен Ун е посетил някои от забележителностите в Сингапур, без да показва снимки от неговата обиколка. \nТова, което тя каза, съвпадаше изцяло с написаното в държавния партиен вестник. В статията пише, че Ким е \"посетил няколко места, докато е бил временно в Република Сингапур на 11-и юни\". \nКитай приветства срещата на върха и заяви, че те създават \"нова история\". Китай също така призова за \"пълно ядрено разоръжаване\" за намаляване на напрежението в Корейския полуостров. \nФактът, че двамата лидери могат да седнат заедно и да разговарят като равни, е положителен и важен знак, това създава нова история, заяви външният министър на Китай Ванг И пред репортери. \nПрезидентът на Южна Корея Мун Дже-ин не е спал цяла нощ в очакване на срещата между лидерите на Северна Корея и САЩ, заяви самият той по време на среща с асистентите си в резиденция в Сеул, предава ТАСС. \nЮжнокорейският президент изрази надеждата, че в близко бъдеще ще се състои тристранна среща с участието на Южна и Северна Корея, заедно със САЩ.   \n \t\n", "date": "2018.06.13", "title": " Историческа среща между САЩ и КНДР   "}
{"url": "http://www.duma.bg/node/168844", "text": "Канадският премиер Джъстин Трюдо направи грешка, която ще му \"струва много пари\", закани се Доналд Тръмп в интервю за телевизия Ей Би Си. \nПрезидентът даде за пример \"лъжливите изказвания\" на Трюдо на пресконференцията в края на срещата на Г-7, както и факта, че Отава слага големи мита на фермери, работници и компании от САЩ. По думите на Тръмп след заминаването му за Сингапур Трюдо е заявил, че \"американските мита са обидни и той няма да позволи да съществуват дълго\". \nМеждувременно Канада бърза да внесе законопроект за ратифициране на Търговското споразумение за тихоокеанско сътрудничество с 10 тихоокеански страни, за да смекчи последствията от търговския конфликт със САЩ. Това заяви министърът на външната  търговия Франсоа-Филип Шампан пред Камарата на общините. По думите му Отава разчита тези страни да отворят пазарите си за продукцията от Канада. \n\"Трябва да спрем тази ескалация на напрежение и този процес \"зъб за зъб\"... тези системни действия могат да навредят много на световната икономика\", призова директорът на СТО Роберто Азеведо след среща с германския канцлер г-жа Ангела Меркел.       \n \t\n", "date": "2018.06.13", "title": "Тръмп се закани на Трюдо "}
{"url": "http://www.duma.bg/node/168845", "text": "Украйна не позволява да бъде регламентирана юридически \"формулата на Щайнмайер\", която е изработена в рамките на преговорите в нормандския формат. \nТова заяви руският външен министър Сергей Лавров след срещата  Берлин между външните министри на страните от формата (Русия, Украйна, Германия и Франция). Лавров добави, че Германия и Франция подкрепят Русия в усилията й да бъде реализирана формулата, предложена от германския президент.  \nТой критикува идеите на САЩ  Украйна за евентуална миротворческа мисия в Донбас, защото те напълно разрушават минските договорености и превръщат \"миротворческата мисия в някаква военно-политическа комендатура\", която разпорежда \"кой да бъде избиран и как да бъде избиран\". Лавров добави, че \"французите и немците разбират тази наша логика\". \nКато цяло Москва смята \"нормандските преговори\" за полезни, макар да остава открит въпросът как Киев изпълнява задълженията си по минските споразумения.    \n \t\n", "date": "2018.06.13", "title": "Киев саботира регулирането на конфликта в Донбас"}
{"url": "http://www.duma.bg/node/168857", "text": "И през 2017 г. общинските търговски дружества на София излязоха с над 45 млн. лева загуба, сочат отчетите им, които се разглеждат през комисиите на СОС през тази седмица. Пет общински фирми трупат загуби през миналата година - \"Топлофикация\", \"Спортна София\", \"Столичен автотранспорт\", \"Столичен електротранспорт\" и \"Метрополитен\". \nНай-големият губещ в столичната икономика и тази година остава парното, макар че загубите му са намалени от 40 млн. лева през 2016 г. на 34,8 млн. лева през 2017 г. Заради неизрядни клиенти дружеството е завело 16 000 дела и 9000 изпълнителни дела през миналата година. В същото време срещу фирмата има над 1000 дела. Финансовият отчет сочи още, че \"Топлофикация\" е финансово зависима от кредитори като задълженията не са достатъчно обезпечени с имуществото на дружеството. \nОтново на минус излиза \"Спортна София\", която стопанисва и изгражда спортни имоти и съоръжения.  В момента фирмата управлява три спортни комплекса в \"Зона Б 5\", в \"Борисова градина\" и \"Ледена пързалка\". Загубата й е от 167 хиляди лева. Според бизнесплановете дружеството ще продължи да губи през следващите три години. \nПо традиция нестабилна е ситуацията при транспортните дружества. През 2016 г. на загуба излиза и метрото. Докато през 2016 г. \"Метрополитен\" е натрупал 2,1 млн. лв. печалба, през 2017 г. с 5,1 млн. на минус. Според бизнесплановете се очаква дружеството да излезе на печалба едва през 2020 г. \nДруга общинска фирма, която се появява в отчетите като губеща през 2017 г., е \"Столичен автотранспорт\". Докато тя е била със скромната печалба от 152 000 лева, през миналата година изведнъж натрупва загуби от половин милион лева. Подобна е картината при другото транспортно дружество, което обслужва тролейните и трамвайните линии. При него загубите продължават - 6 млн. лева през миналата година при 4,4 млн. лева за предходната. \nВъпреки че останалите общински дружества излизат с малки или големи печалби, при някои все пак се отчита известна нестабилност. Едно от тях е \"Софийски имоти\", чиято печалба е намаляла с над 74% от 9 млн. лева на 1 млн. лева. Отчетите показват, че това се дължи на по-малките продажби на дълготрайни материални активи. Намаляват печалбите и на \"Чистота Искър\" - почти тройно. Като незадоволително определи управлението на някои общински дружества съветника от БСП в СОС Иван Таков, който е член на комисията по финанси. Според него Столичната община отново ще получи минимални дивиденти за активите, с които разполага. \"Като цяло управлението не е на ниво, има пропуски\", обобщи Таков. Според него при някои общински дружества, които трябва да са ключови като \"Чистота Искър\", има неясноти. Ръстът на външните услуги, които възлага тази фирма, продължава нагоре с още 6 млн. лева за една година, а пък \"Топлофикация София\" все още има 500 млн. лева задължения към БЕХ. \"С изграждането на РДФ инсталацията този дълг ще се увеличи, тъй като дружеството ще изплаща заемът, който ще вземе общината, припомни Таков. Той бе категоричен, че след като се поемат нови заеми от транспортните оператори, и ситуацията трябва да се следи изкъсо.     \n \t\n", "date": "2018.06.13", "title": "Столичната икономика със загуби от 54 млн. лева  "}
{"url": "http://www.duma.bg/node/168853", "text": "На 1 юли, в разгара на лятото, Столичната община ще спре движението на трамвай 7, за да ремонтира релсите на кръстовището на бул. \"България\" и \"Иван Евстатиев Гешов\". Зам.-кметът по транспорт Евгени Крусев съобщи, че релсите ще бъдат изцяло сменени, ще бъдат ремонтирани и пероните на спирката, която се намира на кръстовището. Месец и половина е срокът, в който строителите трябва да се справят с ремонта, така че трамваите да се движат с еднакво бърза скорост по цялото трасе. \nЗа времето на ремонта трамваите ще бъдат заменени от автобуси, които ще се движат от жк \"Борово\" до НДК. Още не е ясно къде ще е първата спирка в посока \"Борово\", но се обмисля това да са \"Петте кьошета\". \nКрусев обяви още, че също от 1 юли започва ремонтът на бул. \"Васил Левски\", в участъка от Ректората до бул. \"Партиарх Евтимий\". Зам.-кметът подчерта, че все още не е ясно дали и кога ще започне ремонт на бул. \"България\". Това ще стане възможно, ако процедурата не бъде обжалвана от кандидатите.   \n \t\n", "date": "2018.06.13", "title": "През юли трамвай 7 няма да се движи по столичния бул. \"България\" "}
{"url": "http://www.duma.bg/node/168859", "text": "Спецпрокуратурата е разбила организирана престъпна група за данъчни престъпления, начело на която е управител на голяма фирма за млечни продукти във Велико Търново, съобщи вчера зам.-шефът на структурата Даниела Начева. Тя не назова името, но по-късно стана ясно, че задържаният е Стефан Василев, собственик на млечни продукти \"Елена\". Чрез регистрирането на дружества бушони само за четири месеца той е успял да осуети плащането на 900 хил. лв. ДДС. За последните две години и половина предприятието имало оборот от 50 млн. лв.  \nПрокуратурата е поискала възбрани и запори върху имоти и сметки на Василев. Той е задържан от Специализирания съд, но решението не е окончателно и може да бъде атакувано в Специализирания съд на 14 юни. Освен собственика на млечни продукти \"Елена\" за данъчното престъпление са задържани и обвинени още двама души. Единият от тях е пуснат под парична гаранция от 50 хил. лв.  \nРазследващите са работили по случая от около година. Спецакцията се е провела на територията на Русе, Търговище, Велико Търново, Пазарджик и София. Претърсени са 21 имота, 14 от които са счетоводни къщи и 8 домашни адреса. На адрес в столичния квартал \"Бистрица\" са открити схеми, които онагледяват престъпната дейност, каза наблюдаващият прокурор Кирил Пейчинов.   \n \t\n", "date": "2018.06.13", "title": "Арестуваха собственик на мандра за укрити 900 хил. лв. от ДДС"}
{"url": "http://www.duma.bg/node/168858", "text": "Социалисти от столичните районите \"Красно село\" и \"Триадица\" ще почетат Димитър Благоев в деня на 162 години от рождението му. \nСъбитието ще се състои на 14 юни от 11 часа в къщата музей на Дядото в София на улица \"Лайош Кошут\" №34. \nВ честването ще вземат участие и лидерът на БСП в София Калоян Паргов, народни представители и общински съветници.   \n \t\n", "date": "2018.06.13", "title": "ПРЕДСТОЯЩО"}
{"url": "http://www.duma.bg/node/168861", "text": "\"Общинската съветничка от ГЕРБ - Йовка Тодорова е отведена за разследване днес в бюрото по труда. Само не разбирам защо всички медии мълчат, след като целият град знае.\" Това написа в социалните мрежи друга общинска съветника от Ловеч, независимата Цветослава Банева. Общинарката изразява недоумението си защо ГЕРБ мълчат за скандала. \"Сигурно вече са свикнали със скандалите покрай техните хора. Не знам защо и от общината няма ни вопъл, ни стон. Ако бяха арестували някой от опозицията, щяха и на оня свят да разберат. Очаквам с нетърпение да разбера кои са съмишлениците\", написа тя. Проверка на ДУМА показа, че до 17 часа в регионалните медии наистина няма информация за казуса. \nЙовка Тодорова е дългогодишна служителка в местното бюро по труда. Като общински съветник е член на комисиите по общинска собственост, устройство на територията, комунални дейности, екология и транспорт, както и на тази за децата, младежта, спорта и НПО. \nСпоред слуховете гербаджийката е арестувана за отклоняване на европейски средства от програма за обучение. Организирала обучителни курсове и обещавала сертификати, без хората реално да са стъпвали на тях. \n Запознати твърдят, че главният секретар на социалното министерство се канел да я уволни, но бил изпреварен от акцията на МВР. Любопитен факт е, че Тодорова и правосъдната министърка Цецка Цачева са от едно ловешко село - Драгана. \nСнощи стана ясно, че срещу Йовка Тодорова не е наложена мярка за неотклонние.   \n \t\n", "date": "2018.06.13", "title": "Разследват общинарка от ГЕРБ в Ловеч"}
{"url": "http://www.duma.bg/node/168863", "text": "Лидерът на БСП Корнелия Нинова призова всички евродепутати от групата на ПЕС в Европарламента да се противопоставят на двойния стандарт в транспортния бранш в ЕС, съобщиха вчера от пресцентъра на Националния съвет на БСП. \"Изразяваме своето несъгласие с двойните стандарти, с които се прави опит да бъдат наложени в транспортния сектор - от една страна, се въвеждат нови тежки ограничения спрямо международните превози на товари, при които водеща роля имат компании от Централна и Източна Европа, а от друга, се отива към крайна либерализация при превоза на пътници, в който лидерите на пазара са фирми от Западна Европа\", заявява Нинова в писмо до председателя на Групата на ПЕС Удо Булман.  \nТя призовава всички евродепутати от социалистическото семейство - и не само, да се противопоставят на всички предложения, които водят до ограничаване на достъпа до пазара в разрез с договорите, масови фалити на транспортните компании от Централна и Източна Европа и загубата на стотици хиляди работни места. \"Настояваме за мерки, които да осигурят по-добри условия на труд в международния транспорт и да направят работата в него по-привлекателна, включително: изграждане на подходящи зони за престой и почивка, гарантиране сигурността на водачите, товарите и превозните средства, засилено противодействие на нелоялната конкуренция\", посочва лидерът на БСП. \nНС на БСП подкрепя изграждане на пълноценен Съюз, осигуряващ гаранции за приобщаващ растеж, социална пазарна икономика и все по-голямо икономическо, социално и териториално сближаване между държавите членки и техните региони. Изразяваме своята пълна подкрепа за всички мерки, насочени към подобряване условията на труд и почивка, повишаването на доходите и гарантиране на сигурността на заетите във всички сектори на икономиката, включително и в международния автомобилен транспорт. Отчитаме необходимостта от повишаване на контрола на международните превози и борба с нелоялната конкуренция, включително т.нар. фирми - пощенски кутии, пише още Нинова. \nПредседателят на левицата изразява опасения, че под маската на тези благородни цели европейската регулаторна рамка може да бъде поставена в услуга на тясно корпоративни лобита и конюнктурни политически процеси в една или друга държава членка. Изразяваме своето притеснение от получилото се стигматизиране на българските превозвачи и водачи с аргументи, които не отговарят на действителността. Вярваме, че общото бъдеще на Европа е възможно единствено по пътя на взаимно зачитане на интересите на всички заинтересовани страни, диалога и разбирателството, които изключват диктата на силния над слабия, подчертава тя. \n    \n \t\n", "date": "2018.06.13", "title": "Нинова призова социалистите в ЕП срещу двойния стандарт в транспортния бранш"}
{"url": "http://www.duma.bg/node/168864", "text": "Министърът на отбраната Красимир Каракачанов настоява за промени в Закона за обществените поръчки, които да позволят на държавния завод \"Терем\" да извършва без търг по-бърз ремонт на военна техника. Какъв е проблемът това да се случи без обществени поръчки и обжалване, запита министърът, възмущавайки се от жалбата на фирма, незаинтересована от такава поръчка. \"Опитът да ремонтираме следващия хеликоптер Ми-17 беше стопиран с абсолютно безсмислено обжалване. Планираме минимум три хеликоптера Ми-17 да бъдат в изправност. Ако караме по същата процедура с тези обществени поръчки, няма да е скоро въобще. Всеки от вас може утре да обжалва без значение дали е заинтересован или не. Парадоксално е, когато МО трябва да ремонтира своя собствена техника в свой завод и трябва да прави обществена поръчка. Това губи време, това не е нормално. Трябва да отпаднат, когато става дума за национална сигурност и техника, свързана с отбраната, когато няма друга възможност\", обясни идеята си Каракачанов. \n    \n \t\n", "date": "2018.06.13", "title": " Каракачанов иска \"Терем\" да ремонтира без обществена поръчка"}
{"url": "http://www.duma.bg/node/168871", "text": "Вот на недоверие срещу кабинета на Бойко Борисов ще внесе БСП. Темата ще е  , обяви вчера зам.-председателят на парламентарната група на социалистите Драгомир Стойнев. Той уточни, че подписите за вота ще са само от ПГ \"БСП за България\". \n\"Не може да се живее в държава, в която се разстрелват данъчни инспектори, бизнесмен намира смъртта си в центъра на София, през летището влизат непроверени граждани, а искаме да сме член на Шенген. Случаят в Ботевград показа, че правителството не е способно да гарантира сигурността на гражданите в България\", направи бърза ретроспекция Стойнев. Той отбеляза, че няма сфера, в която правителството да се справя. Според него обаче, вот по темата \"Сигурност\" отговаря най-много на общественото негодувание.      \n \t\n", "date": "2018.06.13", "title": "БСП внася вот на недоверие срещу правителството  "}
{"url": "http://www.duma.bg/node/168865", "text": "Пловдивската военноокръжна прокуратура образува досъдебно производство при условията на неотложност, след като при инцидент край летище Пловдив загинаха двама души, а един бе ранен. Произшествието стана, след като се разби хеликоптер Ми-17 на Военновъздушните сили. Трагичният инцидент стана в понеделник около 20,30 часа при планов полет. Машината е паднала от около 20 метра височина. Загинаха командирът на екипажа капитан Пламен Пантелеев и помощник-пилотът Стоян Неделчев. Бордният инженер Алексей Каменов е транспортиран във ВМА в София, състоянието му е стабилно, контактен е и без опасност за живота, уточниха от МО. Шест линейки и шест пожарни коли са се отзовали на сигнала за падналия хеликоптер, пожар обаче не е възникнал. \nОще в понеделник вечер на местопроизшествието е направен оглед от трима прокурори. И вчера имаше огледи, разпити на свидетели и събиране на писмени доказателства. \"До момента е установено, че около 20.30 часа на 11 юни, при извършване на планов тренировъчен полет, военен хеликоптер Ми-17 е аварирал и е паднал от 20 метра в района на авиобаза Крумово. Причината за инцидента не е установена, най-вероятна авиозлополуката е от техническо естество. Няма данни за човешка грешка\", обявиха от прокуратурата. \nОще във вторник вечер военният министър Красимир Каракачанов обяви, че най-вероятно става въпрос на авария в машината, а не за грешка на пилотите. Според командира на Военновъздушните сили ген.-майор Цанко Стойков обаче инцидентът не е свързан с техническа неизправност. \"Техниката е била изправна преди полетите, на следполетните подготовки не е имало никакви забележки от летателния и инженерния състав\", твърди той и настоя, че машината преминава ежемесечни прегледи. \nДУМА припомня, че това е поредният инцидент във военната авиация. Преди година хеликоптер \"Пантер\" се разби в Черно море по време на учение на НАТО и загина един летец. Хеликоптерите Ми-17 се ползват и при гасенето на пожари, като един такъв претърпя катастрофа през 2003 г. в Разлог.   \n \t\n", "date": "2018.06.13", "title": "Прокуратурата разследва смъртта на двама пилоти"}
{"url": "http://www.duma.bg/node/168866", "text": "След инцидента с двамата военни президентът Румен Радев настоя, че е крайно време да се потърси отговорност от онези политици, които, преследвайки користни политически интереси, със своите решения излагат на риск живота и здравето на българските военнослужещи. Той посети столичната ВМА, където е настанен оцелелият при инцидента  Алексей Каменов. \nДържавният глава апелира да няма политически спекулации, защото от останалите пилоти ще продължат да летят. \"Длъжни сме да продължаваме да сочим проблемите и да настояваме за тяхното решаване. Многократно през годините алармирах, че ще стигнем до това положение да загиват летци. По тази причина направих и три КСНС, посветени на Българската армия, за да се промени нещо\", припомни той. Рискът от тези политически решения носят военните, затова казвам, че лобизмът убива, посочи Радев. \nПрезидентът подчерта, че решаването на тези проблеми изисква отговорно държавническо мислене и адекватни действия. Според него военният министър е поставен \"в политически, финансови и правни рамки\", от които не може да направи повече. \"Мнозинството прекрати модернизационните процеси в БА, върна ги в нулево положение, в изходна точка. Предвидените за тези проекти стотици милиони изтекоха, вместо да отидат за  ремонт на техника, въоръжение и за подготовка, те пак отидоха за саниране\", припомни държавният глава. \nРадев изрази своите съболезнования на семействата, близките и колегите на загиналите авиатори. Капитан Неделчев и капитан Панталеев ще останат в паметта ни като достойни мъже и офицери, загинали при изпълнението на служебните си задължения, заяви президентът.   \n \t\n", "date": "2018.06.13", "title": " Румен Радев: Лобизмът убива"}
{"url": "http://www.duma.bg/node/168868", "text": "Остри критики към непостоянството на премиера отправиха от БСП. \"Имаше времена, в които решенията на Бойко Борисов имаха трайност 24 часа и се променяха всеки ден. Напоследък започнаха да се променят на всеки час и пример за това е оставката на министър Бисер Петков\", ироничен бе зам.-председателят на ПГ \"БСП за България\" Антон Кутев.  \nСоциалистите смятат, че ситуацията по разписаното и след това анулирано освобождаване на министъра показва безсилие и бягство от отговорност спрямо проблемите на хората с увреждания и темата за тяхната интеграция. \"Има министри, които са назначени за два часа, но за такива, които са уволнени за два часа, не съм чувал. Това май бе министърът, освободен за най-кратко време\", обобщи Кутев. \nНародният представител смята, че Борисов трябва да поеме отговорност, защото проблемите на хората с увреждания са свързани с много ведомства, които зависят от него. Той даде пример с финансовото министерство, защото без финансови ангажименти от страна на държавата нищо няма да се случи. Проблемите касаят и здравния министър заради системата на ТЕЛК. Регионалното министерство пък е замесено заради затруднения достъп до средата. Борисов се опитва да избяга от проблемите на хората с увреждания, а неговата работа е да ги решава, защото от това зависи животът им, възмути се Кутев. \nДепутатът отбеляза отсъствието на Борисов, докато трае оставката на Петков и последвалото му завръщане на поста. Дали министър-председателят ще присъства или не, когато се уволнява или назначава министър, в Народното събрание, това е въпрос на парламентарна демокрация, каквато сме ние, подчерта Кутев. \nПрипомняме, че ден по-рано Корнелия Нинова призова Борисов да отмени визитата си в Турция заради инцидента с падналия хеликоптер, при който загинаха двама военни.   \n \t\n", "date": "2018.06.13", "title": "БСП обвини премиера, че си сменя мнението всеки час"}
{"url": "http://www.duma.bg/node/168867", "text": "Вот на недоверие срещу правителството на Бойко Борисов на тема \"Сигурност\" ще внесе БСП. Това обяви вчера зам.-председателят на ПГ \"БСП за България\" Драгомир Стойнев. Той уточни, че решението е взето на съвместно заседание на Изпълнителното бюро на БСП и на ръководството на парламентарната група на социалистите. Според него едва ли ще има изненадани от темата предвид случващото се през последните месеци. \n\"Вотът ще бъде внесен самостоятелно и се надяваме на успех. Хората смятат, че не може да се живее в държава, в която се разстрелват данъчни инспектори, бизнесмен от Търново намира смъртта си в центъра на София, през летището влизат непроверени граждани, а искаме да сме член на Шенген. Случаят в Ботевград показа, че правителството не е способно да гарантира сигурността на гражданите в България\", направи бърза ретроспекция Стойнев. \"По този начин не може да се живее в тази държава. Започваме да си спомняме мутренските времена\", заключи той.  \nСтойнев отбеляза, че няма сфера, в която правителството да се справя. Според него обаче, вот по темата \"Сигурност\" отговаря най-много на общественото негодувание. ГЕРБ обещаха полицай във всяко село, припомни той и коментира, че почти нищо от тяхната предизборна програма не е реализирано, а вместо това ситуацията се влошава.  \n\"Не е нормално чистачката да има най-голям кураж, когато бягат затворници, или министерството да спи и да не знае къде да потърси един престъпник. Най-нормално е да сложите под наблюдение най-близките му хора\", коментира социалистът бягството на Владимир Пелов от Софийския затвор и разстрела му повече от месец по-късно.  \nОще днес социалистите започват с подготовката на мотивите по вота на недоверие. Подписите за внасяне на вота ще бъдат само на членове на ПГ \"БСП за България\", но \"добре дошла\" ще е подкрепата от други политически сили при гласуването на предложението им. \nНа поредния \"спешен\" брифинг на ГЕРБ след пресконференцията на БСП Цветан Цветанов се оплака от \"нажежаване на политическото напрежение и остро противопоставяне на секторните политики\". \n    \n \t\n", "date": "2018.06.13", "title": "БСП внася вот на недоверие срещу правителството "}
{"url": "http://www.duma.bg/node/168869", "text": "Лидерите на двата национално представителни синдиката - КНСБ и КТ \"Подкрепа\", пратиха вчера сутринта писмо до премиера, в което го призовават да размисли за оставката на Бисер Петков. \n\"Настояваме той (Петков - бел. ред.) да продължи да носи отговорностите, поети при сформирането на ръководеното от Вас правителство и да доведем докрай ангажиментите на социалните партньори за такива промени в трудовото и социалното законодателство, които действително да са по-близки до очакванията на гражданите и до техните потребности\", завършва писмото, подписано от Пламен Димитров и Димитър Манолов.   \n \t\n", "date": "2018.06.13", "title": "Синдикатите защитиха министъра"}
{"url": "http://www.duma.bg/node/168854", "text": "Приемната кампания в Техническия университет в София започва от 18 юни, документи за кандидатстване ще се приемат до 4 юли, съобщиха от учебното заведение. 30 лева струва явяването на изпит или матура. Редът на желаните специалности и данните на кандидатите се внасят в компютърна система в присъствие на бъдещите студенти. Редът е окончателен и не може да бъде променян след 4 юли. Кандидат-студентите, които желаят да ползват резултатите само от предварителните изпити, подават документи, но не доплащат допълнителни такси. \nМеждувременно Френският факултет на ТУ отбеляза своята 25-та годишнина вчера с  официално тържество. На тържествена церемония бяха връчени наградите на лауреатите на тазгодишното издание на Националния конкурс \"Франкофонско високотехнологично инженерство\", бяха отличени и представители на високотехнологичния бизнес, успешни партньори на факултета, образователни институции, чуждестранни университети партньори, световнопризнати учени. Ще присъстват изявени изследователи от академичния франкофонски свят. Факултетът е единственото академично звено в България, което от 2002 г. има непрекъсната акредитация от Френската комисия за признаване на инженерно образование по две високотехнологични специалности - \"Информатика и телекомуникации\" и \"Електротехника, електроника и автоматика\". Дипломите са признати от Франция. \n    \n \t\n", "date": "2018.06.13", "title": "Започва приемната кампания в Техническия университет в София"}
{"url": "http://www.duma.bg/node/168870", "text": "Продължаваме протеста си, докато не бъдем чути и не ни кажат дали приемат законопроекта за личната помощ. В това са категорични родителите на деца с увреждания, които повече от 11 дни са на палатков лагер пред парламента. Оставката на министъра на труда и социалната политика Бисер Петков в понеделник следобед ги изненадала, защото по обяд представители на родителите имали среща с него и станало ясно, че той е съгласен да обсъди с тях възможността законът за личната помощ да е отделен от подготвяния нов Закон за хората с увреждания. Приготвяхме се да раздигнем палатковия лагер, когато стана ясно, че министър Петков подал оставка, каза за ДУМА Венелина Казанджиева - майка на 28-годишно момче, чието умствено развитие, по думите й, е като на 9-годишен. Венелина, както и останалите от палатковия лагер са категорични, че Петков е \"единственият в кабинета, който е подкрепил хората с увреждания\". В понеделник вечер протестиращите дори се заканиха да организират \"грандиозен антиправителствен протест\", ако до понеделник Петков не се върне на поста си.  \nПредвиденото за вчера следобед заседание на работната група по законопроекта на МТСП, в което щяха да участват и представители на протестиращите, обаче бе отменено преди обяд заради оставката на Петков. \nПротестът ще продължи, потвърдиха родителите и след като премиерът Бойко Борисов обяви, че е \"върнал\" на работа Петков. \"Нямаме им (на правителството - бел. ред.) доверие\", казаха протестиращите и поясниха, че палатката пред парламента няма да махнат, но протестът няма да се разраства в страната.  \nВ късния следобед министър Петков заяви, че до петък \"ще кажем приемаме ли законопроекта за личната помощ или не\", след като проведе разговор с родителите на деца с увреждания съвместно с омбудсмана Мая Манолова.  \n\"Около 80% от родителите на деца с увреждания са майки, бащите се плашат и бягат. Аз и съпругата ми гледаме 26 г. дъщеря ни, която е с детска церебрална парализа и епилепсия. Работя само аз. Идвам тук (на палатковия лагер пред парламента) след работа\", казва Атанас Иванов.  \n\"Не искаме пари, искаме само да бъдат преразпределени сега даваните пари от бюджета. Моето дете няма нужда от инвалидна количка, нито от санаториум веднъж в годината, нито от памперси, а от психолог и логопед. Защо трябва да се харчат пари от данъците на българските граждани за нещо, от което детето ми няма нужда? Друго дете може би има нужда от по-скъпа количка или да ходи 2-3 пъти в годината на санаториум, или да ползва големи количества памперси. Пари в държавата има, но не се разпределят правилно. Искаме помощта да се дава на семействата с деца с увреждания според нуждите на детето и съобразно възможностите на държавата\", коментира Казанджиева. Според нея предложенията за даване на помощ според нуждите, а не \"на калпак\" са \"настъпили\" много интереси, което е станало причината Петков да пожелае да се оттегли.    \nДневните центрове с нищо не помагат, казва друга майка и настоява да се знае, че в центъра \"Св. Врач\" предлагали за детето й с аутизъм само 45 минути седмична работа.  \nНека някой се опита само месец да се грижи за дете с увреждане със социална пенсия от 135 лв. плюс 90 лв. за личен асистент, а памперсите аз ще ги купя, казва млада майка, която и работи, за да може да поеме останалите разходи на детето си.   \nОт Измир Бойко Борисов, който в понеделник привечер прие оставката на Петков, обясни, че социалният министър се справял добре, но заради проблеми в социалната сфера един след друг се появявали палаткови лагери с протестиращи. \"Оставката е пред мен. Винаги мога да я задействам. Щом протестиращите могат да работят с него - да работят. Сега, ако сложим нов министър, ще има конфликт\", сети се Борисов ден след като от правителствената пресслужба обявиха, че Петков е подал оставка, а премиерът го е освободил. Той уточни, че очаква съвместни конкретни предложения за решение на проблемите от страна на Петков и протестиращите. \nОставката на Бисер Петков не беше за това, че не може да реши проблемите на родителите на децата с увреждания. Тя показва, че това правителство и управляващите в момента провеждат политика, която не може да реши проблемите на тези хора. Тази политика е неолиберална и поставя в центъра на вниманието стабилността на финансовите системи. Всичко друго - било социалната, пенсионната или друга система, както и нуждите на ползвателите на тези системи, управляващите въобще не ги интересува. \nПетков като единствения може би в този кабинет, който е не толкова политик, а експерт, ще послужи като бушон за потушаване на напрежението. Само че нататък трябва да се търсят бушони, защото нито една система не е наред. Пенсиите не отговарят на жизнения минимум на пенсионерите. На коя социална прослойка са наред нещата? Оставката на министър Петков, колкото и да се опитват да я пробутат като несправяне с някаква политика, е по-скоро друго. \nФинансовата стабилност, към която ГЕРБ се стремят, може да си остане, стига да се балансират средствата, вместо да се пращат в сфери, които не че не са важни, но не са толкова неотложни. Например, то става вече много банално, към санирането. Хора в крайна нужда, които едва свързват двата края, като тези родители, които отглеждат болните си деца, за тях няма пари. \nДа, говори се, че не се искат средства, но когато се приеме законът за личната помощ, ще се окаже, че за да се обезпечат дейностите по него, ще трябват доста пари, които, разбира се, ако искаме да сме съвременно общество, трябва да бъдат осигурени за хората в неравностойно положение, защото иначе по какво се различаваме от джунглата.  \nИ все пак си мисля в случая, че министърът и родителите са стигнали до някаква договорка, която не е удобна за управляващите и по всяка вероятност не е удобна и за финансовия министър, който не е съгласен с такава формулировка. Оттам идва и отказът за такава политика и Петков като пряко преговарящ в срещата \"очи в очи\" с тези хора отказва да продължава нататък без подкрепата на кабинета и на управляващите като цяло.  \nКакво ще се случи ли? Съдейки по опита, който имам, и след защитата на родителите, които искат да продължат да разговарят с Петков, както и писмото от синдикатите, мисля, че ще последва сценарият с оставката на министър Теменужка Петкова. Но тъй като Борисов е непредвидим, не знам какъв ще бъде крайният резултат. Още повече че и в МТСП има напрежение между политиките, които трябва да бъдат следвани, финансовите възможности, лични амбиции и т. н. \n(Докато Георги Гьоков правеше прогнозите си, се появи информацията, че премиерът върнал министър Петков - бел. ред.)  \nМакар и експерт, Петков провежда политиката на това правителство в социалната сфера, с която ние от БСП на 90%, да не кажа на 99%, не сме съгласни. Не сме срещнали разбиране, включително и от Петков като експерт, за наши предложения в социалната сфера, а те не са никак малко. Просто той е министър от правителство, което не е добро за България.     \n \t\n", "date": "2018.06.13", "title": "Петков остава, протестът продължава "}
{"url": "http://www.duma.bg/node/168862", "text": "На матурата тази година абитуриентите, които са избрали като втори задължителен изпит математиката, са показали най-високите резултати, откакто у нас се правят държавни зрелостни изпити - от 2008 г. Средният брой получени точки от тестовете е 70,4 при 100 възможни, като миналата година резултатът е бил 62,44 точки. Двойките по този предмет са по-малко - 3,09% при 3,95% миналата година, а отличните оценки са се увеличили до 46% тази година при 30% през 2017 г. Подобрили са се, макар и с малко, оценките по български език и литература и по още 8 предмета от общо 13, по които е възможно да се държи матура. Сред тях са английски, история, философия, география. Това показва обобщението от тазгодишните зрелостни изпити, което бе представено вчера в МОН. \nВлошили са се обаче показаните знания по биология, химия, испански, италиански, френски език. Само с 1 точка се е подобрил средният успех по български и литература (БЕЛ) и тази година е 53,94 точки. Повече са били зрелостниците, които пишат текст на матурата, предпочитанията са все повече към есето за сметка на интерпретативното съчинение. Отличните бележки по БЕЛ са 6474, т. е. с над 300 повече от миналата година. С около 800 са намалели двойките по БЕЛ и сега са 3025. Абитуриентите, които са подали заявление да се явят на изпита по БЕЛ, са общо 55 188, но реално са се явили само 51 088. От това се разбира, че около 24 100 дванадесетокласници не са успели да завършат последната година от гимназията и са имали двойки. От МОН отчетоха, че за завършващите гимназия най-трудно е възприемането на смисъл на даден текст, познаването на строежа на дадено произведение и характеристиката на творчеството на даден автор. За изумление дори на проверяващите все още има ученици (3,1%), които, вместо да пишат текст, просто са преписали стихотворението \"Вяра\" на Вапцаров, което означава чиста двойка. Интересно е, че учениците се затрудняват при пунктуацията в просто изречение, докато в сложното изречение се справят по-добре. \nНай-добри резултати по български имат учениците от  София-град (60,8 т.), от Смолян (57,1 т.) и от Пловдив, най-ниско в класацията остават тези от Кърджали (44,6 т.), от Силистра (45 т.) и Ямбол (46 т.). По БЕЛ най-добри резултати показват завършващите 91-ва Немска гимназия (5,62 среден успех), 164-та Испанска гимназия (5,61),  езиковата гимназия в Пловдив (5,58) и др.    \nНа втория задължителен изпит по предмет по избор са се явили само 41 670 човека, средният им резултат е \"добър 4,50\". Много от випускниците на професионалните гимназии са предпочели да се явят не на матура, а на държавен изпит за получаване на степен в професионалната квалификация. Най-високият резултат сред всички предмети е по немски език - 80,2 точки.  \nПравилата за зрелостните изпити ще бъдат променени от 2022 г., съобщиха от МОН. От 2022 г. като първи задължителен изпит си остава БЕЛ. За втората задължителна матура обаче вече няма да се избира между всичките 13 предмета, а само измежду профилиращите предмети, които гимназистът е изучавал в ХI и ХII клас. С новия училищен закон и учебния план по него като задължителен предмет отпада историята. И ако ученикът завършва примерно математически профил без история в последните 2 класа, той няма да може да избере историята за матура. Промените ще влязат в сила за сегашните осмокласници. Третата матура по желание ще остане, но съдържанието й ще е според нивото на изучавания предмет - ако предметът е бил профилиращ, изпитът ще е по-сложен, ако ли не - ще е само върху общообразователното съдържание. Това означава, че вузовете тепърва ще трябва да нагласят правилата си за прием според това оценката от кое ниво на матурата ще признават.      \n \t\n", "date": "2018.06.13", "title": "Математиката на матурите - рекорд по високи резултати "}
{"url": "http://www.duma.bg/node/168848", "text": "ЕК предлага 35 млрд. евро за миграционната политика \nЕврокомисията отпуска около 35 млрд. евро от бюджета на ЕС за финансовата 2021-2027 г. за общата миграционна и гранична политика. Това три пъти надхвърля обема на средствата, отпуснати за тези цели в рамките на действащия 7-годишен финансов план, който изтича 2020 г., заяви източник от ЕК, пожелал анонимност. \n Китай дава $47 млрд. за високи технологии \nДържавният комитет за развитие и реформи на КНР и Китайската строителна банка подписаха меморандум за създаването на фонд с капитал над 46,8 млрд. долара за инвестиции в стратегически важни отрасли, включително за развитие на технологиите. Сред най-приоритетните направления са информационните технологии, производството на високотехнологично оборудване, материали от ново поколение, електромобили и други направления.  \n Евродепутати блокирани във влак с часове  \nЕвродепутати и чиновници от европейските институции останаха блокирани няколко часа във влака, свързващ Страсбург с Брюксел, заради повреда в електричеството. Евродепутатите са пътували за сесия на Европарламента в Страсбург. Преди дни Ангела Меркел повдигна въпроса Европарламентът да има едно седалище - в  Брюксел. \n 11 загинали при катастрофа на Волга \nПри сблъсък между катамаран и баржа в река Волга в руския град Волгоград снощи загинаха 11 души, предаде ТАСС. Катамаранът се ударил челно на 250 метра от брега в баржа, теглена на буксир от кораб. На борда на 12-местния катамаран, използван за разходки, е имало 16 души. Пасажерите са били младежи, всичките пияни. Катамаранът не е имал необходимите документи и опознавателни светлини, той бил управляван от собственика си, бивш ръководител на район, който през 2009 г. бе осъден на 4 г. затвор за сексуално насилие, стрелба в нетрезво състояние и обиждане на полицаи. \n   \n \t\n", "date": "2018.06.13", "title": "Кратки новини"}
{"url": "http://www.duma.bg/node/168850", "text": "Българското председателство на Съвета на ЕС и Европарламентът постигнаха предварително споразумение за допълнителни мерки в използването на Шенгенската информационна система, съобщи Европейският съвет. \nСпоразумението засяга полицейското и съдебното сътрудничество по наказателноправни въпроси при граничните проверки и връщането на незаконно пребиваващи в ЕС чужденци. Новите правила ще включват допълнителни видове сигнали, подавани в Шенгенската информационна система. \nПромените ще допринесат за борбата с тероризма и тежката престъпност, както и за управлението на миграцията. Предвижда се занапред Шенгенската информационна система да поема сигнали, подадени по водено разследване; за неизвестни заподозрени или издирвани; данни за пръстови отпечатъци или отпечатъци на длани, открити на мястото на извършени тежки или терористични престъпления. Ще бъдат обработвани сигнали за деца, заплашени с отвличане от родител, както и за деца и уязвими хора, които не трябва да бъдат допуснати до пътуване в интерес на собствената им сигурност. В системата ще бъдат подавани сигнали по решенията за връщане на незаконно пребиваващи в ЕС чужденци.   \n \t\n", "date": "2018.06.13", "title": "Допълнителни мерки в Шенгенската система"}
{"url": "http://www.duma.bg/node/168855", "text": "Държавата да започне да покрива противогрипните ваксини за желаещите да се имунизират с тях, за да се намали броят на починалите от усложнения. Това предлага  държавният здравен инспектор д-р Ангел Кунчев по време на конференция на Федерация \"Български пациентски форум\". \nПървият етап е мярката да обхване хора над 65 години. Д-р Кунчев информира, че сме единствената страна в Европа и на Балканския полуостров, в която хората сами си плащат ваксината срещу грип. По думите му всеки зимен сезон около 5000 души у нас умират заради грип. \nДруга промяна, която предстои до края на годината, е промяна на имунизационния календар. От него ще бъде премахната реимунизацията срещу туберкулоза, която се прави на 11-годишна възраст. Доскоро страната ни е била единствена в Европа, в която се правят пет имунизации срещу заболяването, обясни д-р Кунчев. \n\"Повечето западни страни изобщо не имунизират срещу туберкулоза. Премахнахме преди две години единия прием на 17 години, а сега ще премахнем и този на 11 години\", категоричен е д-р Кунчев. \n    \n \t\n", "date": "2018.06.13", "title": "Държавата да плаща ваксините срещу грип, предлага Ангел Кунчев"}
{"url": "http://www.duma.bg/node/168851", "text": "Република Северна Македония е името, за което се договориха премиерите на БЮРМ и Гърция, а договорът между двете страни Зоран Заев и Алексис Ципрас ще подпишат през уикенда, вероятно в събота, в Преспа, на гръцка територия, съобщиха гръцките медии. Според кореспондента на МИА в Атина, след като бъде договорено окончателно споразумението, гръцкият министър-председател се очаква да информира първо президента на страната, а след това и лидерите на политическите партии. \nС обявяването на евентуално споразумение гражданите ще разполагат с цялата информация и ще знаят какво да решат въпреки настоящата резервираност по отношение на \"ерга омнес\", заяви премиерът Зоран Заев в дебат по телевизия \"Телма\". \"Гражданите ще разберат всички детайли, за да се убедят, че споразумението е честно и укрепва нашата идентичност и нашето достойнство. Призовавам опозицията и Иванов и съм готов да поема цялата отговорност. Трябва да гледаме напред, с чисти очи за справедливо и правилно решение. Ако всички сме за НАТО и ЕС, тогава всеки трябва отговорно да се постави според позициите, които има. Струва си да застанем заедно заради перспективите пред Македония\", каза Заев. Според него референдумът ще се проведе в края на септември или началото на октомври. Той добави, че този термин е подходящ, за да приключат всички процеси до края на годината. \nКабинетът на президента на Република Македония Георге Иванов обаче смята, че изказването на премиера Зоран Заев, че евентуално отхвърляне на споразумението с Гърция ще застраши перспективите на страната за членство в ЕС и НАТО и ще увеличи вътрешните опасности, представлява отчаян опит за манипулация на обществеността. \"Президентът смята, че е несериозно и безотговорно въпросът за името, който е изключително важен за всички граждани на Република Македония, и наложените относно това технически изисквания да се решават по телефона и чрез лично споразумение между премиерите на двете държави\", допълват от кабинета на Иванов. \nВ Гърция също приеха договореното име с резерви. Ако Ципрас информира Мицотакис за споразумението за името, тогава лидерът на опозиционната \"Нова демокрация\" ще поиска изслушване в парламента, преди да се подпише договорът. Това заяви отговарящият за външната политика в основната гръцка опозиционна партия Йоргос Кумуцакос. Кумуцакос каза, че преди каквото и да било решение или споразумение е необходимо да се информират и парламентът, и гражданите. Той смята това поради факта, че самото подписване задължава страната, а Ципрас няма мнозинство и единство в неговото правителство. Известно е, че коалиционният партньор Панос Каменос е срещу име с термина \"Македония\". Накрая Кумуцакос допълни, че гръцкият народ трябва да се информира за споразумението - какво съдържа то и какво Гърция печели или губи.   \n \t\n", "date": "2018.06.13", "title": "Северна Македония е новото име "}
{"url": "http://www.duma.bg/node/168852", "text": "Служители и дипломати от ЕС, които са запознати с последните събития, казват, че от едната страна на разделението са Мартин Зелмайер, главен държавен служител на Еврокомисията, и председателят й Жан-Клод Юнкер, а от другата - Франс Тимерманс, първият вицепредседател, който е начело в обвиненията срещу Полша. \nТе казват, че Зелмайер и Юнкер са готови да подкрепят оттеглянето на дисциплинарното производство по член 7, което комисията инициира срещу Варшава - и което може да доведе до загуба на правото на глас - поради опасения, че процедурата може да доведе до поредица от потенциално причиняващи разкол сред страните от ЕС и в крайна сметка да не успее да принуди Полша да отмени своите съдебни реформи. Те искат вместо това да продължат преговорите с Варшава. \nРешение за това дали да се продължи с член 7 - и ако да, колко агресивно - беше възможно да бъде взето още в сряда на седмичното заседание на комисарите, заяви висше длъжностно лице от ЕС. Въпреки това, въпреки че Полша бе в дневния ред на срещата, заместник-председателят на комисията Марош Шевчович каза пред репортери, че въпросът \"не беше обсъден днес\". \nМеждувременно Тимерманс приканва Комисията да вземе твърда линия и да не облекчава напрежението, докато управляващата Полша партия не отмени промените в съдебната система, включително и спорния закон за Върховния съд, който ще влезе в сила на 3 юли. \n\"За Европейската комисия, но и за Европейския съвет член 7 в контекста на Полша е горещ картоф\", каза Ричард Царнецки, полски евродепутат и член на управляващата \"Право и справедливост\". \"Мисля, че всички или почти всички искат да спрат да работят върху него - дори хора, които гледат с неохота на сегашното правителство в Полша.\" Продължаването на оказване на натиск върху Варшава, каза той, създава \"повече подкрепа за сегашните полски власти\". \nНякои официални представители на комисията заявиха, че разговорите за разделяне в комисията са предимно в полза на Варшава, а Зелмайер, Юнкер и Тимерманс са единодушни, когато става дума за върховенство на закона. \nНо макар че в крайна сметка искат един и същ резултат - да приведат Полша в съответствие със стандартите на ЕС - други длъжностни лица в Брюксел казват, че разделението отразява отрезвяващо чувство на неудовлетвореност. \"ЕС е до голяма степен беззащитен при конфронтация с нелибералните демокрации\", каза високопоставен служител. \nСистемни заплахи През декември комисията стартира член 7 от Договора за ЕС за това, което счита за \"системни заплахи\" за независимостта на полската съдебна система. Основните притеснения бяха насочени към способността на полското правителство да отстрани до 40% от съдиите на Върховния съд и правомощието на министъра на правосъдието да наказва съдиите. Отделно комисията потърси решение чрез Европейския съд. \nВъпреки че партията \"Право и справедливост\" предложи промени в своето законодателство, Тимерманс заяви на неотдавнашна пресконференция, че остава основният проблем \"колко политически контрол може да имате, за да кажете, че съдебната система е независима, и ние имаме някои опасения в тази връзка\". \nПоддръжниците на позицията на Тимерманс се надяват, че Съветът по общи въпроси на ЕС - срещи на министрите на външните работи и по европейските въпроси - на срещата си на 26 юни ще изпрати силен сигнал, че блокът не се готви да оттегли случая с Полша. \nАко излезе с покана за изслушване, държавите членки ще гласуват за преминаването към следващата фаза на процеса по член 7 - известен като \"механизъм за санкции\". \nСъгласно системата за гласуване с квалифицирано мнозинство на съвета е необходимо най-малко четири пети мнозинство, за да продължи процедурата. Но дори ако комисията осигури необходимата подкрепа, призоваването за такъв глас би било предизвикваща разцепление стъпка във време, когато ЕС се опитва да се справи с много други предизвикателства, включително реформа на еврозоната и изготвяне на нов дългосрочен бюджет. \nОтчасти в резултат на несъгласието относно това как да се процедира и отчасти защото ЕС се бори с други предизвикателства, служителите казват, че очакват по-нататъшни действия в борбата за върховенство на закона да бъдат отлагани със седмици, ако не и месеци. \nТеоретично член 7 може да доведе до премахването на правото на глас в Европейския съюз на страна членка. Но това окончателно тежко наказание ще изисква единодушно гласуване, а съюзници на Полша - включително Унгария - отдавна са казали, че ще го предотвратят. Напредък Диалогът между Брюксел и Варшава се подобри след промените на правителството в Полша през декември и назначаването на Матеуш Моравецки за премиер. Докато Тимерманс е водил преговори за комисията, служителите съобщиха, че Зелмайер се е срещнал лично с Адам Биелан, заместник-председател на полския сенат и съюзник на лидера на \"Право и справедливост\" Ярослав Качински, най-могъщия политик в Полша. \nЕдин от служителите на ЕС, запознат с процеса, заяви, че напрежението между Зелмайер и Тимерманс е широко известно и се изгражда от месеци насам. \"Зелмайер каза на Биелан, че би искал да затвори въпроса за член 7 срещу Полша\", каза служителят. \n\"Много хора биха искали да се затвори този случай\", добави той. \"В интерес на никого не е да преследва процедурите по член 7, особено сега, когато има политически събития в Италия. По-добре е да имаме подходящи отношения с поляците.\" \nНо служителят призна политическата трудност да се предприеме такава стъпка. \n\"Това ще означава, че те признават, че са допуснали грешка\", заяви официалният представител, добавяйки, че най-вероятният резултат ще бъде допълнително забавяне. \nДипломат от ЕС заяви, че Тимерманс се застъпва за по-принципен подход, докато Зелмайер и Юнкер сякаш предпочитат прагматизма. \n\"Има различни гледни точки за това какво да направим по-нататък\", каза дипломатът. \"Тимерманс и Зелмайер се разминават доста сериозно по този въпрос. Тимерманс би предпочел да продължи процедурата по член 7. Юнкер и Зелмайер имат повече политически поглед по този въпрос.\" \nДипломатът каза, че Тимерманс, който е холандският комисар, но е изправен пред несигурно бъдеще, защото неговата партия вече не е част от управляващата коалиция, също така се опитва да си изгради позиции преди европейските избори през следващата година. \n\"Тимерманс иска да изпълни това\", каза дипломатът. \"Защото това, което чуваме, е, че той е направил предложение да бъде кандидат на Холандия за комисията или да кандидатства за място в Европейския парламент.\" \n\"Право и справедливост\" и партийни представители в Полша и Брюксел настояват, че вече са предложили достатъчно отстъпки за ЕС и няма да продължат да отстъпват и занапред. Те също така обвиниха ЕС, че е набелязал Полша за промени в съдебната й система, които са в рамките на суверенните й права, и те настояват, че няма да се породят притеснения, ако такива промени бъдат приети в страна от Западна Европа.   \n \t\n", "date": "2018.06.13", "title": "Юнкер и Тимерманс \"на нож\" заради Полша "}
{"url": "http://www.duma.bg/node/168856", "text": "Градът и селата от община Брезник се обслужват от само една линейка, която освен това няма оборудване, за да се постави адекватна диагноза. За това алармираха жителите на Брезник, които дойдоха в приемната на депутатите от \"БСП за България\" Станислав Владимиров и Любомир Бонев. \nХората разказаха, че има случаи, в които живеещи в Брезник променят адресната си регистрация, за да могат да се лекуват в Перник. Ако линейката е на адрес в някое от отдалечените села, няма как да се върне бързо в града заради друг спешен случай и затова брезничани често превозват болни с личните си автомобили. \nВладимиров и Бонев са задали въпрос към министъра на здравеопазването Кирил Ананиев как ще бъде решена ситуацията, но отговорът бил уклончив. Според тях проблем е не само липсата на персонал и пари, а липсата на воля в управляващите да го решат. Двамата народни представители отново ще поискат от министъра поне по още една линейка и екип за нея във всеки спешен център, както и закупуване на адекватно оборудване за диагностициране и лечение. \nЖителите на Брезнишко се поинтересуваха и за развитието на проекта за път до мегалитния храм-кладенец в с. Гърло и реставрацията на уникалното за Югоизточна Европа съоръжение. Депутатите подчертаха, че достъпът до съоръжението и адекватното му експониране са сред приоритетите им и ще продължат да работят за това. След въпросите, които зададохме към министъра на културата Боил Банов и срещите с кмета на Брезник, са осигурени пари за проектирането на пътя, а по-късно ще бъдат отпуснати средства и за експонирането на паметника, съобщиха Владимиров и Бонев.     \n \t\n", "date": "2018.06.13", "title": " Само една линейка обслужва община Брезник"}
{"url": "http://www.duma.bg/node/168860", "text": "Вицепрезидентът Илияна Йотова отправи критики към българското председателство на Съвета на ЕС, защото не е поставило ярко интересите на българските общности в Западните покрайнини. \"Пътят на Брюксел към Западните Балкани минава през България и през българските общности на Балканите. Темата за българските общности в Западните покрайнини трябваше да залегне в срещата ЕС - Западни Балкани. За съжаление те не бяха включени в програмата. Очаквах повече категоричност. За Европа Балканите продължават да са кутията на Пандора. Страхът надделя в евролидерите\", заяви вчера Йотова на дискусията \"Българските общности в Западните Балкани - ключов фактор в процеса на присъединяване на страните към ЕС\". \n\"Между София и Брюксел не бива да остават забравени територии - тук, в тази част на Европа. Защото вие, уважаеми сънародници, не живеете в покрайнините, а в един от най-старите и богати на държавност и култура региони на Европа\", призова вицепрезидентът. Според нея има много неизползвани възможности, които местните национални законодателства дават на българите, признати за малцинство. \"Бяхме по-активни до признаването на българското малцинство в Албания, отколкото от решението досега. Ако съществува целенасочена политика на българската държава към сънародниците ни навън, тя е в сферата на образованието и културата. Но и там има какво още да постигнем. Проблемът с тромавата процедура по получаване на българско гражданство изисква промяна в най-малко три закона\", допълни Йотова.     \n \t\n", "date": "2018.06.13", "title": "Европредседателството забрави българите от Западните покрайнини"}
{"url": "http://www.duma.bg/node/168811", "text": "Много специална бира е на път да превземе родния пазар. \"Hoppy blond\" е доста пивка, свежа и секси, а също така е единствената, направена от 5 вида хмел, разкриха Габриела и Христо Попови, собственици на една от най-известните независими семейни пивоварни във Велико Търново, която вече почти шест години е пример за модерност и иновативност в бранша. Кехлибарената напитка, чието име на български може да се интерпретира като забавна игра на думи, които звучат като \"щастлива блондинка\", има леки цитрусови нотки с преобладаващ аромат на мандарина и свеж цветен послевкус. Всъщност \"hoppy\" на английски е хмел, а думата \"blond\", написана с френско \"е\", означава много светла смес. \nРецептата на тази бира е създадена изцяло тук, от наши технолози, уточни пивоварът с най-голям (близо 40-годишен) стаж в страната ни Антон Ненов, главен оперативен директор на \"Бритос\". Доста хора се заблуждават, че иде реч за шотландски или британски бранд. Оказва се, че името на марката е заимствано от старинната дума, използвана за бира от древните траки. Те започват да я правят по нашите земи преди повече от 2000 години предимно от пшеница и ръж. \nЛюбопитното е, че жените в България много харесват бира с горчив вкус, подчертаха експерти по време на първия тур на Националната бирена академия, организирана от Съюза на пивоварите в България. Оказва се също, че качествените напитки от хмел напоследък не се таргетират по полова принадлежност или възраст. В ХХI век най-важното е да се консумира отговорно - с удоволствие и мярка, и да не се употребява никакъв алкохол от шофьори. \nЗа да стигне бирата до потребителя, са необходими цели три седмици. Процесът минава през смилане на малца, майшуване, изцеждане и варене, ферментация и отлежаване, филтрация, успокояване на пивото и завършва с бутилиране (или сипване на напитката в кенчета). Фабриката е изградена само за 8 месеца през 2012 г. с инвестиция над 20 млн. лв. в сътрудничество с Берлинския институт по пивото - VLB, който следи за контрола на качеството в пивоварната. \nВсички етапи на производството може да се проследят изцяло в обща голяма сграда. Разположена е на 13 декара, а инсталацията представлява едно от най-модерните и високотехнологични съоръжения на Балканския полуостров. Оборудването е от най-висок клас и е доставено от Германия и Белгия. Само 36 работници правят годишно около 190 000 хектолитра бира, което е почти двойно повече от средната производителност на пиво в Европа. Това е възможно, защото има пълна автоматизация на работата, което осигурява и пълен контрол върху качеството, както и увереност в безупречните характеристики на крайния продукт. \n\"Постоянно инвестираме в нови машини, имаме и нова линия за стъкло. Безкомпромисното качество и уникалните рецепти, които сами създаваме, са най-голямото ни оръжие\", подчертава изпълнителният директор на пивоварната Христо Попов. И добавя: \"Не ползваме заместители на малца, залагаме само на натурални продукти. Внасяме суровината от чужбина по обективни причини - в България просто не може да се намери от този вид и качество.\" \nОсновният бранд на компанията се предлага в големите вериги и търговската мрежа в цялата страна, но отбелязва най-стабилно и силно присъствие в Гърция и Кипър, както и на десетина други чуждестранни пазара. Имало е интерес дори от Гана, но по една или друга причина сътрудничеството с тази екзотична държава в Западна Африка все още не е осъществено. \nА новата опушена бира на марката (със завоалирани нотки на кафе) е отличена със златен медал през 2017 г. от най-авторитетната в света класация за качество Mond Selection в Брюксел. Такова пиво - с подчертан характерен вкус, се прави от векове в Германия, но в България производителите решават да акцентират на по-лекия му вариант. И по този начин успяват да преборят всички стереотипи, че подобна бира ще се търси само през зимата: дори в горещините пивката напитка се разграбва за отрицателно време. \nСъс завидно чувство за хумор специалистите в бранша съветват пиво да се пие винаги, когато си жаден. Но добрата компания, хубавите поводи и умерените количества, съчетани с отговорно поведение, са все фактори, които предразполагат към приятно прекарване на времето с халба в ръка. Как технолозите у нас приготвят кехлибарената напитка, има ли специфики в правенето на бира у нас, какви са новостите в бранша - са само част от темите, обсъждани по време на първия тур от Националната бирена академия. Начинанието предоставя възможност на широката общественост чрез медии и специални гости да проследи отблизо производствения процес, въведените иновации, специфичните технологии и добрите практики в бранша. \nБлагодарение на огромни машини, впечатляващи бутилиращи линии, атрактивни опаковки, екосъобразни правила и стриктни процедури, крайният продукт, който се появява на пазара у нас, е висококачествен и успешен, категорични са експерти. \n\"Кредото на пивоварната индустрия е \"Гордеем се да сме прозрачни\". То е израз на желанието ни да представяме пълна информация както за съставките и хранителната стойност на бирата, така и за производствения процес в реални условия. Посещенията на медиите са част от инициативата в тази посока\", категорична е Ивана Радомирова, изпълнителен директор на Съюза на пивоварите в България. \nЗад всяка иновация стоят сериозни вложения и високите компетенции на човешките ресурси в пивоварната индустрия. През миналата година капиталовите инвестиции в бранша надхвърлят 41 млн. лв.; произведени са повече от 5 млн. хектолитра пиво, а платеният акциз е 80 млн. лв. Общо членовете на Съюза на пивоварите правят около 99% от бирата в страната. Снимки АВТОРКАТА   \n \t\n", "date": "2018.06.13", "title": " Бира за щастливи блондинки разкрасява българския пазар "}
{"url": "http://www.duma.bg/node/168810", "text": "323 Г.ПР.Н.Е. - УМИРА АЛЕКСАНДЪР ВЕЛИКИ, ЕДИН ОТ НАЙ-УСПЕШНИТЕ ПЪЛКОВОДЦИ (Р. 356 Г.ПР.Н.Е.). Начело на войните за завладяване земите на древна Гърция при управлението на баща си Филип II, продължава делото му и само за 12 години завладява Персийското царство, Египет и множество по-малки държави в Близкия изток. При смъртта му завоюваните земи се простират от Балканския полуостров до днешните Афганистан, Пакистан и Индия. Получава образование при Аристотел, основава бъдещия голям културен център Александрия. 1878 - ЗАПОЧВА БЕРЛИНСКИЯТ КОНГРЕС. Провежда се под председателството на германския канцлер Ото фон Бисмарк. Разглежда резултатите от Руско-турската война (1877-1878); статута на Цариград, проливите Босфор и Дарданели, Румъния, Сърбия, Черна гора; териториална подялба на османски владения; създаването на българска държава и др. Завършва на 13 юли 1878 г. с подписването на Берлинския договор. Българският народ е разделен на седем части, с пет различни начина на управление в неговата етническа територия. Създаден е възел от противоречия, които определят развитието на Балканския полуостров за десетилетия напред. 1903 - В АЙТОС СЕ РАЖДА ФИЛИП КУТЕВ, КОМПОЗИТОР (УМИРА 1982 Г.). Пръв започва да прави обработки на песните така, че те да бъдат изпълнявани от многогласен битов хор. Видоизменя традиционния песенен фолклор и на негова основа създава специфичната хорова музика. На 1 май 1951 г. основава първия и най-голям български фолклорен ансамбъл, който днес носи неговото име. 1965 - В СОФИЯ Е ОТКРИТ ТЕАТЪР \"199\". Сценично пространство на столичната ул. \"Раковски\" (\"престижно и уютно театрално мазе в центъра\"), наречено така заради 199-те места, с които разполага, и посветено на камерни спектакли от съвременни автори. Театърът няма собствена трупа, всички режисьори и актьори са гостуващи. От 2007 г. \"199\" добавя към името си и това на Валентин Стойчев - директор на театъра от 1991 г. до кончината си. 1986 - УМИРА ДИЙН РИЙД, АМЕРИКАНСКИ ПЕВЕЦ И АКТЬОР (Р. 1938 Г.). Увлича се по идеите на комунизма, а концертите му през 50-те години на миналия век в Южна Америка събират повече публика от тези на Елвис Пресли. През 1973 г. заживява в ГДР, където продължава с кариерата си на певец (рокендрол и кънтри) и актьор, както и на активен борец за мир. Популярността му е голяма и зад Желязната завеса е известен като Червения Елвис. 1986 - УМИРА БЕНИ ГУДМАН, АМЕРИКАНСКИ ДЖАЗ И СУИНГ МУЗИКАНТ (Р. 1909 Г.). Наричат го Краля на суинга. Групите на Гудман помагат за стартирането на кариерите на много от маститите имена в джаза. Във време на сегрегация неговата група е от първите, в които музикантите преминават расовата бариера. Кариерата му продължава почти до края на неговия живот.   \n \t\n", "date": "2018.06.13", "title": "Датата"}
{"url": "http://www.duma.bg/node/168815", "text": "На фона на драмата, която изживяват стотици хиляди българи, споделеното от мен ще ви прозвучи може би нагло. И сигурно щеше да е така, ако бях страничен наблюдател, живеещ в пълна безопасност, както си живеят партийците в ГЕРБ! Да, ама не. И всичко, което става днес в нашата европейска държава, ме засяга лично. Така че драмата, която изживява българската мечта, е и моя драма... \nБезработицата трябваше да открие нови перспективи пред личността. Твърдеше се от учени глави, социолози и капацитети, че тя ще превърне хиляди хора от зависими бачкатори и чиновници мижитурки, които треперят за мизерните си доходи, обречени цял живот да стоят там, където веднъж са попаднали, в свободни, мислещи хора, които могат да избират работното си място и да открият истинското си поприще. Малцина тогава не работеха, а най-голямото постижение на демократична България стана фактът, че всеки се втурна да прави бизнес!.. \nТук съм изкушен да разкажа една истинска случка, в която участвах. Преди няколко години в родния ми град Елин Пелин бе открита фабрика за трайни сладкиши - \"Роял Фуудс\". По стечение на обстоятелствата станах охранител в нея. Дори ме облякоха в стара милиционерска униформа, всяваща страх и почитание сред наемните работници, които се опитваха тайничко да изнесат по някое и друго сладкарско руло за вкъщи. Моята задача според указанията и изискванията на административния директор беше да предотвратявам кражбите.  Забелязах, че шофьорите на служебните бусчета, които возеха шефовете от столицата, редовно изнасят не по руло-две, а пълни кашончета. Направих докладна записка до шефа на охраната, който, вместо да ме похвали за бдителността ми, взе да крещи и ми обясни на прост език, че задължението ми е да \"хващам\" провинилите се работници, а не началниците! Изкарах още месец, но веднъж си позволих лукса да направя забележка на самия шеф на охраната, който с личната си кола дни наред изнасяше кашони с рула и кейкове. И това ми изяде главата. Уволниха ме с мотива, че създавам \"интриги\". \nОттогава си дадох дума охранител никога да не бъда! За да бъдеш такъв, трябва да знаеш кого да хващаш, когато краде, кого да пропускаш... с усмивка. И осъзнах нещо важно: никога не съм имал възможност да избирам работата си, никога не съм имал простор пред реалните си възможности и материалните си стремежи. Някога изкривената скала на престижност хвърляше хиляди хора там, където не им е мястото. Кадрите се избираха не по делови и професионални умения, а по \"вярност към партията\". Че то и сега при управлението на ГЕРБ е абсолютно така! Мастити гербаджии ни съветват да въртим бизнес. То каквото имаше за \"извъртане\", отдавна го прибраха юнаците на демокрацията... \nЧудя се кога лъжите за светло бъдеще отново се превърнаха в държавна политика? И защо в политиката напливът е най-голям? Ами защото в тази сфера на живота най-трудно се доказва некадърността. И защо българският политик не може да бъде такъв, какъвто го искаме ние, избирателите? Тази \"порода\" влиза в НС добре дегизирана. Нейните представители са като месии, готови да работят за благото на народа и дори преди изборите имат измъчен вид. После показват истинския си лик на демократи, готови да сменят без проблем вижданията си, за да влязат в управлението и да се нагушат. Защото там далаверата е гарантирана! \nБългарската мечта на днешната ни младеж е да се изучи в престижен университет на Запад, за да може да се реализира във Великобритания, САЩ, Канада, Германия и къде ли не! Само не и в родината си. Това е българската мечта: да си по-далеч от България, щом тук управляват политически дебили! Това аз наричам драма, която ме засяга лично...     \n \t\n", "date": "2018.06.13", "title": "Българската мечта - по-далеч от България "}
{"url": "http://www.duma.bg/node/168813", "text": "На контролния преглед лекарят ми каза, че на дясното око катарактата (пердето) заема застрашителни размери. Нужна бе операция. Предложи ми три типа изкуствени лещи - от 700, 800 и 1000 лв. Аз, естествено, предпочетох най-евтините. А парите ги нямах. Тогава като средно грамотен човек се сетих, че в конституцията пише нещо за безплатно лечение... И още една неприятна мисъл. Става въпрос за пенсионер с 200 лв. пенсия. Има си човекът колит, тендовагинит, плексит и простатит. Освен това лявата му клапа прави мизерия и отделя 120 лв. месечно за лекарства. \nВ правителството и парламента има четящи, смятащи хора. Нека изчислят как се живее с тези пари и колко са техните заплати. Ако не могат, нека се отнесат към нарциса Бойко Борисов. Човекът с четирите иронима разполага с всичките пари и раздава, когато реши или го притиснат. Тогава намира пари и увеличава дефицита в бюджета. Знае се за чия сметка. А пенсионерите мълчат като не знам какви. За тях бюджет няма. По-старите пенсионери изградиха две Българии, които сегашните апаши още не могат да окрадат напълно въпреки многообразните им машинации.  Тези, които рушиха България, ще получават по-високи пенсии! За заслуги, нали? Една поетеса казва: \"Омръзнал ни е тоз живот, без туй в мизерия минават дните ни.\" Да, така е! И тя зове \"да грабнем пушките, а не да чакаме в кревата да умрем от глад\". Спокойно, пенсионери! Времето е ваше!   \n \t\n", "date": "2018.06.13", "title": " А сега накъде..."}
{"url": "http://www.duma.bg/node/168814", "text": "Дами и господа столичани, минавали ли сте скоро край Софийския университет, за да видите огромните статуи на лордовете Евлоги и Христо Георгиеви от Карлово? Уважаеми дами и господа габровци, на ул. \"Брянска\", до болницата, е техникумът \"Граф Никола Василиади\". \nРазбира се, винаги е имало на пазара фалирали благородници, от които да се купи титла, но въпросните духовни гиганти не са го сторили. Могли са също да си построят замъци на Халкидики, на Лазурния бряг или в Марабея. Могли са да си купят готови замъци по бреговете на Лоара... Но в тях е горяла \"искрата любородна\", за която пише Чинтулов. \nПо балканските села и пътища ще срещнете много чешми с 1, 2, 3 и 4 чучура и корита и с надпис под мъха \"Тази чешма согради... (името), пийте на здраве\". Обикновено има и калайдисани канчета с дръжки. Такива жестове сега са за Червената книга, не че съвсем ги няма. Дядо Добри е ярък пример! \nФондацията на Бербатов подкрепя талантливи деца! Рубриката \"Вярваме в доброто\" по БТВ посочва примери за подражание. Хора правят дарения в опожарени или наводнени села. Мисля, че тези хора трябва да излязат от анонимност. Обществото трябва да се учи и възпитава от примера им. Вярно е, че скромността краси човека, но не вярвам, че въпросният човек ще съди журналиста, описал жеста му, докато за надничането под чаршафите ще го стори. \nЧетох наскоро статистика за броя на милионерите, за суперимотите и колите. Имате думата, господа продуценти и \"звезди\". Наредете се до Гигантите! Дано видим скоро някъде надписи като: \"Домът на Райна Княгиня е ремонтиран с дарение от...\" Или домът, в който е живяла незабравимата Коканова... Защо пък не \"Тази детска градина е построена и се издържа от...\" \nМоже би някои хора се боят да не се разбере, че парите не са чисти? Знам ли?   \n \t\n", "date": "2018.06.13", "title": "  Лордовете от Карлово"}
{"url": "http://www.duma.bg/node/168812", "text": "Споменът ме връща в далечната 1957 г., когато хиляди български младежи по призива на ДКМС заминахме на работа като миньори в каменовъглените мини на Донбас, където се трудихме, учихме и работихме в продължение на три години. И както нашите предци - героите на Шипка, рамо до рамо с руси и украинци, внуците и правнуците на воините на генерал Столетов, добивахме черното злато и в трудните за нас моменти чувствахме подкрепата на братята руси и украинци. Широка и необятна е руската душа. Бяхме добре дошли във всеки руски дом. На тази наша дружба посветих стихове, които бяха публикувани в донбаските вестници. \nЗа една паметна вечер, която остави дълбоки следи в живота на българската младежка бригада, искам да ви разкажа сега. Бяхме настанени и работехме в град Доброполье, Красноармейски район на Донецка област. Ръководството на групата съвместно с местното ръководство на мината бяха проучили и открили, че в едно далечно селце на Полтавска област живее един от малцината живи участници в боевете на Шипка. В тази незабравима вечер наш скъп гост беше Степан Григориевич Плотников, един от защитниците на връх Шипка. В огромната зала на Дома на културата хилядното множество от българи и руси очаквахме ветерана - героя от Руско-турската война. Появи се скромен, обикновен руски човек, усмихнат и въпреки достолепната му възраст личеше осанката на гренадира от Столетовите полкове. Гръмна музика. Степан Григориевич трепна, изправи снага и преди да се опомни, ние, българските младежи, го понесохме на ръце над хилядното множество към сцената. Този обикновен руски човек, минал през пламъците на войната, сякаш слязъл от картините на Верещагин, със сълзи на очи ни прегръщаше нас, потомците на българските опълченци, и навярно се връщаше към подстъпите на връх Шипка в онези дни преди 140 години... \n    \n \t\n", "date": "2018.06.13", "title": " Като внуци на Столетов"}
{"url": "http://www.duma.bg/node/168817", "text": "\nОще в древността, когато смелостта, саможертвата и отдадеността на общата кауза споявали геройството по време на битки, били много важни и външните атрибути на единението на отделните индивиди, въодушевени до краен предел, в готовност за сражение в името на жадуваната победа. \nЗнамето! Конската опашка на прадедите ни, която гордо се веела, докато те разбивали вражите орди. Или гонфалоните (знаме с няколко тесни ленти или вимпела, поставени на напречната греда) на нордическите племена, които постепенно се превърнали в страшилище за легионите на Римската империя. Или щандартите със свастиката - бойни знамена на военни единици от Вермахта (сухопътната армия на Третия райх) и флота, немалко от които бяха хвърлени в подножието на мавзолея на Владимир Илич Ленин на Червения площад в Москва от представители на бойни части на Съветската армия по време на Парада на победата на 24 юни 1945 г., в чест на разгрома на фашистка Германия. \nВ т. 5 на Речник на българския език, изд. на Българската академия на науките, 1987 г., като второ значение на думата \"знаме\" е дадено \"символ, лозунг, ръководна идея\". И като примери от литературата за употребата на \"знаме\" в това му значение са дадени: \"Ботев развивал огромна дейност ... И действително неговият вестник станал знаме на революцията\" и \"Идеите на Паисий за национална просвета ... за възстановяване на българската национална държава стават знаме на епохата на Българското възраждане\". \nАмбицирани да задминат гореописаните исторически постижения, знаменосците понастоящем на антикомунизма в България - уви! - не могат да се похвалят с нищо повече от жабата, която, като видяла, че подковават коня, и тя вдигнала крак, тоест краченце. \nНа 6 май 1926 г. известният английски журналист Чарлз Престуич Скот (1846-1932 г.) публикува във в. \"Манчестър Гардиън\" знаменитата мисъл: \"Коментарът е свободен, но фактите са свещени\". Ето защо по отношение на квалификацията какво представлява Народният съд след 9-ти септември 1944 г., нека се опрем върху фактите, за да приложим древногръцката сентенция, че      истината се познава в сравнението \nФакт № 1. Емил Хаха (1872-1945 г.). Президент на федералната държава Чехословакия след Бенеш от ноември 1938 г. Исканията за независимост в Словакия и Рутения, окуражавани от германците, го карат да обяви военно положение. Когато Германия изразява \"загриженост и тревога\" за германците в Чехословакия, Хаха отива в Берлин през март 1939 г. да моли Хитлер да не напада страната. Хитлер брутално заявява, че вече е дал нареждания за нападение и оставя на Рибентроп и Гьоринг да принудят Хаха да подпише капитулация. Хаха, който не е добре със здравето, се огъва и германските войски влизат в Чехословакия. \nПрез април същата година Хаха е почетен гост на честването на рождения ден на Хитлер. Той убеждава чехите да сътрудничат на германците и остава формално държавен глава на Бохемия и Моравия, които са превърнати в протекторат на Третия райх. Умира в затвора през юни 1945 г. след освобождението на Чехословакия от германската окупация. Там той е изпратен заради предателската си роля. \nФакт № 2. Видкун Квислинг (1887-1945 г.). Норвежки политик-колаборационист с нацистите. Името му става на английски език синоним на \"предател\". Преди войната е бил министър в норвежкото правителство и почетен командир на Ордена на Британската империя, но напуска и основава норвежка фашистка партия. По време на нацистката окупация на Норвегия е назначен за министър-председател на Държавния съвет (1942 г.), но реалната власт остава в ръцете на Йозеф Тербовен, германския райхскомисар. Квислинг е осъден и екзекутиран през 1945 г., след като доброволно се предава на нововъзстановеното норвежко правителство. \nФакт № 3. Антон Мюсер (1894-1946 г.) Холандски партиен водач от времето на Квислинг. Учредител на националсоциалистическото движение в Холандия. През 1942 г. окупационните власти определят Мюсер за \"водач на холандския народ\". Сред един толкова яростен противник на нацизма като холандския народ, \"свитата\" на Мюсер не е многобройна. Когато войната свършва, той е арестуван и след като е съден като колаборационист, е обесен в Хага през 1946 г. \nФакт № 4. Уйлям Джойс (1906-1946 г.). Познат още като \"лорд Хъм-Хъм\", той води радиопредаванията от Германия за Великобритания по време на Втората световна война. Рупор в системата на Райхсминистерството на информацията и пропагандата на д-р Йозеф Гьобелс. \nРоден в Ню Йорк и отраснал в Ирландия и Англия, Джойс влиза в британската фашистка партия през 1939 г. и заминава за Германия непосредствено преди избухването на Втората световна война.  Предлага услугите си на нацисткия режим  и са му възложени радиопредаванията за Великобритания. Стържещият му глас му спечелва прякора \"лорд Хъм-Хъм\". Уйлям Джойс е арестуван в 1945 г. и е обвинен в предателство. Макар да заявява, че е германски гражданин, той е запазил британския си паспорт и този факт е използван от Великобритания за осъждането му за предателство. Обесен е в затвора \"Уондсуорт\" през 1946 г. \nФакт № 5. Анри Филип Петен (1856-1951 г.). Държавен глава на неокупираната зона \"Виши\" във Франция (1940-1944 г.). \nМаршал Петен е френски военен с реномето на герой, защитник на Вердюн през 1916 г. и командващ френските сухопътни сили през 1918 г. През 1940 г., когато германците настъпват през Белгия, премиерът Пол Рейно се надява да укрепи кабинета си, като направи Петен свой вицепремиер. Когато германците прегазват Франция и завземат Париж, правителството се премества в Бордо. Тук министрите се настройват срещу Пол Рейно. Петен заема поста премиер и действа за постигането на мир. Условията за капитулация, диктувани от Хитлер на французите в Кампиен, включват разделяне на страната на две - окупирана северна и неокупирана южна зона. \nКато държавен глава Петен, след унизителния подпис под съглашението с Третия райх, управлява само една трета от Франция. Неговото управление е консервативно и авторитарно и  изцяло съдейства на политиката,  водена от Хитлер. Когато съюзническите сили настъпват от Нормандия, Петен излита в Швейцария, но се връща и през април 1945 г. е изправен пред съд. Обвинен в колаборационизъм и е осъден на военно разжалване и смърт, но наказанието му е заменено на доживотен затвор от ръководителя на френската следвоенна администрация генерал Шарл дьо Гол. \nФакт № 6. Леон Дегрел (1906-1994 г.). Белгийски политик, основоположник на фашистката партия \"Рексист\". Израснал през 20-те години, Дегрел е под влиянието на френския екстремист националиста Шарл Мора до такава степен, че се наема да сформира подобна националистическа партия в Белгия. През 1930 г. се ражда партията \"Рекс\" - движение, силно повлияно от италианския фашизъм и разрастващия се нацизъм в Германия. По време на предвоенните избори белгийският народ фактически отхвърля расистката партия като антисемитска и антикомунистическа. След поражението от 1940 г. обаче Дегрел успява да съживи расизма в Кизлинговата организация, вярна на идеалите на т. нар. Нов ред, насаждан от нацистите. \nПрез 1945 г. белгийското правителство издирва Леон Дегрел, за да го съди, но по това време той вече е успял да се прехвърли в Испания на фашисткия диктатор генерал Франко, а оттам по-късно в Аржентина и успява да избегне всички опити за екстрадиране. \nФакт № 7. Бенито Мусолини (1883-1945 г.). Италиански фашистки диктатор. Начинът, по който завзема италианската държава чрез \"походът към Рим\" през 1922 г. \nвпечатлява Адолф Хитлер и го вдъхновява  за т. нар бирен пуч от 1923 г. в Мюнхен. Лозунгите, които Мусолини използва, черните униформи, характерният поздрав и неговата партийна национална организация служат за модел на ранните нацисти в Германия. \nПрез юли 1943 г. англо-американските войски са вече в Сицилия и са готови за нападение във вътрешността на Италия. Бенито Мусолини се връща от Северна Италия, където е бил на официална среща с фюрера на Третия райх. Но в италианската столица правителството отказва да му се подчинява и той е арестуван. \nАдолф Хитлер изпраща със специална мисия майора на СС Ото Скорцени, за да спаси дучето и да го отведе в Северна Италия, където да оглави една нова италианска държава - марионетка на Германия. През април 1945 г. Бенито Мусолини е пленен от италиански партизани, когато се е опитвал да избяга в Швейцария. Заедно с любовницата на дучето Клара Петачи те са застреляни, след което телата им за закарани в Милано и са окачени с главите надолу. \nТова са фактите - без коментар! Номерата в списъка може да бъдат продължени с още поне десет хиляди осъдени за нацистка и фашистка дейност. Факти!!! \nПитам се: След колко време тук, в България, не върху сегашната конституция, но посредством законите на инстинкта за оцеляване на един народ, срещу когото българският (псевдо)елит организирано воюва, ще се състои нов Народен съд? Заради извършвания неогеноцид спрямо българския суверен. \n  \n    \n \t\n", "date": "2018.06.13", "title": "  Знаменосците на глупостта   "}
{"url": "http://www.duma.bg/node/168816", "text": "На 14 юни се навършват 90 години от рождението на д-р Ернесто Че Гевара, световноизвестен революционер, извървял славен и героичен път като безстрашен борец на хората по света за по-достоен живот. Минали са толкова години от неговото раждане, но повече от половин век неговият мъжествен лик с черната барета и червената звезда на нея, направена от фотографа Алберто Корда, ни съзерцава от стотици хиляди плакати, червени знамена и фланелки, носени на многолюдните социални протести навсякъде по света. \nКой всъщност бе човекът зад безсмъртния команданте? Защото малко от нашите съвременници могат до такава степен да разклатят общественото съзнание и да оставят след себе си толкова много мистерии и тайни, колкото това е сторил човекът - символ на ХХ век, Че Гевара.  \nИсторията на Ернесто Гевара все още е пълна с много загадки. Най-трудното е да се разбере и обясни всичко онова, което е стояло зад мотивите и импулсите на този наистина уникален човек, това как той е събрал идеите, които впоследствие увличат зад себе си цели народи и държави, откъде и как е черпил сили. \nЕрнесто Гевара де ла Серна е роден на 14 юни 1928 г. в гр. Росарио, Аржентина, в семейството на архитекта от ирландски произход Ернесто Гевара Линч и доня Силия де ла Серна ла Льоса. Далечен прародител на майката на Ернесто - Хосе де ла Серна, бил испански генерал, колониален служител и предпоследен вицекрал на Перу.  \nПритежател на семейна плантация с мате, бащата Ернесто Гевара Линч първи в окръга започва да плаща на работниците си като заплата пари в брой, с което си спечелва недоволството на местните плантатори. Старият Гевара се опитва да образова и възпитава своите пет деца всестранно, в къщата е имало огромна библиотека от няколко хиляди книги, вратите на която винаги били отворени за деца от различни социални класи както от заможни семейства, така и от семейства на обикновените работници.  \nПо време на гражданската война в Испания и Втората световна война домът на Гевара е посещаван от много военни лидери и политически активисти. Най-вероятно именно тогава у Ернесто се оформя разбирането за сложното многообразие на света, възникват първите му идеи и бележки за бъдещата  негова идеология. \nНа двегодишна възраст Ернесто пада в ледените води на един басейн и получава първия астматичен пристъп - начало на  тежък период, който ще го съпътства до края на дните му, затова по-голямата част от учебната програма той усвоява у дома. След средното си образование през 1945 г. е приет в Медицинския факултет на университета в Буенос Айрес. Като студент се увлича по творбите на Сартр, Гарсия Лорка, Пабло Неруда, произведения на аржентински автори социалисти. Води си дневник и пише поезия, които след смъртта му са публикувани в многотиражни издания. \nЕнергията на младия Ернесто стига за много неща: той играе футбол, занимава се с ръгби, езда, голф, планеризъм, пътува много, като предпочита да се придвижва с велосипед, а като нает моряк посещава няколко страни. Още на тази възраст младежът решава за себе си, че основното му призвание ще бъде да служи на хората по примера на тези отдадени личности, на които той искрено се възхищава. През 1952 г. заедно със своя приятел, доктора по биохимия Алберто Гранадо, Ернесто Гевара посещава Чили, Перу, Венецуела и Колумбия, за да проучи работата на лечебници за болни от проказа. По пътя си пътешествениците обаче помагали и в лечението, в пренасянето, дори в прибирането на реколтата, като наблюдавали живота на обикновените хора и тежките условия на индианците. \nПрез 1953 г. Гевара получава диплома за хирург и специалист по дерматология. Вместо да отиде на служба в армията, отпътува за Боливия, където по това време на власт идва Националистическата партия на революционното движение. В страната стават глобални неща: национализация на мините, аграрна реформа, привличане на работници и селяните в управлението на страната... Ернесто Гевара работи упорито, среща се с различни хора, пътува много. Посещава Гватемала, Панама, Коста Рика, среща се, общува и влиза в дискусии с революционни лидери от различни страни. През същата година се запознава с революционерката Илда Гадеа Акоста. Младежът впечатлява Илда със знанията си върху марксизма, с дълбочината си на мислене и избора си да помага на обикновените хора и да се бори за тяхната справедливост.  \nПо време на въоръжения конфликт в Гватемала през 1954 г. Ернесто Гевара получава първия си боен опит: той участва в група за противовъздушна отбрана, помага в превозването на оръжия, в агитационната работа, в резултат на което попада в списъка с \"опасните комунисти\", които трябва да бъдат унищожени. Налага му се да избяга в Мексико. \nВ Мексико през 1955 г. се жени за Илда Акоста, от която има една дъщеря. Продължава да практикува медицина, среща се с много прогресивно мислещи хора. Един от тях по-късно ще нарече Гевара \"континентален революционер, който мисли не толкова за Аржентина, колкото за Латинска Америка като цяло\"... \nВ Мексико през юли 1955 г. Ернесто се запознава с Фидел Кастро - среща, която ще го отведе на Острова на свободата, Куба. Още тогава Кастро отбелязва голямата революционна зрялост и смелост на идеите на Че Гевара. В дневника си Гевара пише: \"Фидел е интелигентен млад мъж, уверен в себе си и изключително смел. Той ще направи революция. Между нас има пълен синхрон. Само заради човек като него бих се раздавал всецяло.\"  \nЕдва ли има нужда да говорим за това каква смелост са притежавали 82-мата човека, влезли в морето при буря и дъжд с малка лодка с капацитет за 10 души. Техният ориентир бил остров Куба, тяхната цел - свободата. Само след седмица корабът стигнал до бреговете на Куба и отрядът веднага бил подложен на обстрел от военните на Батиста. Повече от половината от членовете на екипажа загиват в битката. Че Гевара по-късно ще напише: \"Някъде в гората, сред дългите нощи (със залеза на слънцето започваше нашето бездействие) строяхме смели планове. Мечтаехме за битки, за тежки операции, за победа. Това бяха щастливи часове. Заедно с всички се наслаждавах на първите в живота ми пури, които се научих да пуша, за да прогонвам досадните комари. Оттогава се вля в кръвта ми ароматът на кубинския тютюн. И бяхме замаяни дали от силната \"Хавана\", или от смелостта на нашите планове, един от друг по отчаяни.\" В битките Ернесто открива, че не изпитва страх пред смъртта и че играе решаваща роля в създаването и оцеляването на бунтовническото движение. \nБез никакво предупреждение и колебание Фидел провъзгласява Ернесто за команданте. Това е най-високият чин в бунтовническата армия. Оттогава всички наричат Ернесто Команданте Гевара. Хората от обкръжението на Че отбелязват неговата голяма любов към четенето, желязната воля и вярност към идеалите, саможертвата и грижата за приятелите. Революцията на \"брадатите\", както наричат бунтовниците от Сиера, е победила. Че е провъзгласен за военен губернатор на крепостта Кабана, близо до Хавана, където се помещават военните съдилища. Там се води процесът срещу палачите на Батиста. Ернесто е само на 30 години, а вече е легендарна личност. Чужденецът, аржентинецът, както го наричат кубинците, скоро получава кубинско гражданство благодарение на член от конституцията, добавен специално заради него. Става министър в новото революционно правителство на Куба. Среща се с видни политици от много страни: Мао Цзедун, египетския президент Гамал Абдел Насър и др.; посещава и Москва. Гевара се превръща в световен символ на съвременния революционер, пропагандира открито своето разбиране на марксизма и бичува недостатъците на съществуващите социалистически страни. \nСлед развода си с Илда Ернесто се жени за кубинката Алейда Марч, от която има четири деца - Алейдита, Камило, Селия и Ернесто. Участва в революционните движения в Африка и в Латинска Америка. Не знам защо, но е малко известно в България, че любимата снимка на Че Гевара, която е носел у себе си, дори когато е умирал, е снимката на Васил Левски. Писал е на много места, че има един герой на Балканите, от България, на когото той самият е искал да прилича. Гевара е искал да направи това, което и Левски е искал - \"Когато освободя собствената си родина, ще ида да освобождавам други народи\". \nПрез 1965 г. Че Гевара напуска Куба завинаги. В прощалното писмо до Фидел Кастро пише: \"...Веднъж ни попитаха на кого от нашите близки да съобщят в случай на смърт и тогава нас ни порази действително реалната възможност за такъв изход. Знаехме, че в революцията (ако тя е истинска) хората или побеждават, или загиват... Където и да се намирам, ще чувствам своята отговорност като кубински революционер и ще действам като такъв...\"   \n През 1967 г. в Боливия неговият отряд попада под обстрел на специално обучени сили на ЦРУ, където на 8 октомври е ранен в крака и пленен. На следващия ден - 9 октомври, е разстрелян. Мястото, където е погребан Ернесто Че Гевара, е неизвестно до 1997 г., когато останките му са ексхумирани, пренесени с военни почести в Куба и положени в мемориала Сиера Маестра. Когато преди разстрела агентът на ЦРУ го пита за какво мисли, Че отговаря: \"Мисля за безсмъртието на революцията\".  \nРомантичният образ на революционера, лицето му, думите му са съхранени в паметта на народите. Той е легенда. За историята ще остане завинаги младият бунтовник - романтик, Командате Гевара. Знаел е, че ще победи смъртта и в момента, когато е казал на войника, дошъл да го разстреля: \"Знам, че си дошъл да ме убиеш. Стреляй, страхливецо. Просто ще убиеш един човек...\"  \n  \n    \n \t\n", "date": "2018.06.13", "title": " Команданте Гевара на 90"}
{"url": "http://www.duma.bg/node/168818", "text": "Дойде време най-после \"авгиевите обори\" с македонските проблеми на България, натрупвани близо два века с фалшификациите върху огромното българско историческо наследство в западните български земи, да бъдат разчистени. Да се открие здравата основа на историческата правда и върху нея да започне да се изгражда истинската история и държавност на признатата най-напред от България самостоятелна македонска държава.  \nПриемането на Македония в НАТО стана подтик на събитията. То наложи появата на Договора за приятелство, добросъседство и сътрудничество между Р България и Р Македония, подписан на 1 август 2017 г. и вече влязъл в сила. Чл. 8/2 в него предвижда създаване на \"Съвместна мултидисциплинарна експертна комисия на паритетен принцип по исторически и образователни въпроси, за да допринесе за обективно, основаващо се на автентични и основани на доказателства исторически извори за научно тълкуване на историческите събития и личности, насочени към укрепване на добросъседските отношения в духа на европейските ценности\". Българската част от тази комисия от авторитетни учени, общественици и дипломати под ръководството на нейния председател доц. д-р Ангел Димитров - историк и дипломат, вече проведе първото си заседание. Договорът предвижда комисията да представя ежегодни доклади за дейността си пред правителствата на двете страни. Организатор на изпълнението на договора е създадената според чл. 12 Смесена междуправителствена комисия със съпредседатели министрите на външните работи на България и Македония, която трябва да се свиква най-малко веднъж годишно. \nБългарският народ с огромна надежда очаква изпълнението на този договор. Защото неговата поява е отдавна назряла. Тя надхвърля конюнктурната теза за добросъседство, необходимо условие страните от Западните Балкани да влязат в НАТО. Както често се случва в историята, някакво конкретно, второстепенно събитие като влизането на Македония в НАТО (организация, изживяла своята роля, въпреки историческата си изхабеност днес  поддържана на изкуствено дишане като агресивна сила срещу Русия) може да отприщи решаването на много по-важни, отдавна назрели и нетърпящи отлагане проблеми. Всъщност влизането на Македония в ЕС е реалната предпоставка за преодоляване на противоречията между София и Скопие. Но тъй като то все още не е на дневен ред, приемането в НАТО изигра ролята на катализатор за раздвижване на застоя. \nПравителството на Бойко Борисов може да влезе в историята с подписването на договора. Но се опасявам, че както лично той и министърът на външните работи Екатерина Захариева, така управляващата партия ГЕРБ и немалка група активни либерали и мултикултуралисти, от години финансирани отвън, в стремежа си да изпълнят най-старателно поръките на своите ментори, не си дават сметка, че главното значение и роля на договора са в: \n* отстояване на ограбеното национално културно-историческо наследство на българския народ и разрешаване на историческите противоречия между България и Македония; \n* създаване на здрави, верни и обективни исторически предпоставки за изграждане на македонската етнокултурна общност и държава; \n* изграждане на днешните и бъдещите взаимоотношения между България и Македония върху темелите на вярно определеното историческо наследство, на съвременното държавно и международно право, условие за влизане на Македония в ЕС. \nТези предпоставки са толкова фундаментални, че не могат да бъдат изместени от конюнктурни, злободневни \"актуални\" потребности. *    *    * За България и българите изчистването на фалшивите наслагвания върху историческото ни наследство в Македония има най-съществени основания. Многовековната ни история от създаването на българската народност през VII-IX век насам, когато се формира окончателно и нейното етнокултурно землище, включва неотменно и случващото се в югозападните български земи. Неслучайно българите от тези предели водят десетилетия най-тежките и изнурителни войни срещу Византия на Василий II за запазване независимостта на своята държава. \nОт особено значение е участието на българското население тук във възрожденските обновителни процеси и формирането на единния облик на българската национална общност, потвърдено и с международно признати документи. След разкъсването на българската етническа територия с Берлинския договор от 1878 г. нашите предци и младата ни държава вложиха всичките си жизнени сили, цялата си национална енергия и мощ за народностното ни обединение. Тези усилия и удивителна всеотдайност са мощен източник на гордост и упование, предпоставка за самочувствие и увереност във възможностите ни и занапред! И неслучайно главните ни усилия бяха насочени към македонските земи, където народностната ни съдба преживя най-драматични събития, където са се подвизавали българи, написали най-светли страници от нашата история - Климент и Наум, Самуил и потомците му, Константин Тих, Паисий, братя Миладинови, Жинзифов, Пърличев и Шапкарев, дейците на Илинден. \nПодвизите на нашите войници през Балканската и Първата световна война, всеотдайната им жертвоготовност и смелост в сраженията не бяха, за да завладеем чужди земи, а за да обединим страната си! И неслучайно след краха от войните народът ни изпадна в потрес, отчаян от напразно отдадените усилия и многохилядните жертви. Покрусата, националната катастрофа от поражението (въпреки победите в боевете), потискащи ни и днес, могат да бъдат надживени само като се защити истината, че жертвите са били неотменни и следователно оправдани. И този извод трябва да стане и европейско достояние, защото никой няма право да осъжда народа ни, че е искал да обедини националните си сили. Трябва да е пределно ясно, че днес България не може да се нареди достойно между европейските народи в новата единна общност на ЕС, ако не отстои истината за своето историческо наследство. То трябва да заеме полагащото му се заслужено място в общата история на Европа. \nТози проблем има най-пряко отношение и към вътрешнонационалното ни състояние. Една от причините за дълбокия ни национален срив днес, за отслабване на обединяващите ни сили, за безпощадното вътрешнополитическо противопоставяне е принизяването на националното, в т. ч. и неглижиране на историческото ни наследство, примирението то да бъде ограбено, неумението и липсата на решителност да защитим позициите си, съгласието да се откажем от тях заради наложено ни от господстващи сили конюнктурно поведение. \nДошъл е решаващ час! В него или ще отстоим достойнството си на горд европейски народ с многовековна история, или примирено ще продължим да се сриваме и изчезваме в невъзможността си да се утвърдим като незаслужаваща бъдеще разкапваща се общност. \nТакъв е за България залогът! *    *    *  Истината за историческото наследство на македонските земи е не по-малко важна за населението на Македония (и Беломорска Тракия). Крайно време е считащите се тук за македонци да намерят истинските основания на своята идентичност. Защото корените й не слизат до историческите пластове, оставени от Филип и Александър Македонски. Идентичността им не може да се изгради и като се отнема историята, културното наследство на българската нация и държава, идентичността и наследството на местното българско население. Македонците с основание искат да са народът, даващ облика на Македония, тяхната култура, цивилизационни постижения, нравствени принципи и правни норми да определят европейските черти на тяхната държава. Да обединяват около това огромно културно-цивилизационно европейско достояние и местното албанско население. В разговор с Арбен Джафери (до смъртта си през 2012 г. най-уважаваният албански лидер и най-мъдър политик, когото съм срещал в Македония) той изказа пред мен разочарованието си от македонците така: \"Как да изграждат и ръководят държава, та те дори не знаят кои са и какви са!\" Много от албанците се присмиват и дори гаврят с \"историческите напъни\" на македонците, на изригващия от тези напъни фанатизъм, отказ и неспособност да чуят каквито и да било отрезвяващи доводи. \nМакедонизмът, насаждан безкомпромисно, цинично и безпощадно от 1944 г. насам като наложена от Сърбия държавна идеология на югославската македонска държава, така е обсебил не само огромна част от населението, но и македонските политици, че изпитваш потрес, като гледаш и слушаш как те в \"Собранието\" (македонския парламент) се надпреварват да се доказват кой е \"по-батьо\" македонец. Акад. Г. Старделов от Македонската академия на науките и изкуствата ме предупреди, че те дори имат автор, който пише, че македонският монах от Хилендар Паисий е помогнал и на други народи (в случая на българите) да осъзнаят своята народностна свяст, като им написал \"История славяноболгарска\"?!! Когато след повече от час разгорещени разисквания за македонските \"научни\" позиции с колега хуманитарист, сега директор на един от научните институти в Скопие, оборих с факти грешните му тези, той, осъзнал безоснователността на позициите си, ужасен възкликна: \"Та ние вече 60 години ги пишем тие работи, как така сега изведнъж да се откажем от това?!\" \nНа другия полюс са българите в Македония, обрекли се докрай на своята вярност към род и родина, понасяли - заради това, че са българи - уволнения, побоища, презрение, отхвърляне, изолиране, затвори, преглъщали болката, че свободна България ги е изоставила. За тях Македония е тяхната родина, а те - най-предани нейни чада и синове. \nТе с все по-дълбок потрес гледат нарастващата \"македонска вакханалия\". За тях Македония се е превърнала в \"шизофренна страна\" с объркано, откъснало се от реалния свят и незнаещо какво е, какво иска и към какво се стреми славянско население. Днес те също очакват най-после да бъде отстояна истината за историята на Македония, за техните предци, за патриотичните им дела и борбите за свободата и добруването на населението тук. \nБългария е в огромен дълг към българите в Македония. Постоянно се занимаваме със Западните покрайнини (не че няма защо), но нищо практически не сме направили досега за защита на българите в Македония (както впрочем и в Гърция), които са понесли много повече страдания и са дали най-много жертви. А първото, което трябва да се направи, е разкриване на истината за отношението към тях на сръбската, а сетне и на югославската македонска държава, за избитите, малтретирани, преследвани и изгонени местни учители, културни дейци и общественици, за разселените и прокудените, за ликвидираните български училища, читалища, библиотеки, за изгорените български книги. \nВ този процес на разкриване на пластовете на миналото е важно да не се премълчава и истината за вътрешните противоречия в борбите на българите и на българската държава за освобождението на Македония, за времето, когато част от македонските земи бяха администрирани от българската държава (1941-1944 г.), за насилствено налаганата \"македонска\" идентичност на българското население в Пиринско и т. н.                             \n \t\n", "date": "2018.06.13", "title": "\"Авгиевите обори\" с македонските проблеми  "}
{"url": "http://www.duma.bg/node/168819", "text": "Частните апетити към атрактивни имоти са вероятно най-често срещаното явление по земите български в последните десетилетия. По повод на едно бурно заседание на Общинския съвет в гр. Сандански на 31 май т.г. местни жители се обадиха в ДУМА с молба да се огласи какво всъщност се случва в града на легендарния Яне и с чия благословия. Според тях към зелените площи пред гимназията \"Яне Сандански\", където се намира и основното училище \"Христо Смирненски\", а наблизо е и професионалната гимназия \"Тимирязев\", от години има частни апетити, а в незаконно разположеното там заведение се продава алкохол на ученици, навъртат се проститутки и нощем гърми чалга. Собствениците на заведението печелят тлъсто от години, без в касата на общината да влиза нито лев. Според хората търговският обект е незаконен, построен е някога - през 70-те години на миналия век, от хлебозавода в Сандански, но как е попаднал в ръцете на частници сега, те не знаят. Смятат дори, че някой, пак на частно, е преотдал сладкарницата под наем на друг и събира наеми от него. Обитатели от централната част на града неведнъж са се жалвали безрезултатно в кметството. Дори директорката на гимназията е алармирала, че заведението създава риск за учениците.   \nВъпросното общинско заседание от края на месец май е описано подробно от журналистите на регионалния всекидневник в. \"Вяра\", които са присъствали там и били грубо нападани от общински съветници от ВМРО и Земеделски съюз \"Ал. Стамболийски\". Това заседание обаче има дълга предистория. \nКакво показа проучването на ДУМА? Теренът пред гимназията е публична държавна собственост, за което има актове от 1998 г., потвърдени в кадастралната карта на града през 2011 г. В устройствения план на гр. Сандански той е отреден като зелена площ за обществено ползване. През 2007 г. обаче фирмата \"Св. Врач 2003\" ЕООД с управител Андон Янев си изкарва при нотариус нотариален акт за собственост върху сладкарница \"Орхидея\" (90 кв. м.) и върху прилежащия й терен от 230 кв. м. пред гимназията на основание някаква приватизационна сделка с хлебозавода от 1992 г. През 2007 г. всички служби в града обаче отдавна са наясно, че теренът е актуван като публична общинска собственост. Пита се по какъв начин е издаден въпросният нотариален акт, което е въпрос към прокуратурата. Още повече - в нотариалния акт е записано, че площта се намира в парцел, който... не съществува! \nПрез 2012 г. \"Св. Врач 2003\" се опитва да прекрати \"съсобствеността\" си с общината и сетне да заграби за себе си въпросните 230 кв. м. Още тогава специалистите предписват на общината, че трябва чрез съда да се обезсили нотариалният акт на фирмата на основание невярно съдържание и че има всички правни основания за това. Нищо обаче не се случва. В края на 2015 г. \"Св. Врач 2003\" започва атака да й бъде узаконена \"собствеността\", като иска да се обособи от общинския терен нов поземлен имот. Службата по геодезия, картография и кадастър (СГКК) в Благоевград се обръща за становище към кмета на Сандански Кирил Котев (през април т.г. той бе преизбран и за лидер на ГЕРБ в града - \"вся власть советам!\"). През февруари 2016 г. Котев отговаря на СГКК, че възразява срещу исканата промяна. На 14 март 2016 г. СГКК отказва на искането на \"Св. Врач 2003\", за което уведомява фирмата и кмета Котев. Отново обаче нищо не се случва, искане за отмяна на незаконния нотариален акт общината не внася. По въпроса защо кметът Котев не предприема нищо може да се правят само нелицеприятни догадки за задкулисието. \nТака се стига до тази година, когато граждани от Сандански, начело с юриста Цветан Димитров, се жалват до Областната администрация в Благоевград от опитите на \"Св. Врач 2003\" да придобие част от общинския имот и от това, че върху него има незаконно изграден частен търговски обект, съществуващ неизвестно на какво основание. Според данните на системата \"Апис\" фирмата е собственост на починалия Андон Янев и вероятно преминава в ръцете на двете му дъщери, които са я управлявали и досега. На 26 април т.г. Благоевградският областен управител Бисер Михайлов изпраща до кмета Котев искане да бъде извършена проверка по изнесеното в сигнала и за резултатите в 7-дневен срок да бъдат уведомени жалващите се граждани и областната администрация. Не е известно да има каквито и да било резултати от това. До споменатото по-горе заседание на Общинския съвет на Сандански на 31 май т.г. \nДокладна за въпросния казус е включена в дневния ред на заседанието, но в протокола, който е наличен в интернет, не е записано кой я внася. След скандални пререкания обаче точката е... отложена за следващо заседание. Кметът Кирил Котев в този ден удобно е в отпуск. Градоначалникът е изпратил обаче писмо до съветниците, в което заявява, че кафе-сладкарница \"Орхидея\" е построена в селищен парк, публична общинска собственост, и е със статут на временен обект. А с нотариален акт от 2007 г. на основание приватизационна сделка \"Св. Врач 2003\" е признат за собственост на павилиона \"Орхидея\". Толкова. Нищо не се споменава ни за незаконността на нотариалния акт, ни за искането на областния управител, ни дали е имало проверка и какво е показала. \nСпоред общинския съветник от БСП Андон Ризов Общинският съвет е трябвало да вземе решение за обезсилването на незаконния нотариален акт на \"Св. Врач 2003\" и така да подтикне кмета да вземе мерки по опазването на общинската собственост. Но заинтересовани и лобиращи съветници от ВМРО по искане на Аргиров отложиха точката, за да може \"собственикът\" на \"Орхидея\" да продължи да печели от общинската собственост и да се подготви някак \"правилно решение\" на Общинския съвет.  \nВ протокола от заседанието личи също, че лобито в Общинския съвет е искало да хариже и 120 дка земеделски земи в землището на с. Ново Ходжово без търг на неизвестния в Сандански Росен Димоларов, управител на \"ДИА Консулт\" ООД. Андон Ризов активно се бори тази точка да отпадне до изясняване на случая, защото \"просто се прави подарък на някого\". Лобито отначало се съпротивлява, после ненадейно се съгласява на отлагане. Ризов подозира, че ще се стъкмяват документи. \nВсичко, разказано дотук, е само един анатомичен разрез на корупционния начин, по който се замислят и осъществяват у нас далаверите в интерес на частни интереси. Какво друго може да означава това, че един ясен казус за посегателство върху имот - пред училищна сграда и в ущърб на децата, да не говорим за общината, е можел да бъде решен преди поне две години и половина. Но продължава да се мотае из лабиринта на корупцията с благословията на местни величия и слугуващи им лобита.          \n \t\n", "date": "2018.06.13", "title": " В лабиринта на корупцията "}
{"url": "http://www.duma.bg/node/168820", "text": "\"Ако не изкореним байганьовщината от себе си, ще се изгубим като народ\"  - Г-жо Йотова, какви са каузите, които защитавате като депутат от левицата? \n- Причината да приема номинацията за народен представител е желанието да променя тревожните неща, които се случват в областта на културата. Боли ме от махането на знакови имена от учебните програми, от опростачването на българите, които биват заливани от долнопробна музика, от това, че младите не ходят на театър и не слушат български изпълнители. Искам нашите творци да ходят с високо вдигнати глави и да не бъдат унижавани. А за българската култура да се говори не само в Европа, но и по целия свят.   \n- Имате над 20 песни по стихове на Николай Лилиев, Теодор Траянов, Кирил Христов, Димитър Бояджиев. През последните дни неизвестна изпълнителка на чалга посегна на стихотворение на Никола Вапцаров и го \"гарнира\" с долнопробен клип... \n- Имам прекрасни песни по текстове на нашите символисти и се гордея с това. Спомням си, че с \"Тихия пролетен дъжд\" участвах в телевизионно предаване, на което присъства цял клас. За първи път чуха прекрасното стихотворение на Лилиев и музиката към него. Децата слушаха в захлас, когато им разказах кой е този поет. Горда съм, че го опознаха чрез моята песен. \nНе може, не бива, не трябва да се посяга на светиня като Никола Вапцаров по най-долнопробния начин, както стори това въпросната певачка. Като творец се възмутих от дъното на душата си. Както каза Мая Вапцарова, това е терористичен акт към българската култура и той няма да е последният. \nКултурата е последният бастион за една нация. Тя е нашата национална идентичност. Когато има умишлено опростачване на нацията, а това върви от години и не е теория на конспирацията, е много страшно. Без културата сме никой. Или както се казва в пиесата на Руси Божанов \"Щастливеца\": \"Ако не изкореним байганьовщишната от себе си, ние ще се изгубим като народ\". А управляващите махнаха дори бай Ганьо от учебниците, защото може би се припознават в него. \n- Българските музиканти и певци получиха подкрепа от БСП за въвеждане на задължителни квоти за родни музикални произведения в радиоефира. Какви бяха аргументите, за да застанете зад искането им? \n- Петицията на творците срещна одобрението на депутатите от БСП. Те я внесоха в комисията по взаимодействие с неправителствените организации и жалбите на гражданите със съдействието на председателя й Антон Кутев. Заедно с колегата Крум Зарков работим за реализирането на идеята за законопроект, с който да бъдат въведени правила и квоти за родни музикални произведения не само за БНР, а и за частните радиостанции. \n- Как е решен този въпрос в другите държави? \n- В 11 от 28 държави членки на ЕС е предвидено гарантирането на присъствие на музикално съдържание в радиоефира, създадено на съответния национален език или от композитори, продуценти и изпълнители от съответната държава. Посочени са изрични квоти, които са най-малко 8% и най-много 65%. В две държави членки на ЕС има регламент, без изрично да са посочени проценти. \nКвотата за българска музика е всеобщо призната необходимост и няма съмнение, че тя ще увеличи палитрата на българската музика в ефира. Това е национален въпрос и няма нищо чудно, че депутатите от БСП лобираме за българската музика. Аз съм автор и изпълнител на българска музика. В момента няма конкуренция, а геноцид над независимите български автори. \nНезависимите музикални продуценти са ми показвали мониториг, според който българската музика, която се пуска в момента, като изключим БГ радио, е само на три фирми, които държат монопола. В много от песните има отвратителни изрази, които се срамувам да кажа, но децата ги пеят. Как ви звучи песен, в която се казва \"ще ти пръсна дисплея\"... Ситуацията е такава не само в музиката. В театрите също има доста недомислици. Напоследък се вихри заглавие \"Да утепаме бабето\". Какво послание е това? \nКогато има квота за задължителна българска музика, музикалните редактори пак ще вземат пари от онези монополи, за да има постоянна ротация, но понеже те нямат все пак толкова много продукция, ще трябва да посегнат и към другата българска музика, която съществува и се създава постоянно. И която не може да види бял свят, защото никой не я пуска. Това, което се прави в момента в българския ефир, обрича българската музика на геноцид. \n- Управляващото мнозинство в НС с процедурни хватки направи така, че да не се стигне до гласуване на предложението на БСП за въвеждането на т.нар. културен чек за млади хора. \n- Да, така е! Силно съм разочарована от неразумното поведение на управляващите, защото то противоречи на клетвата ни като депутати да защитаваме интересите на хората. Не очаквах подобна реакция от колегите от ГЕРБ и \"Обединени патриоти\". Но те действаха по този начин, само защото идеята е на БСП. Ако някой техен представител се беше сетил да напише подобно предложение, то щеше да бъде подкрепено безпрекословно с две ръце. По време на дебатите от мнозинството не представиха нито един сериозен довод защо не подкрепят идеята на левицата. Мотивите им бяха абсолютно несъстоятелни и изсмукани от пръстите. Убедена съм, че огромна част от депутатите дори не бяха прочели предложението ни. Задаваха въпроси, които са решени в законопроекта, а повечето от тях дори не знаеха какво говорят. Изказваха се против, защото така им е поръчано. \nДа, идеята е на БСП, но тя е социалдемократическа и е европейска инициатива на ПЕС. От приемането на културния чек управляващите щяха само да спечелят. Защото щеше да го прилага техният министър на културата и той щеше да определя кои да са и авторите, и браншовете, които ще влязат вътре. \n- Кое е хубавото на културния чек? \n- С него даваме 200 лв., които да бъдат потребени за култура, и то на хора, които нямат финансовата възможност да се докоснат до нея. Това са пари, които не се дават на ръка и не могат да бъдат изхарчени за нищо друго, освен за културни мероприятия. Средствата ще се получават посредством интернет сайт или портал. В него се регистрират всички културни институти, които искат да участват, включително книжарници, издателства, театри, кина, изложбени зали и т.н. \nВярвам, че рано или късно културният чек ще бъде приет, за да могат младите хора да се докоснат до българската култура. Купувала съм билети за спектакли на интелигентни хора, които не могат да си позволят да дадат пари, за да отидат на театър. \n- Играете в две \"европейски\" постановки в Сатиричиния театър - \"Bella Dona\" и \"Джина и Фидел\". Какво е усещането от докосването до таланта на известни в цяла Европа режисьори и автори? \n- Автор на \"Bella Dona\" е австриецът Щефан Фьогел, който в момента е един от най-поставяните и най-популярни драматурзи в света. Той, заедно с Борислав Петранов, е и режисьор на постановката. За мен беше чест и отговорност да работя с европейски творец от такъв висок ранг. По време на репетициите той беше изключително строг, държеше да се играе сериозно, за да бъде смешно. Още от самото начало знаехме мизансцена, кога ще звучи музиката. Даже ни казваше: \"Ето, тук трябва да забавите движенията, защото публиката ще ви аплодира!\" И позна... \nПредстои ми приятна авантюра с Фьогел, който, без да иска, е създал пиеса - моноспектакъл, която сякаш е писана за мен. Казва се \"Влюбена, сгодена и изчезнала\". Изключително смешна пиеса за жена на моята възраст. В моноспектакъла има и много песни, които вече съм направила. Искам представлението да е в стил \"Бродуей\", да е женски вариант на \"Секс, наркотици и рокендрол\".  Избрала съм за режисьор Елена Панайотова. Говорила съм с Калин Сърменов и по всяка вероятност ще поставим пиесата в Сатиричния театър. Той иска да открива нова сцена в театъра и има идея да организира фестивал на моноспектаклите. \nЖолт Пожгай е автор и режисьор на \"Джина и Фидел\". Това е един от най-силните текстове, на които съм попадала след \"Трамвай \"Желание\" и \"Царство земно\". В момента се поставят две негови пиеси в България. Постановката е сбъдната моя детска мечта, защото като малка идолът ми за жена беше Джина Лолобриджида. Често си слагах тъмни перуки и всички ми казваха, че приличам на нея. Интересното е, че колегата ми Кирил Ефремов много прилича на Фидел Кастро. В нашето представление има видео с автентични кадри, което разказва за Кубинската революция, за Че Гевара, за студената война, за ембаргото, за неслучилата се любов между Кастро и Джина. Когато Асен Шопов гледал представлението, казал, че по-трудни образи за игра не е виждал. Радвам се, че много млади хора идват на представлението и научават нови неща за миналото.   \n \t\n", "date": "2018.06.13", "title": "Властта толерира опростачването "}
