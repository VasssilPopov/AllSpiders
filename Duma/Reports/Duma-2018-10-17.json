{"url": "http://www.duma.bg/node/177233", "text": "Не е добро управлението на държавните дружества в България. Това заяви вчера заместник-генералният директор на Националната компания \"Железопътна инфраструктура\" (НКЖИ) Христо Алексиев, който е и бивш служебен министър на транспорта по време на кръгла маса. Според него една от причините за това се крие зад изключително силната политическа намеса в управлението на държавните дружества. По неговите думи модели за добро корпоративно управление има, но има нужда да се избере един, който да отстрани политическата намеса и тя да бъде минимализирана.  \nВъвеждането на ясни правила в корпоративното управление ще намалят политическата намеса в управлението на държавните дружества, коментира Алексиев. Според него държавата трябва да задава целите и индикаторите и трябва да минимизира политическото влияние, за да постигне по-добри резултати в управлението на предприятията, обясни Алексиев. Той даде пример, че в България има два типа държавни предприятия - едните са създадени със закон дружества, които експлоатират държавна инфраструктура, и търговски дружества, изцяло или частично с държавно участие. Според Алексиев целите и индикаторите трябва да бъдат различни в зависимост от вида на компанията.     \n \t\n", "date": "2018.10.17", "title": "Управлението на държавните дружества не е добро "}
{"url": "http://www.duma.bg/node/177238", "text": "Почти с 50 процента са по-ниски изкупните цени на гроздето в сравнение с миналата година, коментира председателят на Лозаро - винарската камара в Бургас Росица Симеонова, цитирана от БНР. Стопаните обясняват, че цената е много ниска и не може да покрие разходите, като пръскане, прекопаване, рязане, бране. За да не са на загуба, производителите трябва да продадат продукцията поне за 60 ст. за кг, докато в момента според Симеонова цената в цялата страна варира между 25-45 ст. за кг и то за червеното грозде. Освен това няма и кой да купува. Стопаните са категорични, че винпромите са спрели да изкупуват гроздето им, защото има дъмпингов внос от Румъния, Молдова и Македония. Друг момент е, че в началото на септември беше арестуван шефът на Винпром Карнобат и винпромът беше затворен.  \nВ същото време реколтата е много добра и по качествен, и по количествен показател. \"Хората ми казват, че искат да си оставят гроздето и въобще да не го берат.  Прекупвачи дори са предлагали да купуват на 20 стотинки на кг, което е абсолютна подигравка, казва Симеонова. Според нея трудно би могло да се въведе минимална изкупна цена, тъй като има пазарен принцип. \"По-скоро самият бранш трябва да се замисли, защото се връщаме 15 г. назад, когато пак имаше подобен срив в изкупуването и тогава масово се изоставиха лозя в страната\", посочи Симеонова.  \n  \n    \n \t\n", "date": "2018.10.17", "title": "С близо 50% по-ниска е изкупната цена на гроздето"}
{"url": "http://www.duma.bg/node/177239", "text": "Агенция \"Пътна инфраструктура\" (АПИ) пуска обществена поръчка за изработването на технически проекти за основния ремонт на близо 111 километра републикански пътища. Става въпрос за ремонтите на 2,4 км от пътя Кърджали-Маказа, близо 33 км от пътя Самоков-Ихтиман, около 54 километра от пътя Бургас-Царево и над 22 км от пътя Рудозем-Смолян. Общата прогнозна стойност на поръчката е близо 1,7 млн. лв. без ДДС като средствата ще са от бюджета на АПИ. \nБъдещите изпълнители ще извършат инженерно-геоложки проучвания и геодезически замервания, конструктивно обследване на съоръженията и ще изготвят технически проекти за основен ремонт на пътните отсечки. С изработените проекти ще бъдат уточнени необходимите ремонтни дейности и тяхната индикативна стойност. Кандидатите могат да подават офертите си до 26 ноември. Обществената поръчка е в 4 обособени позиции.     \n \t\n", "date": "2018.10.17", "title": "АПИ пуска обществена поръчка за ремонт на 111 км пътища"}
{"url": "http://www.duma.bg/node/177234", "text": "Китай е бил най-големият получател на преки чуждестранни инвестиции (ПЧИ) през първата половина на 2018 г., привличайки приблизително 70 млрд. щатски долара входящи потоци, според последния мониторинг на инвестиционните тенденции, публикуван от Конференцията на ООН за търговията и развитието (UNCTAD), съобщиха от bulgarian.cri.cn \nНа конференцията посочиха, че глобалните ПЧИ са намалели с 41% до приблизително 470 млрд. долара от 794 млрд. през същия период на 2017 г., основно поради големите компенсации от натрупаните чуждестранни приходи на компаниите майки от САЩ след данъчните реформи. \"Голямата картина на глобалните потоци от ПЧИ остава мрачна, което е малко по-различно от по-ранните очаквания\", каза Джеймс Джан, директор на отдела за инвестиции и предприемачество към UNCTAD. Той отбеляза, че инвестиционните потоци към Китай продължават да се увеличават въпреки нарастващото напрежение в търговията и увеличаването на разходите за производство. Така Китай се очертава като най-големия получател на преки чуждестранни инвестиции, с увеличение от 6%, следван от Великобритания, която увеличи потока на 66 милиарда долара, и САЩ на 46 млрд. долара.   \n \t\n", "date": "2018.10.17", "title": "Китай с най-много чужди инвестиции в света"}
{"url": "http://www.duma.bg/node/177240", "text": "\"Фолксваген\" обяви, че дъщерната й компания \"Ауди\" се е съгласила да плати 800 млн. евро глоба в Германия, за да бъде сложен край на разследването за манипулиране на вредните емисии в дизелови автомобили, предаде АФП, цитирана от БНР. \"Ауди\" е приела глобата, наложена от прокуратурата, за \"отклонение от регулаторните изисквания в някои 6- и 8-цилиндрови двигатели и дизелови автомобили\", се посочва в изявление на групата. В него се добавя, че \"глобата ще засегне приходите на \"Фолксваген\" за 2018 г. Прокуратурата в Мюнхен съобщи от своя страна, че така се приключва правната процедура. \nГлобата се добавя към общите загуби в резултат на други глоби, откупуване и преоборудване в размер на над 27 млрд. евро, които \"Фолксваген\" е поел по т.нар. скандал \"дизелгейт\". През 2015 г. \"Фолксваген\" призна, че 11 милиона автомобили по света са били оборудвани с устройства за манипулиране на вредните емисии. С тяхна помощ в лабораторни условия се покриват изискваните стандарти, но на пътя колите отделяли в пъти повече вредни газове като азотни оксиди.   \n \t\n", "date": "2018.10.17", "title": "Глобяват \"Ауди\" с 800 млн. евро "}
{"url": "http://www.duma.bg/node/177236", "text": "До март 2019 г. ТЕЦ \"Марица изток 2\" трябва да заплати за емисии парникови газове над 300 млн. лв. Това стана ясно след среща на енергийния министър Теменужка Петкова, ръководители на държавните енергийни дружества и синдикатите. Основните теми на разговора бяха свързани с бъдещето на топлоелектрическите централи у нас, както и на \"Мини Марица изток\" във връзка с растящите цени на квотите за въглеродни емисии. \nИ през тази година ще се намери финансовата схема, по която ще се платят емисиите, дължими от ТЕЦ \"Марица изток 2\", въпреки завишената им цена. Това ще позволи на централата да продължи нормално работа и заявките към мините. Заради очакваната стабилизация поне през следващата и началото на 2020 година няма да има съкратени миньори, обеща енергийният министър. Тя каза, че няма да се стигне до закриване или спиране на ТЕЦ-а. Енергийната система на страната не може да издържи без тази голяма енергийна мощност, заплашена е националната сигурност, затова не можем да позволим тя да спре да работи, каза тя. \nПравителството вече преговаря с Европейската комисия за различни мерки за спасяване на \"Марица изток 2\". До края на ноември ще бъде налице дерогацията за енергийния гигант и тя ще бъде безсрочна. Това ще даде нужната глътка въздух, за да се търси спасение, обясни министърът. \nПеткова изтъкна и напрежението в Европейския съюз по повод преминаването към ниско въглеродна икономика. Целта е постепенно да се достигне ниво от 32 на сто възобновяеми източници. Не само България, а и ЕС не е готов за такъв рязък скок, преходът трябва да бъде плавен, заяви Теменужка Петкова.   \n \t\n", "date": "2018.10.17", "title": " Държавният ТЕЦ дължи 300 млн. лв. за въглеродни квоти"}
{"url": "http://www.duma.bg/node/177237", "text": "Международна финансова институция със сериозна репутация ще финансира българската компания \"Инерком\" при покупката на акциите на ЧЕЗ в България. Това съобщи финансовият консултант от \"Мейн кепитал\" Илиян Скарлатов пред телевизия \"Европа\". Компанията е финансов консултант на \"Инерком\". \nСтава въпрос за топинвестиционна банка в глобален мащаб, каза той и обясни, че сделката била искана от три голобални банки. Преговорите с банките са продължили 10 месеца, но вече била ясна финансовата архитектура по нея, заяви консултантът.  \nПо думите му финансирането се състои от два елемента - самоучастие в размер на 25-30% и предоставяне на останалото финансиране от банката. Самоучастието пък ще бъде осигурено чрез активи на \"Инерком\" и чрез допълнително финансиране от друга банка. \nЗа нуждите на сделката няма да бъдат залагани никакви активи на ЧЕЗ в България, каза финансистът. Ще бъдат заложени единствено акциите на \"Инерком\", защото активите са част от националната сигурност на страната. \"Инерком\" няма да прави промени в оперативния мениджмънт на ЧЕЗ в България, а ще бъде сменен само надзорният съвет. Именно той ще се отчита пред банковия синдикат по отношение на изплащането на сделката. \nКакто вече стана известно, спряганите в началото на скандала две български банки - ББР и ПИБ, официално съобщиха, че нямат нищо общо с финансиране на покупката на ЧЕЗ от \"Инерком\". \nПрез юли Комисията за защита на конкуренцията (КЗК) забрани покупката на активите на \"ЧЕЗ груп\" от \"Инерком груп\" на Гинка Върбакова, а като причина бе посочен бизнесът с фотоволтаици на компанията и възможността за създаване на господстващо положение. През септември пък Върбакова напусна управата на пет от дружествата, занимаващи се със соларна енергия, и подаде ново уведомление в Комисията за защита на конкуренцията. Междувременно \"Инерком\" оспорва и решението на КЗК пред Върховния административен съд, като делото е насрочено за 14 май 2019 г.     \n \t\n", "date": "2018.10.17", "title": " Международна банка щяла да финансира Гинка за ЧЕЗ  "}
{"url": "http://www.duma.bg/node/177235", "text": "Експерт счетоводителите се обявиха против увеличаване на праговете на задължителните одити на фирмите. Евентуалното завишаване на критериите за проверка на финансовите отчети на компаниите би довело до увеличаване на \"сивата икономика\", извежда съществена част от стопанския оборот и БВП и създава несигурност у потенциалните инвеститори, коментираха от Института на дипломираните експерт счетоводители в България (ИДЕС). \nРаботодателите пък настояват за по-облекчени условия за одитиране на малките и средните предприятия.  \nРазлични данни показват, че у нас има между 200 и 300 хил. активни предприятия, от тях едва 15 000 са попаднали в обхвата на задължителния одит на финансови отчети. Като в тази цифра са включени и доброволните проверки, твърдят от ИДЕС. От организацията смятат, че тяхната работа не е административна тежест, а защитава пряко публичния интерес и осигурява достоверност на финансовата информация. \nОт ИДЕС предлагат да се създаде отново Национален съвет по счетоводство към финансовото министерство, където промените да се коментират, преди \"да се хвърлят в обществото\". Също така смятат, че публичният сектор трябва да се доближи максимално до частния сектор, като отчетите му започнат да изглеждат като тези на големите корпорации.      \n \t\n", "date": "2018.10.17", "title": "Одиторите са против промяна на праговете за проверки на фирмите"}
{"url": "http://www.duma.bg/node/177256", "text": "Около 500 са незаетите учителски места в момента, а около 1800 учители са без педагогическа квалификация, съобщи вчера министър Красимир Вълчев в дискусия за кадрите в образованието. Според лидера на СБУ Янка Такева след две години  , а след 8 години - 39 000.    \nНе достигат най-вече педагози за природните науки, професионалните училища и ресурсни учители. Министър Вълчев замисля безплатно обучение за педагози във вузовете чрез трета стипендия, покриваща таксите. Най-малко вчера бе казано за основите причини за срива - чудовищната демографска криза в последните години, бягството от учителстване и делегираните бюджети, според които финансите зависят от броя на децата. \n    \n \t\n", "date": "2018.10.17", "title": "Липсват 500 учители  "}
{"url": "http://www.duma.bg/node/177241", "text": "Вторият кандидат за концесията на летище Пловдив - \"Консорциум Летище Пловдив\", който се закани да обжалва прекратяването на процедурата от властта, преди това да се случи, няма да го направи, стана ясно от съобщение на консорциума. Мотивите на пловдивските дружества, които влизат в консорциума - компаниите ПИМК и Тракия икономическа зона, са, че ако обжалват процедурата, това може да блокира за поне две години новия конкурс, който вече беше анонсиран от Министерството на транспорта. \n\"Нашата концепция още от самото начало бе регионът да се развива чрез изграждането на модерно и работещо летище. Нещата по една или друга причина много се забавиха - с процедурата, след това с отказалия се кандидат и другите решения след това. Ние не искаме да сочим някого с пръст или да показваме кой колко е голям. Ако влезем в дългата процедура по обжалване, то това ще блокира новия конкурс, а и ще противоречи, на всичко това, което искахме - регионът да се развива с работещо летище\", обясни Васил Лясков от \"Консорциум Летище Пловдив\". Той се надява от Министерството да стартират час по-скоро нова процедура и да бъде избран концесионер, който да положи нужните грижи за стратегическия обект. \nПрез миналата седмица по предложение на транспортния министър Росен Желязков властта прекрати процедурата за концесия на летището с мотива, че тя трябва да проведе по новия Закон за концесиите. През лятото обаче по същата процедура, която беше открита по стария закон, управляващите бяха готови да подпишат договор с избрания да стопанисва летището - консорциум между \"Хайнан\" и \"Пловдив Еърпорт Инвест\". Те обаче се отказаха от договора. \n    \n \t\n", "date": "2018.10.17", "title": "Вторият играч няма да обжалва за летище Пловдив "}
{"url": "http://www.duma.bg/node/177242", "text": "Бизнесът предлага спешно да се проведе дискусия под патронажа на президента Румен Радев за ускоряване на икономическия растеж. От Асоциацията на организациите на българските работодатели (АОБР), която включва най-големите работодателски организации в страната - БСК, БТПП, АИКБ и КРИБ, настояват за провеждане на дискусионен форум, чрез който да бъдат намерени решения за премахване на задържащите фактори на икономическия растеж, съобщиха работодателите. Организацията приветства и проведената под патронажа на президента преди няколко дни кръгла маса \"Неравенства и бедност в България\". \nЗа да има догонващо развитие, България трябва да постига темпове на икономически растеж, значително по-високи от тези в другите държави членки, предвид факта, че не разполага със значителни природни богатства. АОБР предупреждава, че въпреки благоприятната икономическа обстановка, през 2018 г. българската икономика няма да може да надхвърли бариерата от 4% икономически ръст, който в никакъв случай не е достатъчен и догонващ за развиваща се икономика. Към полугодието България е едва на 12-о място в ЕС по ръст на БВП, нареждайки се след почти всички нови страни членки от ЦИЕ. Ръстът на инвестициите в дялов капитал е отрицателно число, а разходите за придобиване на ДМА бележат спад. В същото време българските инвестиции в чужбина растат. Нови сериозни инвеститори не бързат да влагат средства в България. Това се дължи на задържащите фактори на вътрешната среда, произтичащи от твърде бавното и пасивно провеждане на редица политики и реформи в сферата на пазара на труда, образованието, администрацията и електронното управление, пенсионната система, трудово-медицинската експертиза и здравеопазването, съдебната система и сигурността, енергетиката. Адресирането на тези предизвикателства е от изключителна важност, особено предвид сигналите за завършване на икономическия цикъл на растеж на световната икономика и предвестниците на нова финансова криза като рекордни равнища на задлъжнялост в световен мащаб, започналата \"митническа война\" в световната търговия и други.  \nЗа своевременното намиране на действени решения за премахване на задържащите фактори на икономическия растеж АОБР предлага да се проведе дискусия под ваш патронаж, възможно по-скоро, което да позволи генерираните предложения и мерки да намерят отражение в съответните стратегически документи, отбелязват работодателите.  \n   \n \t\n", "date": "2018.10.17", "title": "Бизнесът разчита на президента за спешна дискусия за икономиката  "}
{"url": "http://www.duma.bg/node/177243", "text": "Общо 5 дни ще почиваме за Коледа тази година, но затова пък ще работим навръх Нова година - на 31 декември. \nПочивните дни за коледните празници започват още от 22 декември - събота, и продължават чак до 26 декември. Официалните почивни дни са 14,25,26 декември. Първият работен ден след Коледа се пада на 27 декември, четвъртък. \n31 декември обаче е понеделник, което го прави работен ден. За Нова година ще почиваме само на 1 януари 2019 година. Първият работен ден за идната година ще е 2 януари. \nПрипомняме, че в края на 2016 г. Народното събрание прие промени в Кодекса на труда, с които се прекрати практиката на сливане на делнични дни с празнични уикенди. \nНа сайта на парламента 31 декември тази година също не е отбелязан като официален почивен ден.   \n \t\n", "date": "2018.10.17", "title": "Почиваме 5 дни по Коледа, работим навръх Нова година"}
{"url": "http://www.duma.bg/node/177255", "text": "Поредна порция протести, този път в подкрепа на подсъдими български граничари, се проведоха в Бургас и Пловдив. Вчера Бургаският районен съд трябваше да гледа дело, образувано по поръчка на Турския наказателен съд. Четирима български граничари са обвинени от Анкара за смъртта на турския рибар Ялчин Ерджан, бракониерствал край Резово през 2008 г. Михаил Цонков, Живко Петков, Никола Костов и Николай Петков са привлечени като обвиняеми за съучастие в престъпление за причиняване на смърт поради небрежност, причиняване на леко нараняване и увреждане на имущество, според действащото законодателство в Република Турция. Бургаският районен съд бе дал 3-месечен срок на четиримата да се запознаят с обвинението и да изградят защитни тези, на основание чл.6 от Европейската конвенция за правата на човека. \nВ крайна сметка вчера делото беше отложено, за да се приложат към него пълният обем от писмени доказателства, за да се осигури правото на защита на българските гранични служители. Ново заседание по казуса ще има на 9 ноември. \nПрипомняме, че през 2008 г. българската военна прокуратура прекрати делото за смъртта на турския бракониер край Резово. Разследващите бяха категорични, че инцидентът е нещастен случай. Турчинът влязъл да бракониерства в български води и е застрелян от Михаил Цонков, който е бил заедно с Николай Петков, Живко Петров и Николай Костов. През 2014 година Европейският съд в Страсбург се произнесе в полза на България по дело, заведено от роднините на загиналия Ялчин Ерджан. \nЗаради казуса Турция поиска екстрадицията на четиримата гранични полицаи, но българският съд един път вече отказа. \nОколо 200 души се събраха вчера пред Съдебната палата в Бургас в подкрепа на граничарите. Солидарност към заподозрените бе изразена и пред Пловдивския съд. Там се събраха около 30 бивши полицаи от всички подразделения на МВР. Според Жельо Милев, един от участниците в проявата за подкрепа, колегите му са изпълнявали съвестно служебните си задължения и не бива да попадат под ударите на закона.  \n Държавата трябва да заеме много ясна и категорична позиция, че застава зад гражданите си и зад полицаите, които са бранили българската граница. Тези хора за защитавали държавната граница и сега държавата им дължи защита. Тази теза застъпи главният прокурор Сотир Цацаров в телевизионно интервю. Коментарът му бе провокиран от делото срещу бургаските граничари, обвинени за убийството на бракониер през 2008 г. \n\"Не можем да говорим в никакъв случай за предаване на българските граждани на турската страна. Първо, такова искане няма. Второ, дори и да има, България не предава свои граждани, тъй като е направила резерва към тази разпоредба към Европейската конвенция за екстрадиция\", категоричен бе Цацаров. Според него проблем за тях щяло да има, ако Турция поиска издирването им и те напуснат територията на България. \nГлавният прокурор разказа хронологията на събитията. По думите му екипажът на турската лодка е оказал \"бясна съпротива, правейки опит първо да потопи лодката, в която били българските граничари, а после да осъществи и пряко нападение върху тях\". Граничният патрул успял да се прехвърли на турския плавателен съд и опитал да задържи турците въпреки продължаващата им съпротива. И в хода на стълкновението, и при пряка физическа съпротива на един от тях се произвежда неволен изстрел, в резултат на който е причинена смъртта му, допълни той. \nГлавният прокурор смята, че е проведено изключително детайлно и подробно разследване на Военноокръжната прокуратура в Сливен. \"То завършва с извода, че българските граничари са действали правомерно и са изпълнявали служебните си задължения. Наказателното производство спрямо тях е прекратено. Стартира наказателен процес в турски съд, като турската прокуратура е повдигнала обвинения за съучастие в убийство\", обобщи ситуацията Цацаров. \n \nПредставители на БСП настояха правосъдният министър Цецка Цачева и държавата да се намесят в защита на съдените граничари. На протеста пред съда в Бургас вчера бяха народният представител от \"БСП за България\" Николай Тишев и председателят на Общинския съвет на левицата в Бургас Живко Господинов. \"Искам да призова всички държавни институции ясно и категорично да защитят четиримата български мъже. Нека не забравят какъв сигнал дават на стотиците граничари, които и в този момент рискуват живота си за опазване на границите на нашата родина\", призова Господинов. \nПрипомняме, че в края на миналата седмица депутати от БСП в Бургас се срещнаха с граничарите, които търсят помощ от държавата, защото Турция продължава разследването срещу тях. \nПо-рано Тишев отправи редица въпроси към Цачева във връзка с казуса. Защо България не поиска прекратяване на делото от Наказателния съд в Лозенград, Турция, позовавайки се на Европейската конвенция на международно признаване на присъди, ратифицирана от Република Турция, попита той във връзка с наказателното производство по казуса от 2008 г. \nТишев цитира чл.53 от Европейската конвенция за международно признаване на присъди, ратифицирана от Турция. Според текста \"лице, по отношение на което е произнесено европейско съдебно решение по наказателно дело, не може да бъде преследвано, съдено или да изтърпява наказание в друга договаряща държава за същото деяние, ако то е било оправдано\". Такъв е случаят с четиримата български граничари, смята той. \nСоциалистът пита какви действия в защита на подсъдимите българи са предприети до момента от държавата. Той настоява за отговор и какво ще направи България, ако невинните български граничари, изпълнили дълга си и защитили държавната граница, бъдат осъдени в Турция.     \n \t\n", "date": "2018.10.17", "title": "С протести подкрепиха български граничари  "}
{"url": "http://www.duma.bg/node/177247", "text": "Нов конкурс ще бъде обявен за ремонта на площад \"Света Неделя\" в столицата. Това стана ясно след среща на Камарата на архитектите в България (КАБ) с главния архитект на София Здравко Здравков. Както ДУМА вече писа, след скандалните снимки на \"реновираното\" пространство в центъра на столицата от КАБ настояха обществената поръчка да бъде прекратена. Те се възпротивиха срещу ограничените условия, с които се позволява участие на по-малко архитекти, и обясниха, че липсва прозрачност в процедурата. Според тях обществената поръчка не отговаря на принципите за организиране на концептуални конкурси на Архитектурния съвет на Европа, чиято философия е, че най-добрата идея може да се появи при участието на най-голям брой професионалисти. \nНедобре изглеждащите плочки и промени, плюс некачественото изпълнение на ремонта на ул. \"Граф Игнатиев\", дори изкараха столичани на протест пред общината. \nНа критиките арх. Здравков обясни, че заданието пред храма е изработено с участието на международни експерти, според него критериите били повече от прозрачни. \"Искам да поканя екип, който да може да свърши задачата от идеята до крайната плочка, а не да се упражнява в центъра на София всяко бюро с неясен капацитет. Това е международен конкурс, в който искам да участват всички колеги, които са утвърдени и имат капацитета да свършат задачата, а не някое студентско бюро да ми представи концепция, която не може да изпълни впоследствие\", сети се след скандала главният архитект. \nУчастниците в конкурса трябваше да пуснат документи от 17 септември до 18 октомври. Сега процедурата ще бъде прекратена и до месец ще се пусне нова.   \n \t\n", "date": "2018.10.17", "title": " Готвят нов конкурс за ремонта на площад \"Света Неделя\""}
{"url": "http://www.duma.bg/node/177246", "text": "Работодатели и синдикати не подкрепят новия Закон за хората с увреждания заради включените в него квоти за хора с увреждания. Това стана ясно на вчерашното заседание на Националния съвет за тристранно сътрудничество, на което бяха обсъдени текстовете от законопроекта. \nВъпросът с квотите стана причина за поредната размяна на остри реплики между вицепремиера Валери Симеонов и обмудсмана Мая Манолова. Общественият защитник се опита да убеди представителите на бизнеса, че законът трябва да предвиди алтернативи за назначаването на хора с увреждания и, че държавата ще отпуска средства за адаптиране на въпросните служители. Симеонов обаче я контрира, че се опитва да манипулира работодателите и да им казва какво е полезно за тях. Припомняме, че на предишно заседание на тристранката вицепремиерът изгони омбудсмана с обяснението, че тя не била поканена на разговора.  \nСимеонов настоя, че работодателите били открили редица сериозни пропуски в текстовете. Според него законът бил писан под натиск и затова е \"заченат в грях\".  \nМанолова отбеляза, че законопроектът не е съвършен, но го смята като стъпка към решаването на част от проблемите на хората с увреждания.  \nС критики срещу закона излезе и председателят на АИКБ Васил Велев. Той имал забележки по девет пункта, но посочи само два - телковите решения, които били пропити от корупция и \"грешното\" формулиране на социалното приобщаване на хората с увреждания.  \nОт Българската стопанска камара също се обявиха против законопроекта. Те не са удовлетворени от структурата на органите, посочени в закона. Организацията не виждала прилагане на международните актове за хората с увреждания. От БСК смятат, че ако се изпълнят 14% заетост от квотите, то 7 от 50 души ще бъдат с увреждания. \nВаня Григорова от КТ \"Подкрепа\" определи въвеждането на квотен принцип за наемане на хора с увреждания като \"мъртвородено предложение\", което към момента не е ясно как ще се реализира. \nОт КНСБ подчертаха, че основният проблем за хората с увреждания остава липсата на изградена социална среда. \nПрипомняме, че законопроектът предвижда предприятия с 50 до 99 работници да назначават двама души с увреждания, а тези с над 100 заети работни места да запълват 2% от състава с хора с увреждания. При незапълнена квота се предвижда глоба до 30% от минималната работна заплата.  \nПредставителите от Българската търговско-промишлената палата негодуват, че държавата прехвърля социалните функции върху работодателите. От организацията настояха държавата да уточни какви стимули са предвидени за работодателите, за да изпълнят въпросните квоти.  \nСоциалният министър Бисер Петков единствен демонстрира оптимизъм след срещата. Той обяви, че въпреки критиките, работната група продължава ударно и върви по изготвения график. След частичната подкрепа от тристранката текстовете отиват за разглеждане в Министерски съвет.     \n \t\n", "date": "2018.10.17", "title": " Работодатели и синдикати срещу квотите за хора с увреждания  "}
{"url": "http://www.duma.bg/node/177244", "text": "За последните три години борят на шофьорите, седнали дрогирани зад волана, е скочил 10 пъти. \"През 2014 г., когато започна да набира скорост акцията по тестване на водачите за наркотици, имахме 50 до 100 проби на година. 2017 г. завършихме с близо 1000 проби от шофьори, изпратени за потвърдителен лабораторен анализ\", заяви началникът на Токсикохимичната лаборатория към Клиниката по спешна токсикология във ВМА доц. д-р Васил Атанасов. \nСпоред медика през последните две години има и ръст на комбинираната употреба на наркотици от шофьорите. По думите му по нашите пътища дрогираните шофьори най-често употребяват марихуана плюс амфетаминов тип стимуланти. На първо място метаамфетамин, а на второ място кокаин, уточни доц. д-р Атанасов. 75-80% от всички изследвания показват тези комбинации с трева, а шофьорите са на възраст между 18-30 години, обобщи експертът.   \n \t\n", "date": "2018.10.17", "title": "За 3 години има десетократен ръст на дрогираните шофьори"}
{"url": "http://www.duma.bg/node/177248", "text": "Заради некачествено изпълнение на задълженията им фирми за почистване във Варна са глобени с близо 150 хил. лв. БНР съобщи вчера, че жителите на два варненски квартала са пропищели от проблеми със сметопочистването. В общината пък били постъпили множество сигнали и жалби. \nФирмата, която отговаря за почистването там, признала за проблеми с контейнерите и с кадрите, но твърди, че проблемите вече са решени. Въпреки това хората сигнализират, че боклукът им се извозва неритмично и не се почиства около контейнерите. \nОт януари 2018 г. общо констативните протоколи за нередности са 1164. Наложените санкции са за близо 150 хил. лева. \nСпоред зам.-кмета на Варна Тодор Иванов нямало драстични нарушения на договорите. Забавянето на сметоизвозването било от аварирала кола, лошо време или ремонти. Според него нарушенията не са практика. \n\"Винаги, когато има сигнал от граждани, се реагира. Ние сме тези, които информираме фирмата. Нямаме случай досега, в който да се обадим и те да не реагират на момента\", защити фирмата Тодор Иванов.   \n \t\n", "date": "2018.10.17", "title": " Фирми за чистота от Варна глобени за близо 150 хил. лв."}
{"url": "http://www.duma.bg/node/177221", "text": "Все повече турски фирми - и малки, и големи - са принудени да обявят несъстоятелност. Така се опитват да избегнат фалита. Само че не всички успяват. \"Положението никога не е било толкова лошо\", казва един турски експерт. \n\"Първата ни грешка беше, че през 2013 г. взехме кредит в размер на 9,5 милиона долара. Никога не сме предполагали, че съотношението между валутите някой ден ще стане толкова неблагоприятно\", казва Мурат Кашъбеяз, председател на управителния съвет на известната турска верига ресторанти \"Кашъбеяз\". Компанията се видя принудена да обяви фалит, защото не бе в състояние да изплаща дълговете си. \n\"Кашъбеяз\" не е единичен случай. Стотици фирми в Турция споделят същата съдба. През последните 10 години голям брой турски  предприемачи се поддадоха на изкушението да вземат кредити  в щатски долари. Само че в края на лятото турската лира се обезцени силно спрямо долара и всички, които имаха да връщат дългове в американска валута, бяха застрашени от фалит. За да го избегнат, сега все повече от тях обявяват несъстоятелност. \nПроцедурата е следната: между длъжника и кредитора се сключва нов договор, в който кредиторът се отказва от част от отпуснатия заем, а длъжникът поема задължението да гарантира с цялото си налично имущество, че ще изплати остатъка от дълга. За да се стигне до преоформяне на дълга, длъжникът трябва да подаде молба пред съда. Съдът обаче може и да прецени, че фирмата на длъжника не отговаря на необходимите изисквания за подобно предоговаряне. В такъв случай на него не му остава нищо друго, освен да обяви фалит. \nВ последно време множество фирми от различни сектори на икономиката и от различни краища на страната обявиха несъстоятелност. Сред тях са и търговски марки, които имат важно значение за турската икономика - например най-големият производител на пилешко месо в Турция или пък огромни концерни за търговия на дребно, разполагащи със стотици филиали. \nНяма официални данни за конкретния брой на фирмите, които са подали молба пред съда за разсрочване на задълженията. Предполага се обаче, че техният брой надминава 3000. По всяка вероятност  до края на годината той може да нарасне до 7000 Орхан Туран е председател на Турската конфедерация за предприемачество и бизнес (TURKONFED), която обединява над 24 000 индивидуални членове и близо 40 000 фирми. Той казва, че Турция и друг път е преживявала икономически кризи - като тези през 2001 и 2008 година. Никога досега обаче не бил виждал подобна вълна от фалити. Според него малките фирми са гръбнакът на турската икономика. Затова той е на мнение, че би било добре именно малките предприятия да ползват с предимство мерките за подкрепа. \"Поддържаме постоянен контакт с всички наши членове, като се започне от най-малките магазинчета и се стигне до големите концерни. Всички те са засегнати от едни и същи проблеми. Много сме загрижени от това, че броят на фирмите, изпадащи в несъстоятелност и във фалит, явно ще продължава да расте\", казва той. \nОрхан Туран обръща внимание на факта, че в ЕС големите компании, които купуват стоки от по-малки фирми, са длъжни да погасят задълженията си към тях в рамките на 30 дни. \"В Турция обаче дълговете трябва да се погасят в срок до 90 дни. Много от малките фирми не са в състояние да чакат толкова дълго, за да си върнат парите. Тук е редно да настъпи някаква промяна\", казва той. Той добавя, че освен това фирмите, които са задлъжнели в чужда валута, не са в състояние да правят големи покупки, защото промененият валутен курс ги е изправил пред големи предизвикателства. \nСпоред проф. Хакан Юзелтюрк от Юридическия факултет на университета \"Йедитепе\" многото съобщения за несъстоятелност и фалити са най-верният показател за това, че  стагнира икономиката на страната  \"Хиляди фирми обявяват неплатежоспособност, за да предотвратят фалита си. Вече има планини от молби, които трябва да бъдат разгледани. Това натоварва съдилищата\", казва професорът. А ако съдилищата нямат достатъчно време да разгледат подробно молбите за обявяване на несъстоятелност и ги отхвърлят на бърза ръка, на фирмите няма да им остава нищо друго, освен да обявят фалит. Така може да се стигне до нова вълна от фалити. /БГНЕС   \n \t\n", "date": "2018.10.17", "title": " Масов фалит на турски фирми  "}
{"url": "http://www.duma.bg/node/177223", "text": "Властите в Гърция предупреждават за масови кражби на акумулатори от автомобили, информира кореспондентът на БНР в южната ни съседка. \nМинистърката по защита на гражданите Олга Геровасили, който се срещна с президента Прокопис Павлополос, заяви, че в страната са зачестили масовите кражби на акумулатори от паркирани на улиците автомобили. Вероятната причина - акумулаторите са много лесни за сваляне от колите, като в същото време има лесен достъп до пазара за автомобилни части втора ръка. Полицията препоръчва хората да паркират колите си на охраняеми места. \nВ населените места ще бъдат увеличени полицейските патрули, за да бъде ограничена битовата престъпност. \n    \n \t\n", "date": "2018.10.17", "title": " В Гърция крадат автоакумулатори  "}
{"url": "http://www.duma.bg/node/177198", "text": "Ново предизвикателство с найлонови торбички набира скорост в мрежата. Сред първите, които се включиха в инициативата, бяха испанските футболисти Икер Касияс, Андрес Иниеста, Давид де Хеа и Сеск Фабрегас. В основата на кампанията е апелът на \"National Geographic\". Основната идея на списанието е да се популяризира какви са вредите за околната среда от употребата на найлоновите пликчета. \nЛюбопитните фотоси на играчите с хаштаг #АзИзбирамПланетата в социалните мрежи са именно в подкрепа на каузата. Предизвикателство е лесно: хората трябва да позират с найлонова торба в уста. Всеки, включил се в кампанията, номинира други двама.   \n \t\n", "date": "2018.10.17", "title": "Футболисти захапаха найлонови торбички"}
{"url": "http://www.duma.bg/node/177215", "text": "МЕЖДУНАРОДЕН ДЕН ЗА ИЗКОРЕНЯВАНЕ НА БЕДНОСТТА. Отбелязването му води началото си от 1987 г. На този ден над 100 хил. души се събират на пл. \"Трокадеро\" в Париж, където през 1948 г. е подписана Всеобщата декларация за правата на човека, за да почетат жертвите на крайната бедност, насилие и глад. Те обявяват, че бедността е нарушение на човешките права и признават необходимостта хората да се обединят, за да защитят зачитането на тези права. На 22 декември 1992 г. Общото събрание на ООН обявява 17 октомври за Международен ден за изкореняване на бедността. 1849 - УМИРА ФРЕДЕРИК ШОПЕН, ПОЛСКИ КОМПОЗИТОР (Р. 1810 Г.). Подобно на Моцарт, той е дете-чудо и свири на пиано и композира от малък. Автор на много произведения за пиано, опоетизира и драматизира танците мазурка, полонеза, валс и превръща скерцото в самостоятелно произведение. Умира от туберкулоза, ненавършил 40 години. 1902 - ПРОИЗВЕДЕН Е ПЪРВИЯТ АВТОМОБИЛ С МАРКАТА \"КАДИЛАК\". В САЩ марката се е превърнала в синоним на високо качество и престиж. Общоприетият лозунг на \"Кадилак\" е \"Life, Liberty and the Pursuit\" (\"Живот, свобода и преследване\"), упоменат в Декларацията за независимост на САЩ. Марката \"Кадилак\" е собственост на \"Дженеръл мотърс\" от 1909 г. 1923 - В БУРГАС СЕ РАЖДА АПОСТОЛ КАРАМИТЕВ, АКТЬОР (УМИРА 1973 Г.). Много популярен през 60-те години на ХХ в. Завършва НАТФИЗ през 1951 г. Жени се за актрисата Маргарита Дупаринова, с която имат син и дъщеря, също актьори. Дълги години е сред водещите актьори на Народния театър \"Иван Вазов\", където създава поредица от забележителни роли. Дебютът му в киното е във филма \"Утро над родината\" (1951). На негово име е наречен драматичният театър в Димитровград. Сред известните ленти с негово участие са \"Любимец 13\", \"Двама под небето\", \"Рицар без броня\", \"Бялата стая\" и др. \nОще на стр. 16-17 1931 - АЛ КАПОНЕ Е ОСЪДЕН. Гангстерът от неаполитански произход е роден в Ню Йорк през 1899 г. Започва кариерата си в Бруклин, след което се мести в Чикаго, където се превръща в глава на американската мафия. Към края на 1920 г. ФБР го поставя в листата на \"най-търсените\". През 1931 г. Ал Капоне е обвинен и осъден на 11 години затвор от федералните власти за укриване на данъци. 1999 - В ГЕРМАНИЯ Е НАМЕРЕН ОРИГИНАЛЪТ НА СПИСЪКА НА ШИНДЛЕР. Оскар Шиндлер (1908-1974) е немски индустриалец, който по време на Втората световна война спасява близо 1200 работници от смърт в концентрационни лагери на фашистите. Обществеността научава за делата му главно от филма \"Списъкът на Шиндлер\" на Стивън Спилбърг. По случай 100-годишнината от рождението на Шиндлер Германия пусна в продажба пощенска марка, на която могат да се прочетат думите \"Спасителят на един единствен живот е спасил целия свят\".   \n \t\n", "date": "2018.10.17", "title": "Датата"}
{"url": "http://www.duma.bg/node/177205", "text": "Поради големия интерес срокът за записване в едногодишните школи на НАТФИЗ се удължава до края на октомври. През учебната 2018/2019 г. НАТФИЗ организира едногодишни школи за квалификация в специалностите: актьорско майсторство, драматургия, режисура и монтаж на кратки филмови форми, операторска работа с видеотехника, фотография, анимация, звукозапис в малки екранни форми. Успешно завършилите едногодишните школи получават Удостоверение за квалификация от НАТФИЗ. Обучението се провежда в рамките на една учебна година (два семестъра), общо 150 академични часа. Годишната такса е в размер на 900 лв., семестриалната такса - 450 лв. Занятията се провеждат вечер, два пъти седмично, по 3 часа, от 18 до 20.30 ч. От тази година НАТФИЗ предлага и месечни школи: Правилен изговор в 8 урока и Танцови школи. Поради ограничените места започва предварителното записване за Лятната киношкола за ученици в НАТФИЗ, която ще се провежда през юни и юли. Лятната киношкола е за учащи от V до X клас.   \n \t\n", "date": "2018.10.17", "title": "Продължава срокът за школите на НАТФИЗ"}
{"url": "http://www.duma.bg/node/177206", "text": "Живата легенда на пианото Паул Бадура-Скода беше аплодиран горещо от родните меломани на концерта му със Софийската филхармония и маестро Найден Тодоров. Деветдесет и една годишният пианист е сред специалните гости на Националния оркестър в 90-ия юбилеен сезон. Гостът изпълни Концерт за пиано и оркестър 24 от Моцарт пред повече от 1100 меломани. Моцарт беше и изборът му за бис. Музикантът, известен и със своите теоретични трудове, сподели, че е впечатлен от професионализма и отношението на филхармониците към музиката. \n\"Имате прекрасен оркестър. Свири и с чувство, и със стил!\", каза пианистът след края на концерта.   \n \t\n", "date": "2018.10.17", "title": " Легендарният Паул Бадура-Скода плени българската публика"}
{"url": "http://www.duma.bg/node/177225", "text": "Министърът на отбраната на САЩ Джеймс Матис заяви пред журналисти, че не е разговарял с президента Доналд Тръмп след интервюто на държавния глава по телевизия Си Би Ес, където той заяви за възможна оставка на министъра.  \nКато причина за това Тръмп посочил, че Матис е привърженик на Демократическата партия. \"Няма какво да кажа. Аз съм в екипа му, никога не сме обсъждали възможността за моето напускане. Както виждате сега, продължаваме да работим\", изтъкна Матис, преди да излети на посещение във Виетнам.  \nВъпросът за оставката на шефа на Пентагона бе повдигат неведнъж. Във въпросното интервю президентът Тръмп заяви, че в близко време други служители също могат да напуснат администрацията му.      \n \t\n", "date": "2018.10.17", "title": "Матис: продължавам да съм министър"}
{"url": "http://www.duma.bg/node/177204", "text": "Новата изложба \"Киево-Печорската лавра - традиция и вяра в слово и образ\" може да се разгледа в Националната библиотека \"Св. св. Кирил и Методий\" до 29 октомври в Централното фоайе на сградата. Експозицията е подготвена съвместно от специалисти на библиотеката и представители на посолството на Украйна в София и е посветена на 100-годишнината от установяването на дипломатически отношения между България и Украйна. Върху информационни табла и в тематични витрини са представени книжовните и духовни връзки между българския и украинския народ през столетията. Посетителите ще видят екземпляри от книжовната продукция на Лаврата от периода XVII-XIX в., съхранявани в Националната библиотека. Сред акцентите са първото издание на \"Житие и служба на св. Иван Рилски\" от 1671 г., богато илюстрираната книга \"Толкование на апокалипсис\" от 1625 г. на Андрей Кесарийски - най-ранното издание на Печорската лавра в колекциите на библиотеката, изящни издания, осъществени със съдействието на киевските митрополити Йоасаф Кроковски и Исая Копински.     \n \t\n", "date": "2018.10.17", "title": "Киево-Печорската лавра - традиция и вяра в слово и образ"}
{"url": "http://www.duma.bg/node/177216", "text": "Михаил Топалов беше любопитна, непрекъснато търсеща личност - журналист, историк, писател, изследовател... Години наред сме работили един до друг в славния вестник \"Вечерни новини\" и винаги с огромно удоволствие съм слушал разказите му за финансистите и индустриалците, строители на Следосвобожденска България - Буров, Губиделников, Чапрашиков, Тевекелиев, Докузанов, Парапанов, Кожухаров. Обичаше да си припомня срещите с Багряна и Дора Габе, с Димитър Димов. Приятелството си с артисти, художници, музиканти. И тъй като по онова време кумир на милиони жени и мъже беше легендарният Апостол Карамитев, накачулвахме се едва ли не връз Мишо, щом той отваряше приказка за Апостола - Апостол Карамитев. Още повече, че бяха и приятели. \n- Веднъж е в Лондон, нещо по негови си работи, а Людмила Живкова с Иван Славков - и те по същото време са там. Искат да го водят на прием, само че са нужни официални дрехи, пък вие го знаете - той си ходи с дънките и с едно поло. Все - с поло. Тогава Славков му дава свое много елегантно сако, риза, вратовръзка, а Апостола се дърпа - не са за него такива баровски дрехи, обича си спортното панталонче и нагоре нещо леко. Небрежно, хашлашки малко даже... \nСледва друга история. \n- Срещате по улиците и по кръчмите Караджата - изпаднал артист, бездомник. Висок, слаб, с дълга брада, страшен - същи хайдутин. Играл е Караджата в театъра, оттам му е прякорът. Минаваме с Апостола по \"Раковски\" и близо до \"Славянска\" се блъскаме в него. Апостола току-що е получил два хонорара, пъха единия в джоба на Караджата, но той не ще да го вземе: \"Не съм просяк, не приемам милостиня!\" \nАпостола настоява, казва: \"Не ти давам милостиня, хонорар е, от театъра!\" \nКараджата връща парите, обръща се и заминава, а Апостола гледа подире му възхитен: \"Виж достоен човек! Колко много му е бедата, но достойнството му - още повече!\" \nИ една трета история от Мишо. \n- Посред зима вървим с Апостола някъде по центъра и ни препречва пътя дрипава баба. Ама така трепери от студ, че чак плочките под краката й тракат. \n\"Стой тука, сега ще дойда\" - рече й Апостола. Отиде в най-близкия магазин, купи й палто, купи й ръкавици, купи й обуща, купи й два пуловера, купи й шапка и сам я облече. После й даде всичките си пари - колкото имаше в джоба. \nПрипомням за Мишо и повече за Апостол Карамитев, тъй като и двамата ги няма вече тука, горе са, и може би обикалят един до друг Небесните селения: Апостола се оглежда къде е най-сгодно да построи театър, а Мишо си записва на едни малки, пожълтели, омачкани листчета техни случки и истории, че после да ги разказва на такива като мене, щом се намеря и аз при тях. \nТова са си само мои фантазии, но стара истина е, че по-добре ще бъде да говорим за раждането, а не за смъртта. Апостола е роден преди 95 години в Бургас - на 17 октомври и хиляда пъти през краткия си живот отсича най-решително: \"Аз няма да живея до старини, защото как ще се гледам?! Ще умра млад!\" \nУчи италианска гимназия и научава езика отлично. Тогава вече участва в пиески с други деца и казва цели монолози на италиански. Толкова голям е меракът му да играе на сцена, че носи кофи с лепило на тия, дето слагат афиши, за да влиза без билет в театъра и в киното. \nИдва в София да става адвокат, но разбира, че е обречен на театъра и се записва във ВИТИЗ. Класа води професор Боян Дановски. Завършва през 1951 г., а по-късно специализира режисура в Москва. От 1969 г. преподава във ВИТИЗ. Става доцент, после - професор, но иска да му викат Даскала, като обяснява: \"Аз просто съм роден даскал\". Затова според Мара Карамитева, жена на по-големия му брат Асен, той предпочита да чува Даскале, а не Професоре. И учениците му - Йосиф Сърчаджиев, Филип Трифонов, Велко Кънев, Искра Радева, Юрий Ангелов, Иван Балсамаджиев и колко още други - не му счупват хатъра. \nА синът му Момчил слага такова заглавие на филма, който прави в памет на своя баща през 2006 г. - \"Ваш даскал, Апостол\". \nНякои обявяват, че той като метеор избухва изведнъж на театралната сцена. Това не е съвсем така - води първото българско цирково вариете, участва в Телевизионния театър, радиопредаването \"Весел ранобудник\" се помни и досега от много девойки и младежи старша възраст, играе впечатляващи роли в десетки радиопиеси, рецитира и с рецитали прави турнета по цяла България. \nРазбира се, името му гръмва най-вече с изявите в киното и театъра. Играе с еднакъв успех трагични и комедийни роли като във всяка от тях е Принцът на сцената - огромен талант, смайващ, много рядък талант. \nИ днес има хора, които го помнят в театъра като маркиз Поза в \"Дон Карлос\", Ромео в \"Ромео и Жулиета\" (Жулиета е бъдещата му съпруга Маргарита Дупаринова и оттам тръгва голямата им любов), Глумов в \"И най-мъдрият си е малко прост\", Христофоров в \"В полите на Витоша\", Симеон в \"Монахът и неговите синове\"... \nА филмите с негово участие и днес са на екран по повод и без повод: от \"Утро над родината\" - 1951 г., през \"Под игото\" - 1952 г., \"Наша земя\" - 1952 г., \"Песен за човека\" - 1954 г., \"Героите на Шипка\" - 1955 г., \"Легенда за любовта\" - 1957 г., \"Любимец 13\" - 1958 г., \"Двама под небето\" - 1962 г., \"Специалист по всичко\" - 1962 г., \"Рицар без броня\" - 1966 г., \"Бялата стая\" - 1968 г., \"Свобода или смърт\" - 1969 г., \"Сватбите на Йоан Асен\" - 1975 г., завършен две години след смъртта му... \nВсъщност незавършен поради твърде ранния край на Апостола! \nНо той предрича този край и когато писателят Светослав Минков го кани през 60-те години да напише спомените си, Апостол Карамитев е възмутен: \"Ти за какъв ме смяташ? Глупав, суетен човек или що? Само суетните, празни хора пишат спомени на млади години!\" \nИ после: \n\"Аз не мисля да остарявам! Искам да умра млад, красив, весел, интересен. Не ща да остарявам. Мразя старостта. Болестите. Грижите. Тревогите...\" \nЧе е красив, най-красивият български артист, това дори върлите му врагове признават! \n- Какви врагове може да има толкова слънчев, великодушен, омагьосващ околните с чара си човек като Апостола? - би запитал читателят. \nСякаш забравил, че в държавата България блестящата дарба, красотата, рицарството са достойни само за присмех, дива завист и... дива омраза. \nС Апостола се разминавахме някъде около Народното събрание - той живееше на \"Оборище\" и по средата на деня отиваше било в Народния театър, било във ВИТИЗ, аз вървях към къщи след работа във \"Вечерни новини\", където започвахме много рано и свършвахме към един-два следобед. Поздравявах го, без да се познаваме, винаги ми отговаряше сърдечно. \nБеше необикновено красив човек: атлетичен, мъжествен, благороден, царствен. В същото време непринуден, сякаш безгрижен, но съсредоточен, възвисен. Лазурните му очи излъчваха сияние, очароваха. \nИма един лаф: Той беше толкова впечатляваща личност, че щом се появеше на улицата, движението спираше! Е, този лаф много прилягаше на Апостола. \nЖените бяха луди по него. Цял водопад от писма се изсипва в пощенската му кутия на \"Оборище\" 21, където живее. Както пише изследователката Полина Милотинова, два големи куфара не стигат да бъдат събрани! А той, можете ли да си представите, е верен на жена си, само на жена си, на семейството и е голям домошар! Безкрайно много обича децата си, по няколко пъти на ден се прибира вкъщи, за да ги види. Маргарита Дупаринова разказва, че щом тръгне с тях на куклен театър, взима и другите деца от кооперацията и всички така се радват, така го слушат, така го обичат - омагьосани са от него! \n- Че кой не се е влюбвал в Апостол Карамитев?! - възклицава съпругата му. - Даже животните край него, привлечени от обаянието му, сякаш се променяха, ставаха смирени и благи. \nВ много отношения си прилича със знаменития френски актьор Жерар Филип: - Апостола е роден на 17 октомври 1923 г., Жерар Филип - на 4 декември 1922 г.; \n- И двамата не са разглезени столичани - Апостола е от Бургас, Жерар Филип - от Кан; \n- От деца се обричат на театъра и той обсебва живота им чак до смъртта; \n- Снимат се с огромен успех и в киното; \n- Още съвсем млади, през 50-те години на миналия век, постигат изключителна популярност, благодарение на искрата Божия в тях; \n- Духовната и физическата красота, ранната слава, магнетичното излъчване ги превръщат в кумири за милиони жени и мъже; \n- Парадоксално на това, всеки от тях обича цял живот само една жена, отдаден е на семейството, отглежда с много любов децата си;  \n- И двамата имат по две деца; \n- Ан Филип, съпругата на Жерар, и Маргарита Дупаринова, съпругата на Апостола, носят вечно в сърцата си своите знаменити мъже; \n- Скромността, достойнството, финеса, нежността, озарението на духа са присъщи и на двамата - на сцената и в живота; \n- Умират извънредно млади - Жерар на фаталните 37, Апостола - на 50; \n- Причината за смъртта им е една и съща - рак!? Съществува някаква закономерност, някаква тайнствена неизследвана закономерност при Големите майстори, Поетите на сцената!? Макар че друг техен събрат - Владимир Висоцки, малко открехва вратата в стихотворението си \"Поет\", преводът е на Владимир Левчев: \nЗамаян съм - числото 37 е пред мен - \nот него приятен хлад се стеле. \nТогава и за Пушкин бе дуела назначен \nи Маяковски вещо се прицели. На 37 още сме - коварно, ребром бог \nвъпросът е поставил: \"Или - или?\" \nРубеж, на който паднаха и Байрон, и Рембо, \nа ние някак май сме се спасили. Дуелът е отложен. А на 33 не знам \nразпнат ли бях - не чувствах болка силна. \nНа 37 - не кръв - сивота избликна там, \nнад слепите очи - но не обилна. Висоцки тук някои неща казва, други - подсказва, трети - предсказва. Многозначително... \nСякаш го е писал и за Жерар Филип, и за Апостола - един от най-всеотдайните и най- самопожертвувателните български актьори. Той не иска да знае, не иска да чува думата \"дубльор\". И най-тежките, най-опасните сцени изиграва сам, другото смята за измама на публиката, която толкова обича. Случва се да поема пълната отговорност и големия риск, но дотолкова е пристрастен към театъра и киното, че не мисли за себе си. Така ускорява и смъртта си - при снимките на филма \"Сватбите на Йоан Асен\", където играе главната роля, вече сразен от рака, надмогващ със силата на волята адските болки преди края, трябва да влезе с дрехите в ледените води на Алдомировското блато и да върви напред, потопен до кръста. И така няколко пъти, докато заснемат сцената. \nВсички от екипа го уговарят, молят го да се откаже, да вземе дубльор - той не приема. Въпреки страшната болест - безпределно честен към изкуството. Но Алдомировското блато довежда Смъртта в студената есен на 1973 година... \nБожията искра в него, Божието сияние около него възпират усилията на черногледите завистници да попречат и той получава през 1969 г. званието \"Народен артист\" - най-младият в социалистическа България. Всенародната обич, всеобщото възхищение и на първо място изключителният талант му донасят и други най-високи награди - орден \"НРБ\"- I степен, орден \"Кирил и Методий\"- I степен, Димитровска награда - II степен, награди за най-добра мъжка роля... \nИ всичко това, без да бъде член на БКП, което е задължително изискване тогава за прогрес в кариерата. Неговият любим ученик Юрий Ангелов веднъж го пита защо не е станал партиен член. Апостола се усмихва и казва: \n- Да си партиен член и да си истински комунист са две различни неща. Някой ден ще разбереш това! \nУчениците му го боготворят, а Велко Кънев скача до небето от радост, че е приет в класа му и преди години се изповядва: \n- Всички ние бяхме деца от дълбоката провинция... Не можехме да повярваме на късмета си. Дори спекулирахме, че сме негови ученици. Но той бързо ни сваляше на земята, защото много мразеше фалшивото самочувствие! \nКогато получихме заповед за постъпване в Народния театър, той ни каза: \"Ако не минете през провинцията, никога няма да станете добри артисти\". \nПак Велко: \n- Нямаше друг като него... Той постави пет заглавия, докато тежките академични професори предъвкваха едно-единствено в продължение на четири години. Беше истински революционер в Академията. Работеше като луд, за да ни вкара в Машината театър. \nНакрая още веднъж Юрий Ангелов, помолен от вестник \"Бургаски репортер\" да разкаже за своя учител: \n- Той беше невероятен човек. Никога не съм виждал такъв, може би няма и да видя. Наистина беше Апостол. Всъщност малко хора знаят, но истинската му фамилия не е Карамитев... Неговото име е Апостол Апостолов. И ако някога сме имали Апостол, то това наистина беше той - Апостол Карамитев! \n \nАпостол Карамитев \nС Георги Калоянчев  \nЦар на комедийните роли  \nС Емилия Радева във филма \"Легенда за любовта\" - 1957 г. \nСнимка от края на 60-те години: Апостола с двете си деца - Маргарита и Момчил  \nВелко Кънев: \"Той беше уникален. Нямаше разлика между това, на което ни учеше във ВИТИЗ, и това, което правеше в театъра!\"  \nНа него не са му били давани ролите, той се е стремял към тях  \nВ сцена от филма \"Бялата стая\", режисьор Методи Андонов \nВ сцена от филма \"Бялата стая\", режисьор Методи Андонов \nЕднакво добър и в комедийни, и в трагични роли  \nДраматичният театър в Димитровград е кръстен на него - \"Апостол Карамитев\" \nХрамът, където Апостола бе в стихията си   \n \t\n", "date": "2018.10.17", "title": " Че кой не се е влюбвал в Апостол Карамитев?!"}
{"url": "http://www.duma.bg/node/177219", "text": "И досега някак си остава в мъгла против какво по-конкретно гласуваха на референдум преди дни македонците? Против новото име - Северна Македония, договорено неотдавна между властите на Македония и Гърция и безотговорно възприето от българския политически елит? Против влизане в Европейския съюз с обещанието, че оттам към братята македонци ще потече манна небесна? Или против членуване на страната им в Североатлантическия пакт (НАТО), който ще им осигури национална сигурност за векове. На тези три алтернативи, събрани в едно изречение, премиерът Зоран Заев и неговите привърженици предвиждаха народът да отговори с \"ДА\". Само че македонците отвърнаха с \"НЕ\" в смисъл, че бойкотираха референдума и той се провали. \nТова са общоизвестни факти и ако ги споменавам, правя го, за да доизясня един въпрос, който по-рядко попада в анализите. Тоест, кой от предложените три избора е стафидката (\"изюменката\") на референдума и защо тази стафидка толкова старателно остана скрита сред останалите прелести на политическата торта? \nДа започнем с приемането на днешна Македония в ЕС. Не ми се вярва, македонците да са настроени срещу Европейския съюз, още повече, че той им обещава, както и на нас, благини под формата на \"европейски фондове\", лесен достъп до пазара на труда в Западна Европа, обезпечаване на по-високи заплати, изравняване със стандарта на живот в развития Запад и пр. Привличат ги идеята за общоевропейска солидарност и единение,  че попадат в \"клуба на богатите\"  че в тежки исторически моменти няма как институциите на ЕС да не им попадат ръка за спасение. А и изглежда логично, щом съседите ти масово членуват в ЕС, и ти да поискаш същото. \nВярно е, че голяма част от тези надежди ще се окажат мираж (един от примерите е България), в резултат на което в новоприетата държава ще започнат да се развиват контрапроцеси като евроскептицизъм, съпротива срещу глобализма на Брюксел (вж. ситуацията в Унгария). Вярно е още, че цените на основните стоки след встъпването в ЕС обикновено се вдигат, че Балканите ще стават пазарна ниша за международния финансов капитал, че икономическият растеж се превръща в разтегливо понятие, че заплатите и пенсиите се свиват, а престъпността вместо да намалее се увеличава. Убеден съм обаче, че дори и при наличието на толкова \"но\" македонците биха гласували положително за членство в ЕС. \nНе смятам също, че наименованието \"Северна Македония\" е предизвикало колективния остракизъм на гласуващите по време на референдума. Може би солидни групи граждани на Македония да са прозрели призрачна заплаха за целостта на страната им (говори се, че Заев и Ципрас, питомци на Джордж Сорос, решиха с един замах дългогодишния дебат за името на Македония по заповед на Вашингтон). Ако има държава, чиито национални интереси бяха засегнати от термина \"Северна Македония\", това е България, тъй като значителна част от Пиринска Македония принадлежи де факто на неологизма \"Северна Македония\". Но българските управляващи, въпреки това обстоятелство, дадоха официалното си съгласие, бидейки изцяло зависими от глобалистите на САЩ и техните представители в Германия. \nКакво излиза? Излиза, че македонците са бламирали референдума главно заради НАТО! Проумели са, че чрез хитрини и маневри агентите на американското влияние в Скопие, предвождани от премиера Заев, целят най-вече влизането на страната им в НАТО. Останалото е от лукавия! \nНали си спомняте как по време на Софийското председателство на Европейския съюз неговите лидери - като се почне от Юнкер, та се стигне до Меркел и Макрон - директно се произнесоха, че няма да има скорошна перспектива за приема на Западните Балкани в ЕС, защото са изостанали в икономиката и защото са обект на вътрешнодържавни и междудържавни неуредени отношения?! Тогава те заявиха, че приемането на Западните Балкани може да се актуализира в средата на 20-те години. След това се коригираха?! Що послания, адреси и слова изготви брюкселската бюрокрация, за да твърди обратното. Явно, наложило се е задокеанският Голям брат здравата да им издърпа ушите. \nОт енергичното несъгласяване, с което Заевци и българските политици възразиха на  постановката, според която Западните Балкани не са заслужили членство в ЕС и НАТО, можеше да се разбере, че не за друг, а за Вашингтон и Пентагона е архиважно Македония да влезе час по-скоро (още сега!) в Североатлантическия пакт! Ще допълня. Тъй като в Западните Балкани единствените страни, които все още не членуват в НАТО, са Босна и Херцеговина, Косово, Сърбия и Македония, проблемът с така наречените Западни Балкани би могъл сравнително по-лесно да бъде дешифриран.  Американците са наясно: \nс Косово, но и с Босна и Херцеговина нещата за тях са уредени, което освен всичко останало означава, че Адриатическо море се контролира изцяло от силите на НАТО. Не е така обаче с Македония, която граничи от юг, изток и запад с натовски държави, докато на север Сърбия държи да членува в ЕС, но отказва да влезе в НАТО. По подобие на Австрия и Финландия тя счита, че нейната сигурност по-ефикасно ще я защити със статута на неутрална държава!. \nИ с просто око се виждат предимствата за САЩ от членуването на Македония в Североатлантическия пакт. \nНа първо място. Членуването на Македония в НАТО би сключило в единен пръстен-блок натовските войски, съоръжения и бази в Южните, Източните и Западните Балкани. \nНа второ място. Албанците, живущи в околните държави, но и в самата Македония, които не крият своите проамерикански настроения, ще са в състояние със силови методи да потискат проруските настроения сред славянските и православни македонски граждани, а това ще рече да се разпореждат с участта на хора, които преди по-малко от век смятаха себе си за българи.  \nНа трето място. Сърбия ще бъде заобиколена (\"прихваната\") само от натовски страни, което би засилило натиска върху нейното население да се откаже от политиката на неутралитета. \nНа четвърто място. Свръхзадачата в случая е всички балкански държави като членове на НАТО да формират втори оперативен център (отвъд Прибалтика, Полша и Румъния) за регионална война срещу враг щ 1 - Руската федерация!  \nСлабото звено в този замисъл са балканските православни и славянски страни, в които традиционно руското влияние е огромно. Православна Гърция отдавна членува в НАТО, но гръцкият народ продължава и днес да изпитва дружески чувства към Русия. Черна гора също членува в НАТО, но при наличието на вътрешен разлом в нацията. Славянска Словения, и тя не би тръгнала срещу Русия. Сърбия понастоящем е може би най-близкият съюзник на Кремъл в Европа. \nВ България операцията беше извършена по-вещо. Понеже предварително се знаеше, че нагласите на народа ни са да гласува с \"ДА\" за членство в ЕС и с \"НЕ\" за членство в НАТО, предпочетено беше и двата въпроса да се решат в полза на НАТО и ЕС не на референдум, а в Народното събрание. Показателно е, че в онзи момент се реализира инспирирано отвън съгласуване/съюзяване между лидерите на десницата, левицата и монархистите. Когато е невъзможно да се купи съвестта на един народ, купува се жаждата за власт и забогатяване на неговия политически и държавен елит!  Едва ли някой е докрай наясно  как ще протекат събитията в Македония след референдума. Възможно е волята на народа да издържи на упражнената външна принуда и насилие. Но възможно е да претърпи поражение, ако не на сегашния, то на следващия етап. Неслучайно веднага след обявяване на резултатите от референдума авторитетни западни политици и медии съобщиха, че референдумът е преминал успешно (макар до урните да отидоха едва 38% гласоподаватели, докато по конституция е задължително да гласуват над 50%). Заев и съдружие вече направиха заявка да прокарат клаузите на проваления референдум в парламента или на предсрочни избори. А генералният секретар на НАТО Столтенберг с безапелационен тон отсече, че Македония още в началото на 2019 т. ще бъде приета във военния съюз! \nНо както и да се развият събитията, македонският референдум, който бламира влизането на Македония в Североатлантическия пакт, ще остане поучителен и исторически безпрецедентен пример за народите на Балканския полуостров.   \n \t\n", "date": "2018.10.17", "title": "Скритата \"стафидка\" в политическата торта "}
{"url": "http://www.duma.bg/node/177218", "text": "Само човек, който е бил съпричастен на живо с онази неподправена искрена любов към българщината, може да усети и разбере какво е отношението към нея на нашите сънародници от Западните покрайнини. А може би то е такова и навсякъде по света, където живеят компактни маси от българи. Поводът за моята среща с тях бе честването на 20-годишнината от основаването на Културно-информационния център на българското национално малцинство (КИЦ) в сръбския град Босилеград.  \nДа си призная, в продължение на повече от половин час имах усещането, че малкият бус, с който пътуваше групата ни от десетина човека, ни отвежда към някакво място \"забравено от Бога\". И не само заради пасторалната есен наоколо, която разкриваше цялата си прелест от багри, или заради онова спокойствие и тишината, които те обземат, наблюдавайки красотата на река Драговищица през гората в съседство с пътя. Факт е, че и от двете страни на границата за цялото това време, километри наред, не срещнахме нито една кола. А малките селца се редуваха със своите стари напукани къщи и познатите некролози по стените и с цели градини от необрани дървета ябълки, круши и дюли. Тъжна и носталгична е тази гледка, но неминуемо те връща в спомените на детството в един свят, където времето сякаш е спряло.  \nСамият Босилеград не е голям за представите ни за град. Заедно с прилежащите трийсетина села в общината наброява няколко хиляди жители, от които над 90 на сто са българи. Целият му живот сякаш е концентриран в центъра, където се срещат няколко тесни улички с кафенета, ресторантчета и магазини. Пак там се намира и самият КИЦ - една удивително малка къщичка на два етажа, която обаче с право е сравнена с цяло консулство, извършващо апостолска дейност вече 20 години. Основан е на 11 декември 1997 г. като филиал на гражданското сдружение Културно-информационен център на българското малцинство \"Цариброд\", а негов председател оттогава до днес е Иван Николов, който сам по себе си е една легенда в борбата за отстояване интересите на нашите сънародници. Изумително е как тук, на такава малка площ, е събрана цялата наша история. Накъдето и да се обърнеш - лавици с книги. Вазов, Смирненски, Яворов, Вапцаров и който още се сетите, а по стените - икони, плакети с награди, грамоти...  \nИ както си му е редът за едно такова честване, към 15 часа се изсипа цяла правителствена делегация начело с вицепремиера Валери Симеонов, посланика на България в Сърбия Радко Влайков, консула ни в Ниш Едвин Сугарев, депутати, зам.-министри, представители на разни институции и на българската общност от други градове в Сърбия. На пресконференция в препълнената заличка бе посочено, че центърът се е утвърдил като авторитетна културно-просветна, информационна и хуманитарна институция, а неговите сътрудници бяха определени като днешни възрожденци и будители. \"Въпросите са много, но аз съм тук, за да декларирам, че българската държава приема присърце нуждите, интересите и болките на нашите сънародници в Западните покрайнини и за да декларирам, че България ще свърши необходимото и ще изпълни своите ангажименти\", заяви Валери Симеонов.  \nПодчертана бе ролята на КИЦ през годините - как благодарение на сътрудничеството с българските държавни институции с висши училища и фондации, центърът е дал шанс на стотици млади българи да завършат образованието си в Родината, а на стотици деца да почиват на българското Черноморие. На хиляди българи е оказано съдействие за придобиване на българско гражданство. Иван Николов пък каза, че в сравнение с 1998 г., когато не можеше спокойно да се влезе в Босилеград, сега е възможно дори вицепремиер на България да дойде в Културния център и да държи реч.\"Това безспорно е стъпка напред. А в сравнение с годините, когато беше страшно да се декларираш като българин, сега вече не е. Очакванията ни обаче са за повече съпричастност от страна на България и повече разбирателство от страна на Сърбия\", посочи той. \nНе друга институция, а КИЦ \"Босилеград\", е в основата и на двата проведени дебата за положението на българското малцинство в Европейския парламент. Инициатор и автор е на \"Платформата за защита на правата и интересите на българското малцинство\", която успява да обедини всички български партии и сдружения в Сърбия. \nБезспорен е приносът на КИЦ за издигане на триметровия паметник на Васил Левски в града, възстановяване на черквите \"Св. Троица\" в с. Извор и \"Св. Спас\" в с. Долна Любата, изграждането на нова черква в с. Паралово и за опазване и възстановяване на българските войнишки паметници в Босилеградско.  \nРазбира се, не бяха подминати и днешните проблеми на сънародниците ни, като например замърсяването на водата в района и опасенията от екокатастрофа заради опитите на местен рудодобив. Или толкова трудно извоюваната свобода да се изучава и български език в училищата - като начало само по 2 часа седмично и то по желание... Все още няма разрешение и за възстановяването и поставянето на двете върнати от сръбските власти паметни плочи с имената на жертвите от погрома в Босилеградско през май 1917 г. пред общината в града. А бяха върнати още през юни след обещанието, което даде президентът на Сърбия Александър Вучич на срещата му с българския държавен глава Румен Радев. Паметните плочи бяха изработени по повод 100 години от погрома в босилеградските села, станал на 15 и 16 май 1917 г. за отбелязване паметта на жертвите и иницииране на процеса за национално помирение между българи и сърби. Едната бе отнета миналата година от органите на МВР по нареждане на кмета на Босилеград Владимир Захариев и не бе върната в законоустановения срок. Другата, със същото съдържание и композиране, беше задържана на 11 май т.г. от митническите органи на ГКПП \"Рибарци-Олтоманци\".       \nИ въпреки всички несгоди най-впечатляващи си остават хората - непринудени, открити, добронамерени, независимо от трудностите и притискащата ги безработица, която е доста голяма в района. За съжаление тя е в основата на бягството на младите към големите градове като Ниш и Белград или към София. Тази пролет например трима български работодатели са предлагали работа на сънародниците ни в шивашкия бранш, но бързо са се отказали заради 2 трудно преодолими засега проблема - липсата на редовен превоз от Кюстендил до Босилеград и личните карти за временен престой на чужденци, с които единствено може да се сключи трудов договор в България. А да се извади такава лична карта, нито е лесно, нито е евтино - горе-долу колкото една шивашка заплата в Кюстендил.  \nВъпреки подобряването на отношенията между централните власти в Белград и София недоверието и политиката към потискане на малцинството ни не са преодолени. Пролича си и от отношението на местната власт в лицето на кмета Владимир Захариев към честванията за 20-годишнината. Оказа се, че до последно той отказвал и не било ясно дали ще има разрешение за провеждане на празничната програма в Културния дом. А когато все пак дал одобрението си, явно след намеса на нашите институции, имало скрити инструкции към част от хората да бойкотират събитието. Разделението сред босилеградчани е факт, защото мнозина се страхуват за работата си, споделиха някои от тях пред ДУМА. При тази огромна безработица заетите са основно в администрацията на града или в училищата и детските заведения, а те са на пряко подчинение на местната власт.   \nНа 4 ноември т.г. в Сърбия ще има избори за 19 национални съвета на малцинствата, сред които и българското. Босилеград вече живее под знака на наближаващия вот. Сформирана е и първата листа, водач на която е известният местен бизнесмен Стефан Костов. На предизборните плакати, окачени на сградата на културния център, той е аранжиран с президентите на България Румен Радев и на Сърбия Александър Вучич.                 \n\"Да върнем достойнството на народа - Стефан Костов\" е мотото на избирателната листа, в която общо са 19 кандидати от Босилеград, Враня и Ниш. Очаква се и кметът Владимир Захариев, който е от партията на Воислав Кощуница, да обяви листа с негови поддръжници и номинации. Захариев е председател на Националния съвет на българското малцинство в изтичащия мандат и по закон няма право да се кандидатира отново. Повечето босилеградчани щели да подкрепят бизнесмена Стефан Костов, казва неговият поддръжник Бойчо Димитров, учител. \"Ние като българско малцинство, нашите права и нашите перспективи виждаме с листата на господин Костов. Той е за европейска Сърбия, защото България вече 10 години е европейска, а Сърбия се колебае.\" \nКулминацията на честванията, разбира се, бе празничният концерт вечерта на 12 октомври. Препълнена зала и всички, изправени на крака, пеят \"Хубава си моя горо\" заедно с народната ни певица Костадинка Танчева. А е само началото. Зарядът на тази атмосфера, от която те побиват тръпки на национална гордост, трудно може да се опише с думи. Да не говорим за последващите изпълнения - на танцов ансамбъл \"Средец\" и джаз формация \"София\", където участието на публиката постигна ефект, на който биха завидели много певци и състави. Накрая имаше и сълзи, когато поетесата Петя Йотова, посветила дълги години от живота си именно на този край, прочете най-новото си непубликувано до момента стихотворение за браздата, разделяща един народ, нашия. ДУМА има удоволствието да ви го представи първа.  \n На българите \nот Западните покрайнини Някой някога теглил гранична бразда \nи отсякъл от цялото част; \nи десетки години - вече в чужда страна, \nнаши братя живеят без нас. Черна граница реже живота на две - \nкъщи, църкви, дворове, нивя... \nТук нещастните майки не стигат дори \nи до гроба на свойте деца. Да са българи - тази трагична съдба, \nносят твърдо и с чест - от деди... \nТе отломка са родна във чужда страна, \nнепотърсени, клети, сами. Те заточеници са на своя земя - \nпарадоксът е верен, уви! \nИ животът им чезне, насила стеснен, \nмежду граница и планини. Много драми човешки и мръсни игри \nи до днес помни тази бразда, \nно не може тъй лесно да ни раздели - \nта родината в нас е една. И един е народът от двете страни, \nи една е, една е кръвта... \nЛюбовта тази граница ще заличи - \nтук сме свои сред свои сега. \n \nТакива плакати могат да се видят на доста места в града \nНякога и тук е кипял живот \nПравославен храм \"Рождество на Пресвета Богородица\" от 1895 г. \nСградата на КИЦ с предизборен плакат на кандидата Стефан Костов заедно с президентите Вучич и Радев  \nКИЦ отвътре - малката заличка за срещи и пресконференции \nНародната певица Костадинка Танчева, която изправи залата в културния дом на крака \nТанцовият ансамбъл \"Средец\" \nДжаз формация \"Симфониета\"   \n \t\n", "date": "2018.10.17", "title": " Босилеград: България е там, където има българи"}
{"url": "http://www.duma.bg/node/177220", "text": "Някога много отдавна пилците се броели наесен в прекия и преносния смисъл. После пилетата ги покоси птичият грип, а смисълът пропадна вдън земя с всичките му производни. В нашия модерен век не е прието да се правят равносметки. Отчитането пред публика и пред себе си изисква признаването на лична отговорност, а това днес не е прилично. Така че и тази есен настъпи, както многото други в годините на безвремието - откъснахме листа на календара и нищо не се случи. Един чичка отиде в града на Голямата ябълка и оттам взе да нищи световната политика. Съдбата има особено чувство за хумор. Мимоходом сред дитирамбите за протоколните снимки на световните лидери с мекащия генерал от пожарната бе споменато и за водените разговори: стратегически отношения, тайни служби, Западни Балкани. И хъбчета - къде без тях! Темата за стратегическо партньорство ми напомня за отношенията между чехъла и хлебарката, изпълзяла на бял свят. Какво друго може да се очаква от господарите, които ни възприемат като пушечно месо (естествено, ако изобщо се сетят къде се намира страната България)?  \nДруг генерал ни призова от името на група интелектуалци за помирение и единение. С цялото ми уважение към тези хора ми се струва, че пожеланието в този му вид е неизпълнимо. За оскотелите от безнаказаност политически и криминални елементи, които ръфат остатъците от държавата, ние, народът, сме нещо като нищо. Техният бог им прощава всичко. Ала той не е Нашият. На тях не им е притрябвала сплотеност или, моля за извинение за крамолния израз - национална идея.  \nПредполагам, че на говорещите глави, мяркащи се по телевизионните екрани, им е омръзнало да изричат едни и същи кухи фрази. Естествено, те можеха например да обяснят на разбираем език защо съществуващата структура на здравеопазването не се реформира, защо не действа, а се налага да плащаме за нея на лекарите и на застрахователните дружества. Или да разкажат за мерките, предприети за озаптяването на ръста на цените и инфлацията. Ала как да кажат, като няма такива?  \nИма много проблеми, ала за да се захванеш с тяхното решаване, е нужно да ти стиска да се изправиш срещу системата и да опиташ да я промениш. Това е обаче тяхната система - идеалната, която според разбиранията им няма нужда от пипане. \nНие, българите, притежаваме чудното качество да забравяме историята си. Забравихме бедите, донесени от монархизма. Заметохме под килима кървавия фашизъм. Мъчим се да заличим годините на социализма. И сме на път да изчистим от паметта си турското робство. А без история няма морал. И как без нея да се обединим и да строим нещо ново и добро?  \nДа бъде така е угодно на неколцина. Нас ни карат да приемем, че живеем в свят без алтернатива, в който те имат право да безчинстват, а ние сме длъжни да смятаме случващите се катастрофи за нещо нормално и правилно. Убеждават ни, че е редно в управлението и законотворчеството да се натикват възможно най-лошите и некомпетентни хора. Макар че, от друга страна, едва ли читав човек би доближил тази помийна яма, в която са превърнали и управлението, и държавата.  \nПрез повечето епохи животът на обикновените хора у нас не е бил лек, само че преди поне е съществувал идеал - властта е била не възможност, а отговорност. И ако човек се е оказвал на върха, той е отговарял не само за себе си, но и за хората. В най-добрите времена водачът е придобивал не толкова възможности за лична власт и пари, колкото проблеми и тежки отговорности.  \nВодачът...      \n \t\n", "date": "2018.10.17", "title": " Сривът на България е угоден на неколцина "}
{"url": "http://www.duma.bg/node/177208", "text": "Албена Данаилова, която печели длъжността на първи концертмайстор на Виенската опера през 2008, води майсторски клас със студентите от Националната музикална академия \"Проф. Панчо Владигеров\" в зала 48 на НМА до 18 октомври. \nДанаилова е възпитаник на НМА \"Проф. Панчо Владигеров\" и Висшето училище за музика и театър в Рощок. Лауреат е на конкурсите \"Светослав Обретенов\", \"Млади музикални дарования\", \"Коциан\" и \"Концертино\" в Прага, \"Kloster Schontal\" в Германия, \"Тибор Варга\" в Швейцария, \"Виторио Гуи\" в Италия. \nПрез 2004 г. печели концертмайсторското място в Лондонската филхармония. На следващата година дебютира като солист на Концерта за цигулка и оркестър на Чайковски в Musikhalle в Хамбург. През 2006/2007 г. работи в Баварската държавна опера в Мюнхен под диригентството на Зубин Мета. Солист е на Софийската филхармония през 2009 г. с диригент Урош Лайовиц и през 2017 г., когато представя Концерт за цигулка и оркестър \"В памет на един ангел\" на Албан Берг. Гостува като солист и с квартет Миландер в Израел, САЩ, Австрия, Швейцария, Чехия, Полша, Германия. \n    \n \t\n", "date": "2018.10.17", "title": " Албена Данаилова води майсторски клас със студенти от Музикалната академия  "}
{"url": "http://www.duma.bg/node/177207", "text": "Благосъстоянието отдавна е напуснало семейството на Агостино Капече. Фантасмагоричните му изобретения като \"кларинет за асматици\" и опити с тиранти да модернизира затварянето на врати не могат да напълнят тенджерата за вечеря. Но пък безумната идея да повлече цялата фамилия - от дъщерята в напреднала бременност до сприхавия тъст, е на път да се увенчае с успех. Това е най-общо сюжетът на пиесата \"Как се обира банка\" от Сами Файяд, чиято премиера се състоя в Сатиричния театър. Режисьор е Николай Ламбрев-Михайловски, сценографията и костюмите са дело на Чайка Петрушева, а музиката - на Добрин Векилов-Дони. Ролите изпълняват Христо Мутафчиев - Агостино Капече, Ева Тепавичарова - Реджина, Веселин Цанев - Дон Гаспаче, Михаил Сървански - Тонино, Екатерина Георгиева - Джулиана, Маргарита Хлебарова - Вдовицата Алтавила, Явор Борисов - Директор на банката, Красимир Куцупаров - Мастелоне. \n\"Как се обира банка\" е заглавие-уловка. Италианският драматург Сами Файяд ни занимава с наистина закачлива сюжетна история за обир на банка във времето на 60-те-70-те г. на ХХ век, когато нямаше още мобилни телефони, алармени цифрови апаратури, охранителни камери и пр., разказва режисьорът Николай Ламбрев-Михайловски. Обира на банка в Неапол замисля италианско бедно семейство. Всъщност това е пиеса/комедия, която би трябвало да се казва \"Още един опит да се анализират причините за социалната несправедливост в свят на корупция, свръхпотребление, липса на морал и свинско отношение към човещината, свят, в който парите са божество на силата и благополучието в живота\", смята режисьорът. Героите на Сами Файяд приличат на добрите палячовци от приказките със своята наивност и добрина. Те обаче са и упорити като герои от пиесите на С. Бекет: очакват, очакват, очакват нещо да се случи, което ще промени живота им, допълва Н.Ламбрев-Михайловски. \nКомедията \"Как се обира банка\" е написана през 1976 г. През октомври 1978 г. е поставена на сцената на Сатиричния театър от Борис Спиров, а художничка е Яна Караславова, припомня Ина Шкарова, драматург в Сатирата. В ролите участват Георги Парцалев и Светослав Пеев (Агостино Капече), Мариана Аламанчева и Ани Дамянова (Реджина), Хиндо Касимов и Сотир Майноловски (Дон Гаспаче), Коста Карагеоргиев и Иван Цветарски (Тонино), Цветана Платиканова и Людмила Краева (Джулиана), Стоянка Мутафова и Жени Филипова (Вдовицата), Божидар Лечев и Саркис Мухибян (Директорът), Веселин Павлов (Мастелоне).  \nСледващото представление е на 20 октомври.\n   \n \t\n", "date": "2018.10.17", "title": "Как се обира банка показват в Сатирата "}
{"url": "http://www.duma.bg/node/177210", "text": "Книгата \"Рафи Шехирян\", която бе представена в столичната галерия \"Контраст\", е фокусирана върху творчеството на художника, показано за първи път след 30 години на българската публика с изложбата \"Припомняне\". Книгата, която е първата публикация в България за творческия път на автора, е инициирана от Галина Шехирян и Джулиан Шехирян. Тя е резултат от размислите на проф. Аксиния Джурова, Филип Зидаров, Румен Серафимов и Цветан Колев върху творчеството на Шехирян и е богато илюстрирана. Целта на това издание е да запознае читателя с малко известното в България творчество на уникален художник с изключителен философски поглед върху света. След 30 години от първата им и единствена самостоятелна изложба в България (1987), галерия \"Контраст\" представя отново Галина и Рафи Шехирян. Рафи Шехирян не е включван в нито една художествена изложба у нас до 1988 г. - годината, в която той напуска страната, за да се върне инцидентно само веднъж до кончината му в САЩ през 2011 г. За разлика от него още в средата на 80-те г. Галина Шехирян е редовен участник в изложбите на приложно-декоративното изкуство. Тя започва силно с творби, в които овладяването на дървото бе по един начин, който нито беше скулптурен, нито дърворезбарски. Без моделиране на формата още в тези години тя достигна в работите си до \"нова предметност\", отбелязва проф. Аксиния Джурова. Тя беше прецедент в българското изкуство за времето си, пренасяйки предметите от една битова и времева среда в съвременната чрез подмяната на оригиналната им форма и функция. Така те се превръщаха в нейна органична естетика и стилистика, носейки елементи от излъчването на тотема и ритуалността, подобно на идолите. В този смисъл, това бе нещо наистина без аналог у нас, пише известната изкуствоведка. \nВ изложбата в галерия \"Контраст\" Галя се представя чрез непознати творби от стъкло, правени в студиото й в Ню Джърси и Флорида, в традицията на старата техника на verra iglomese (reverse painting), позната още от Ренесанса. Изящни като форма, стилистика и изискани цветови нюанси, в които детайлът е част от съвършенството им, и този път тя остава вярна на себе си в оригиналната интерпретация на материала, отново без аналог у нас. Казвам това, защото в първите и единствени изяви у нас на Галина и Рафи Шехирян в София, на \"Раковски\" 108, и Варна (1987), организирани от Филип Зидаров и Румен Серафимов, общото между двамата бе излизане на изкуството им от обсега на елементарната и позната у нас визуалност, пише проф. Джурова. \n...Живописта на Рафи не би могла да се обясни, без да си припомним 80-те г., прекарани с Галя в Трявна и в село Янтра, домовете им, напомнящи \"Клуб на приятели\" и \"Работилница на идеи\", разходките на Рафи с Цветан Колев и Димитър Казаков-Нерон из Тревненския Балкан, с който са имали силна връзка. Неслучайно Рафи е и един от тези, които допринасят днес в Трявна да се намира най-компактната колекция - дарение от Нерон и неговия брат Колчо, също надарен и нестандартен автор на пластики и живопис. \nИзвестна истина е, че културата се измерва с личностни присъствия. Рафи е бил и у нас, и в Щатите, едно от тези присъствия - светло, нестандартно, обаятелно, разнасящо около себе си култура, доброта и обич. Съжалявам, че не съм го срещнала тогава. Затова днес не ми остава нищо друго, освен да го припозная и припомня чрез изложбата, която се организира за него и Галина в галерия \"Контраст\". И да се опитам да открия каква е тази магия, която са носили той и тя, за да внушат толкова много любов на толкова много хора, заключава изкуствоведката.    \n \t\n", "date": "2018.10.17", "title": "Книга за творческия път на Рафи Шехирян  "}
{"url": "http://www.duma.bg/node/177209", "text": "Новата продукция на Държавния куклен театър в Стара Загора \"Алиса в Страната на чудесата\", реализирана с творческия екип на спектакъла на Старозагорския куклен театър \"Джелсомино в страната на лъжците\", носител на \"ИКАР 2017\" за най-добър куклен спектакъл в България, ще бъде представен премиерно днес, 17 октомври, от 19 ч. в града под липите, научи ДУМА от Мариела Кралева, маркетинг и реклама на Старозагорския куклен театър. \n\"Алиса в Страната на чудесата\" е история на въображението. История на детското въображение, което иска да сътвори свят на безкрайна фантазия, на небивалица, на абсурд с ясната цел да даде шанс на децата да са деца. Свят, в който възрастният е Гъсеница, Котка на кръстопът, Заек с Часовник, Кралица от карти. И именно в този свят Алиса пораства, научава се да отстоява себе си, побеждавайки безсмислието. Миг, сън, небивалица, която има за цел да съхрани още малко въображение, още малко детска вяра. Така от екипа представят идеята на своя спектакъл. \nДраматизацията и режисурата на \"Алиса в страната на чудесата\" по Луис Карол са на Елица Петкова, сценография Ивайло Николов и Ива Гикова, музика Пламен Петков, мултимедия Теодор Киряков, анимация Роксана Маркова. Участват Диляна Спасова, Латина Беровска, Калоян Георгиев, Кирил Антонов, Любен Чанев, Станислав Матев. \n\"Алиса в Страната на чудесата\" е детски роман, написан от английския писател и математик Чарлз Латуидж Доджсън, под псевдонима Луис Карол, и излязал за първи път през 1865 г. На 4 юли 1862 г. Чарлз Доджсън извежда своята малка приятелка Алиса Лидъл, заедно с двете й сестри Лорина и Едит, на разходка с лодка по река Темза. Момичетата помолили придружителя да им разкаже забавна приказка. Тогава младият професор съчинил \"Алиса в Страната на чудесата\". После по молба на децата написал приказката в тетрадка, която украсил със свои рисунки и им я поднесъл като коледен подарък. Случайно ръкописът попада в ръцете на писателя за деца Джордж Макдоналд, който убеждава Доджсън да издаде книгата.      \n \t\n", "date": "2018.10.17", "title": "Кукленият театър в Стара Загора кани децата в приказния свят на Алиса"}
{"url": "http://www.duma.bg/node/177201", "text": "По случай 15-ата си годишнина Fen TV стартира ново интерактивно предаване с гореща линия. Провокацията ще е достъпна през всички канали на медията, а водещи ще са не една, а цели две изкусителни блондинки. Техните имена засега остават в тайна, но пикът на емоцията е гарантиран. Всеки желаещ може да се свърже с тях чрез горещ розов телефон. Повече информация ще има скоро в каналите на телевизията.   \n \t\n", "date": "2018.10.17", "title": " Блондинки провокират с горещ розов телефон"}
{"url": "http://www.duma.bg/node/177199", "text": "Третата книга на Калина Паскалева - \"Секретно\" (изд. \"Апостроф\"), преди дни бе представена официално пред публика. Основната цел на романа на скандалната журналистка е не просто да разкрие поредица от скандални истории, а да постави на дневен ред темата за насилието над жени под всякаква форма. Ето защо събитието събра десетки представители на различни неправителствени организации и фондации, които се обединяват срещу този сериозен проблем. \nСамата авторка, написала \"Дневниците на една курва\" и \"7-те смъртни гряха\", не скри вълнението си и благодари на всички, които я подкрепят в борбата срещу насилието над жени и момичета. \"Писах \"Секретно\" две години, няколко пъти я променях, но след всичко случило се в последните месеци точно сега дойде времето за излизането й\", уточни Калина Паскалева. И сподели, че основната причина за написването на книгата е фактът, че самата тя е била жертва на тормоз. \nКъм събитието, състояло се в новото културно пространство на София - бар галерия \"KaRe-Arte\", се присъединиха не само представители на различни фондации, но и десетки читатели и колеги на Калина Паскалева. Гости на премиерата бяха още журналистът Георги Милков, проф. Любомир Стойков, пиар експертът Ива Екимова, златното момиче Християна Тодорова, светският хроникьор Антон Стефанов, художничката Мая Цанкова и др.   \n \t\n", "date": "2018.10.17", "title": "Скандална журналистка пусна третата си книга"}
{"url": "http://www.duma.bg/node/177200", "text": "На благотворителна голота заложиха австралийски пожарникари. Огнеборците цяла година са оформяли перфектни тела с усилени тренировки, за да заснемат провокативна фотосесия за специален календар. Мъже с изваяни тела застават до малки животинки - котета, коали, кучета, сурикати, и дават всичко от себе си, за да привлекат вниманието на обществеността. Успяват най-вече и с факта, че са спасители, своеобразни герои. \nНе за първи път огнеборците застават зад благородна кауза. За първи път те и колегите им се разсъбличат през 1993 г., а с всяка година почитателите им се увеличават. Средствата от продажбата на календара ще отидат в подкрепа на зоопарка за диви животни в Австралия.   \n \t\n", "date": "2018.10.17", "title": " Пожарникари залагат на благотворителна голота"}
{"url": "http://www.duma.bg/node/177202", "text": "Експерти от университета Енланген-Нюрнберг откриха в бирата химическото съединение ксантохумол, което предотвратява затлъстяването на черния дроб, предизвикано от наднорменото тегло заради неправилно хранене. Веществото всъщност се намира в пяната на кехлибарената напитка и също така предпазва от образуването на ръбец в тъканта на органа. \nХмелът съдържа изо-алфа-горчиви киселини, които ограничават развитието на пораженията на черния дроб. Те влияят положително и на обмена на глюкозата и преработването на мазнините. Специалистите отбелязват обаче, че положителното въздействие на описаните съединения се проявява, само ако бирата е безалкохолна.   \n \t\n", "date": "2018.10.17", "title": "Безалкохолната бира пази от затлъстяване"}
{"url": "http://www.duma.bg/node/177203", "text": "След три рекордно разпродадени събития Руши отново ще бъде гост на столичния клуб \"Терминал 1\" (ул. \"Ангел Кънчев\" 1). Датата е 28 ноември, а билетите в продажба са ограничени до 400 бройки. Новото шоу ще бъде микс от най-големите хитове на поп звездата и специално подбрани кавъри. Лайв бандата този път ще бъде в състав Иво Чалъков (Gravity Co., ApeMen) - китари, Васил Вутев (Soulization, Dayo) - барабани, Денис Попстоев (Southwick)- синтове и програминг, Катя Кръстева и Елена Сиракова - беквокали. \nКато изпълнител Руши дебютира през 2001 г. с парчето \"Всичко се връща\". Следват 4 албума, над 10 сингъла с клипове и награди. Активно се занимава с поп музика през следващите 7 години. Някои от най-известните му хит сингли са още \"Il Ritmo Del Mio Cuore\", \"Ти беше\" и \"Хотел**\". \nСлед последния си по-алтернативен албум - \"Post Sleep\" (2008), работи повече като актьор и режисьор. Завършва магистърска програма за късометражно кино в Ню Йорк, снима реклами, видеа за други артисти, избират го за главна роля в \"Цветът на хамелеона\". За превъплъщението в маниакалния псевдо-шпионин Батко Стаменов през 2013 г. Руши получава награда за \"Най-добър актьор\" от Българската филмова академия. \nСледват покани за няколко главни роли - във \"Времето е наше\" на Петър Попзлатев, който наскоро беше показан на фестивала \"Златна роза\" и предстои да открие \"Киномания\", \"Снимка с Юки\" на Лъчезар Аврамов и \"18% сиво\" на режисьора Виктор Чучков по едноименния роман на Захари Карабашлиев, също с предстоящи премиери на голям екран. \nПрез цялото време Руши не спира да работи и като автор на музикални проекти за други изпълнители. \nБилетите за концерта на 28 ноември в клуб \"Терминал 1\" вече се предлагат в мрежата на Eventim.bg на цени от 20 лв. на предварителна продажба и 25 лв. на самата дата и на място.   \n \t\n", "date": "2018.10.17", "title": "Руши се завръща на \"Терминал 1\"  "}
{"url": "http://www.duma.bg/node/177227", "text": "Найджъл Фарадж, който беше водещ агитатор за излизането на Великобритания от ЕС (\"Брекзит\"), разкри, че през 2016 г. председателят на Еврокомисията Жан-Клод Юнкер го нарекъл \"копеле\", съобщават британски медии. Фарадж е направил разкритието по време на митинг в Борнемут в подкрепа на \"Брекзит\".\"Влязох в Европейския парламент, имаше около 100 камери и там ме чакаше Юнкер. Той се приближи, сложи ръка на рамото ми и заяви: копеле. Вероятно заради това им заявих (на евродепутатите) в онази сутрин, че когато дойдох тук преди 17 години, аз ви казах, че ще започна кампания за излизането на Обединеното кралство от Европейския съюз. И вие ми се изсмяхте. Е, казах им аз, сега не се смеете, нали\", разкрил той. Фарадж уточнил, че това е станало на 24 юни, ден след референдума за \"Брекзит\". \n    \n \t\n", "date": "2018.10.17", "title": " Юнкер нарекъл Фарадж копеле"}
{"url": "http://www.duma.bg/node/177226", "text": "Председателят на Еврокомисията Жан-Клод Юнкер предупреди, че еврозоната ще се \"разбунтува\", ако ЕС одобри бюджета на Италия за 2019 г., съобщават световни агенции. \nПреди няколко дни Юнкер предупреди, че спорното предложение за бюджета може да означава \"край на еврото\". \nНовият бюджет на Италия предвижда намаляване на възрастта за пенсиониране и увеличаване на дефицита на страната. Ако приемем отклоняване от правилата на ЕС, други държави ще ни засипят с критики и обиди и ще ни обвиняват, че сме били твърде гъвкави с Италия, отбеляза Юнкер пред италиански журналисти в Брюксел. По-рано този месец той подчерта: \"Ако Италия иска специално отношение, това би означавало край на еврото. Вие трябва да бъдете много стриктни\". \n    \n \t\n", "date": "2018.10.17", "title": "Еврозоната пред бунт от Италия"}
{"url": "http://www.duma.bg/node/177228", "text": "Правителството на премиера на Великобритания Тереза Мей трябва да се откаже от плана \"Чекърс\" за \"Брекзит\" или евроскептичните тори заплашват да организират вот на недоверие срещу кабинета до няколко дни, пише британският вестник \"Дейли телеграф\". \nКабинетът проведе среща вчера заради възникналата безизходица на преговорите за \"Брекзит\". Разговорите се проведоха 24 часа, преди Мей да отети за Брюксел за днешната ключова среща на върха на ЕС за \"Брекзит\". \nБританският премиер Тереза Мей заяви, че смята сделката с ЕС за Брекзит за постижима, въпреки затрудненията в преговорите заради граничния режим между Ирландия и Северна Иралндия, предадe Би Би Си. \"Не можем да допуснем разногласията да подкопаят възможността за сключване на добра сделка и да останем без споразумение - ситуация, която никой не желае.\" - посочи Мей в изявление пред Камарата на общините. \n\"Продължавам да смятам, че сделка, постигната с преговори, е най-добрият вариант за Обединеното кралство и ЕС. Продължавам да смятам, че тя е постижима.\" - увери британският премиер. \nСценарият, в който няма постигната сделка, става все по-вероятен в преговорите за \"Брекзит\" откогато и да е било, заяви председателят на Европейския съвет Доналд Туск, малко преди срещата на върха в Брюксел, която се смята за критичен момент от планираното напускане на Великобритания от ЕС. \nВ писмо до членовете на Европейския съвет Туск казва, че окуражава всички страни \"да останат обнадеждени и непоколебими... като в същото време бъдем отговорни, ние трябва да подготвим ЕС за сценарий за излизане без сделка, който е по-възможен откогато и да е било\". \nПо-рано и френският президент Еманюел Макрон се изказа в този дух, като каза че, въпреки че \"може да се постигне напредък\" в преговорите по \"Брекзит\", \"ние сме готови за всякакви сценарии\", включително и така наречената \"никаква сделка\", която ще позволи на Великобритания да излезе от блока през следващата година без споразумение с европейските си партньори. \nВеликобритания и ЕС нямат алтернатива да постигнат \"Брекзит\" без сделка, заяви обаче австрийският канцлер Себастиан Курц, чиято страна председателства ЕС в момента. Курц заяви след среща с холандския министър-председател Марк Рюте, че ЕС трябва да направи \"всичко възможно\" да избегне сценарий без сделка. \nРюте от своя страна заяви, че \"сделката е близо\" и призова за \"максимална креативностФ спрямо основната проблемна точка от преговорите, а именно как да се остави отворена границата между Северна Ирландия и Ирландия, която е част от ЕС. \n\"И двамата се надяваме, че в следващите 24 часа или по време на самата среща ще стигнем до заключения в правилния път\", добави още холандския премиер. \"Трябва ни още малко време. Но както Тереза Мей каза днес в парламента, ние сме близо\", каза Рюте.   \n \t\n", "date": "2018.10.17", "title": "Брюксел и Лондон не скъсяват дистанцията "}
{"url": "http://www.duma.bg/node/177229", "text": "Турската полиция простреля тракторист, насочил се към израелското посолство \nТурската полиция е простреляла шофьор на трактор, след като отказал да спре и се врязал в коли в центъра на Анкара. Раненият в крака 45-годишен шофьор, казал пред полицията, че е планирал да се придвижи до израелското посолство в турската столица и да протестира. Оттам обаче уточниха, че случаят няма нищо общо с посолство, а шофьорът планирал протест пред турско министерство.  \n Първи уикенд без стрелба в Ню Йорк за 25 години \nНю Йорк отбеляза първия си уикенд без стрелби от 25 години, заявиха от полицията на града. \"Това се случва за първи път от десетилетия и е нещо, с което не само полицията, но и гражданите могат да се гордеят\", заяви шефът на градската полиция Джеймс Онели. Последният уикенд без стрелба е бил през 1993 г. Но само преди седмица, на 6-7 октомври, е било \"ужасно\" с няколко престрелки в Бруклин и Бронкс. Ирански граничари отвлечени от терористи  \nНа границата с Пакистан са отвлечени 14 ирански граничари, съобщи агенция ИРН. Те са били похитени от терористи от пограничния район Лулакдан в югоизточната част на страната. Похитителите са от неизвестна групировка. Лулакдан е малко селце в регион, който редовно е обект на нападения от сепаратисти и банди за контрабанда на наркотици.  \n Южна Корея, КНДР и САЩ стартираха диалог за разоръжаване \nПредставители на Република Корея, КНДР и САЩ стартираха тристранни консултации за намаляването на военното напрежение по граничната зона Панминчжон. Зоната между двете корейски държави е под юрисдикцията на ООН. Споразумението за демилитаризиране бе постигнато от лидерите на Южна и Северна Корея Мун Чже Ин и Ким Чен Ун. На преговорите ще се разгледат плановете за разминиране, затваряне на няколко, разположени в близост един до друг, гранични пункта и наблюдение на тези процеси.  \n \n    \n \t\n", "date": "2018.10.17", "title": "Кратки новини"}
{"url": "http://www.duma.bg/node/177224", "text": "Милиардерът Пол Алън, който основа софтуерния гигант \"Майкрософт\" с Бил Гейтс през 1970 г. почина в понеделник на възраст от 65 г., след като е загубил битката си с рака, съобщи семейството му. Алън се оттегли от \"Майкрософт\" през 2000 г., но остана като съветник на компанията. Той е основател на компания \"Вулкан\" и собственик на спортни отбори. \nАлън се лекуваше от рак на лимфната система през 2009 г. и беше в ремисия. Преди две седмици той заяви, че планира \"да се бори агресивно\", докато продължи да работи по своите проекти. \n\"Персоналните компютри нямаше да съществуват без него\", заяви Бил Гейтс, който през 1975 г. основа с Пол Алън \"Майкрософт\".       \n \t\n", "date": "2018.10.17", "title": "Почина създателят на персоналните компютри"}
{"url": "http://www.duma.bg/node/177230", "text": "Президентът на Косово Хашим Тачи настоява, че позицията му по отношение на корекцията на границите със Сърбия е \"основана на Конституцията и законите и не може да се оспори\", предаде МИА. \n\"Когато чуя други, по-добри идеи, ще размисля. Засега не съм чул по-добри идеи за затваряне на диалога със Сърбия. Няма взаимно признаване без дефиниране на границите\", заяви косовският президент, който е главен преговарящ в диалога със Сърбия в Брюксел под егидата на ЕС. \nТачи интензивно прокламира идеята, че Прешевската долина, региона в Южна Сърбия, населен с преобладаващо албанско население, да премине към Косово, като Сърбия вземе Северно Косово, населено предимно със сърби. В Косово обаче има немалко противници на позицията му. /БГНЕС   \n \t\n", "date": "2018.10.17", "title": "Тачи защитава размяната на територии"}
{"url": "http://www.duma.bg/node/177232", "text": "Премиерът на Полша заяви, че той и чешкият му колега се противопоставят на плана за засилване на външните граници на Европейския съюз, тъй като се опасяват, че това ще намали финансирането на пътната и железопътната инфраструктура. \nЕвропейската комисия, изпълнителната власт на ЕС, представи през юли предложението за подсилване на граничната агенция Фронтекс. \nЦентралата на Фронтекс се намира в полската столица Варшава и агенцията смята да построи там внушителна сграда върху терен, предоставен й от полската държава, в очакване на значително разрастване на службата, желано от Брюксел и Берлин. Брюксел и Берлин вярват, че планът, който включва увеличаване на броя на граничните служители на 10 000 до 2020 г., ще помогне на блока да регулира по-добре притока на мигранти. \nНо няколко от южните и източните държави членки изразиха загриженост, че разширяването на ролята на Фронтекс ще намали суверенитета им, пише АФП. \n\"Значителното увеличение на числеността на персонала на Фронтекс е неоснователно в нашите очи\", заяви полският премиер Матеуш Моравецки на съвместна пресконференция във Варшава с чешкия му колега Андрей Бабиш. \n\"Тези предложения наистина са на масата, но нищо не може да се постигне без пари\", добави той. \"Тревожим се, че повече средства за Фронтекс ще означава по-малко средства за структурните фондове, по-малко средства за развитие на пътища или железопътни линии\". \nОт източноевропейските страни, които се присъединиха към ЕС през 21 век, Полша е най-големият бенефициент на политиката на сближаване, като за последните години получава годишно около 10 милиарда евро нетна стойност. Тя обаче далеч не е след главните бенефициенти от кохезионната политика. \n\"Като финансова перспектива за периода 2021-2027 г. бихме искали максимални средства за развитие на инфраструктурата, регионалната политика и общата селскостопанска политика\", каза Моравецки. \nТой добави, че западните държави членки \"извличат значителни печалби от европейската интеграция\". \n\"Ние от Централна Европа искаме най-накрая да достигнем до качеството на живот на Западна Европа. Това е целта на структурните фондове\", каза полският премиер. \nМоравецки каза също, че Варшава и Прага \"са на една дължина на вълната\" относно отказа на задължителните квоти за мигрантите, както и за \"Брекзит\"-а.   \n \t\n", "date": "2018.10.17", "title": "Полша и Чехия срещу Фронтекс  "}
{"url": "http://www.duma.bg/node/177231", "text": "Саудитска Арабия се подготвя да признае, че е убила липсващия саудитски журналист Джамал Кашоги, съобщи Анадолската агенция. Журналистът работеше за \"Вашингтон пост\" и бе критик на кралското семейство. Той изчезна на 2 октомври, за последно е видян да влиза в саудитското консулство в Истанбул. Очаква се кралството да обяви, че е искало да отвлече Кашоги от Турция, но по време на разпитите в консулството нещо се е объркало и журналистът починал. \nМеждувременно турската полиция разследва твърдения, че може би е използвана киселина, за да се унищожи тялото на Кашоги, \"пише Хюриет дейли нюз\". \nВ нощта срещу вторник турски следователи напуснаха консулство в Истанбул, след като извършиха 8-часово претърсване. Следователите са взели проби с тях, включително и от почвата в градината на консулството. Турският екип разследва случая със саудитската делегация.  \nМакар да заплаши кралството с тежки наказания, президентът на САЩ Доналд Тръмп изпрати в Рияд дипломат №1 Майкъл Помпео, който проведе редица срещи по случая и по двустранните отношения.  \n    \n \t\n", "date": "2018.10.17", "title": "Рияд гласи признаване убийството на Хашоги"}
{"url": "http://www.duma.bg/node/177222", "text": "Синодът на Руската православна църква обяви, че по-нататъшното евхаристическо общение с Константинопол е невъзможно. Това заяви ръководителят на Отдела за външноцърковни отношения Митрополит Иларион за резултата от срещата на Синода на Руската православна църква в Минск. \n\"На срещата на Светия синод беше взето решение да се разруши напълно комуникацията с Константинополската Вселенска патриаршия \", каза той. \nРПЦ се надява Константинопол да преразгледа решенията си по отношение на Украйна, каза още митрополит Иларион Волоколамски. \n\"Надяваме се, че здравият разум ще възтържествува, че Вселенската патриаршия ще промени отношението си към съществуващата църковна реалност. Но докато тази промяна не се случи, докато тези незаконни и антиканонични решения остават в сила, няма да общуваме с тази църква\", каза той. \nРуската православна църква не признава решението на Вселенската патриаршия да даде автокефалия на Украинската църква, съобщи още митрополитът. \n\"Беше прието решение да се отмени актът на Вселенската патриаршия от 1686 г. за включването на Киевската митрополия в състава на Московската патриаршия и също така бе взето решение за учредяване на Ставропигия на Вселенската патриаршия в Украйна. Всички тези решения са незаконни и канонически неправилни. РПЦ не приема тези решения и няма да ги следва\", каза Иларион. \nВярващите от страна на Руската православна църква няма да могат да се молят и причестяват в църквите и манастирите на полуостров Атон в Гърция заради разкола на РПЦ с Вселенската патриаршия, съобщи говорителят на руския патриарх Кирил, Александър Волков. \n\"Планината Атон е (административна) територия на Вселенската патриаршия и всичко, което върви с нея\", каза Волков за ТАСС. \nНа 11 октомври Св. синод на Константинополската Вселенска патриаршия съобщи, че обновява вече взетото решение Вселенска патриаршия да пристъпи към даване на автокефалия на Църквата в Украйна, да възстанови от този момент Ставропигията на Вселенската патриаршия в Киев, една от многото нейни ставропигии в Украйна, съществуващи там винаги, да приеме и преразгледа молбите за апелация на Филарет (Денисенко), Макарий (Малетич) и техните следовници, които са се оказали в разкол не по догматични причини, в съответствие с каноничните прерогативи на Константинополския патриарх да получава такива молби от йерарси и други клирици от всички автокефални църкви. По този начин горепосочените бяха канонично възстановени в своя йерархичен или свещенически чин, а техните вярващи са приети в общение с Църквата.   \nВселенската патриаршия отмени действието на Синодното писмо от 1686 г., издадено за тогавашните обстоятелства, което дава право на патриарха на Москва да ръкополага митрополита на Киев, избран от събранието на клира и народа в неговата епархия, който трябва да поменава Вселенския патриарх като пръв йерарх по време на богослужение като израз на канонична зависимост от църквата-майка в Константинопол. \nКакто пише в редакционна статия на \"Файненшъл таймс\" този разкол между Украйна и Русия носи не само религиозен, но и геополитически характер. Загубата на украинската патриаршия ще доведе до намаляване на тежестта на Русия в православния свят и ще й дава по-малко поводи да претендира за позицията на Третия Рим. \n\"Православието е заплашено от разкол, по-голям от този между Изтока и Запада\", предупреди сръбският владика Ириней Бачки по повод решението на Вселенската патриаршия. \n\"Ако това се случи, а аз се надявам, че въпреки всичко няма да се случи, то ще бъде по-голям и по-тежък разкол от всички предишни в историята на църквата, по-голям и от разкола през 1054 г., с оглед на настоящия брой православни църкви и тяхното влияние по света\", каза епископ Ириней. \nЕпископ Бачки предупреди, че ако нещо такова \"мине в Украйна, то ще мине не само в Македония, но и в Черна гора, Абхазия и където пожелаят поръчителите и извършителите, а може би дори и в Гърция\".  \nПо-голямата част от православните църкви подкрепят позицията на РПЦ, заяви бившият предстоятел на Православната църква в Америка митрополит Йона (Пафхаузен). Той определи действията на Константинопол като \"катастрофа за световното православие\". По думите му \"Константинопол не е оставил на РПЦ друг избор съгласно каноничния устав\". \nПрезидентът на Украйна Петро Порошенко също не пропусна да коментира решението на Светия синод на Руската православна църква да прекъсне отношенията с Вселенската патриаршия в Истанбул. \"Такава реакция на духовните и светските власти на Русия към стремежите на украинците и решението на Вселенската патриаршия означават, че сме на прав път\", написа Порошенко в профила си в туитър. По-късно украинският външен министър Павел Климкин нарече Руската православна църква \"разколническа\". \n    \n \t\n", "date": "2018.10.17", "title": "Руската църква къса с Вселенската патриаршия  "}
{"url": "http://www.duma.bg/node/177254", "text": "От представянето на първоначалния вариант на \"Визия за България\" до момента в дебатите по проекта на БСП са се включили близо 10 000 души, сочат сметките на социалистите. Проведени са над 160 срещи в 11 области. На дискусиите се отзовават много граждани - лекари, учители, представители на малкия и семеен бизнес, членове и симпатизанти на левицата. Тематични срещи са проведени с представители на пациентски и лекарски организации, Сдружението на общинските болници, Съюз \"Произведено в България\", Националния съюз на Трудово-производителните кооперации, ЦКС, Отечествен съюз, Съюз на военноинвалидите, Общобългарския комитет \"Васил Левски\", Конфедерацията на обществени организации от сигурността и отбраната, Българския съюз на частните предприемачи \"Възраждане\" и много други, отчитат от \"Позитано\" 20. Десетки са предложенията и корекциите по документа от тези срещи, които предстоят да бъдат обобщени и отразени в проекта. \nОбсъждането на \"Визия за България\" продължава и в останалите области на страната, като акцентът през следващите дни ще бъдат срещите в лечебните заведения с лекари и пациенти. \nМеждувременно народният представител от БСП Донка Симеонова покани жителите на Казанлък и околностите да се включат в обсъждането на идеите на левицата и проекта \"Визия за България\". Алтернативните предложения на социалистите за бъдещето на страната ще бъдат представени в града на 12 октомври. Тогава в Казанлък ще дойдат и други народни представители от парламентарната група \"БСП за България\" \n\"Визия за България\" е проект, който представя вижданията на БСП за промяна на модела на управление в България. Обобщава проблемите, решенията и предложенията на гражданите в ключови сфери: икономика, доходи, регионално развитие, образование и здравеопазване\", обясни Симеонова, която проведе традиционната си приемна в Казанлък. Депутатът посочи, че в документа се настоява за преизчисляване на всички пенсии, отпуснати до 31 декември 2015 г., с актуалния среден осигурителен доход. Предвидено е и създаването на допълнителен фонд за дългосрочна грижа за възрастни. Ние настояваме за политика за възрастните хора, подчерта Симеонова. Тя се спря на темата, тъй като ниските пенсии бяха поставени като проблем от учители, пенсионирали се преди 15 години и принудени да работят още, за да преживяват трудностите си. \nПриемната на народния представител се проведе съвместно с общинските съветници на левицата в града. Учители поставиха въпроси, свързани със Закона за професионалното образование и Наредбата за стипендиите на учениците. Жители от жк \"Изток\" алармираха съветниците Румяна Друмева, Пламен Караджов, Теодора Иванова и Моника Динева за некачествените ремонти, за липсата на шахти, пътни знаци, маркировки и увеличени проблеми на пътната безопасност. Липсата на контрол и отговорност от страна на общината тревожи все повече родители, не смеем да оставим децата си без присъствие и в междублоковите пространства, оплакаха се родители и настояха проверки на градските условия.   \n \t\n", "date": "2018.10.17", "title": "10 000 души уважиха срещите по \"Визия за България\"  "}
{"url": "http://www.duma.bg/node/177249", "text": "Заради неизплатени от МВР възнаграждения за извънреден труд пловдивските съдебни лекари готвят протест. Хората се възмущават, че вече почти година не са получавали хонорари за вещи лица. Това е и причината да отказват да посещават местопроизшествия. \nПловдивските съдебни медици отбелязаха, че проблемът е и на национално ниво. Затова на 27 октомври ще се съберат в Пловдив, за да решат какви мерки да вземат. \nПред телевизионните камери един от лекарите обяви, че вътрешното министерство им дължи около 100 хил. лв., или средно по 15 хил. лв. на човек. По думите му тази година МВР е започнало да изплаща дължимите пари само за минали години. Друга лекарка пък обяви, че МВР й дължи около 10 хил. лв. Тя обаче изрази недоверие, че ще получи дължимото. \n\"Когато има тежко произшествие, все пак ходим, защото се чувстваме длъжни към обществото. Но по-леките престъпления, които са извън работното ни време, ги отказваме категорично. Ние сме лекари в болниците, а обслужваме МВР и Министерството на правосъдието. Основната ни дейност е да подпомагаме органите на правораздаването, като посещаваме местопроизшествия, извършваме, съдебномедицински аутопсии, изготвяме експертизи, преглеждаме живи лица\", обясни пред БТВ д-р Костадин Балтов. \nСъдебните медици твърдят, че нямат проблеми  с Министерството на правосъдието, следствието и Военната полиция, които изплащат навреме дължимите хонорари. \n    \n \t\n", "date": "2018.10.17", "title": " Съдебни лекари плашат МВР с протест"}
{"url": "http://www.duma.bg/node/177250", "text": "Около 500 са незаетите учителски места в момента, а около 1800 учители са без педагогическа квалификация, съобщи вчера министър Красимир Вълчев в дискусия за кадрово осигуряване на българското образование. Според лидера на СБУ Янка Такева обаче проучване сочи, че само след две години недостигащите учители ще са 10 000, а след 8 години ще станат 39 000. Децата със специални образователни потребности пък са 22 600, а реалните ресурсни учители са едва 1460, каза Такева.   \nОсновна причина за срива са демографската криза, бягството от учителската професия и делегираните бюджети, според които финансирането и съответно наетите учители зависят от броя на децата. За това обаче най-малко бе казано в дискусията. По данни на НСИ за пет години - от учебната 2012-2013 г. до 2017/2018 г., учениците у нас са намалели с над 33 000. А според преподаватели в СУ например, от завършващите педагогика едва 4% отиват да работят в училище. \nНай-голям проблем е наличието на учители за професионалните направления от природоматематическите науки, за професионалните училища, по чужди езици, информационни технологии, призна Вълчев. Част от учителите ще бъдат квалифицирани с европари по Оперативната програма за наука и образование. МОН обаче не предприе нищо по искането на вузовете квалификацията на педагозите да се извършва в тях, а не в т.нар. лицензирани фирми. От посочените 800 учители, които сега преподават, без да имат педагогическа правоспособност, голяма част са в процес на придобиване на необходимата квалификация.    \nСпоред министъра МОН ще продължи да увеличава приема за педагози, а също - за висшисти от други направления, които може да бъдат бързо квалифицирани за учители. Според Такева такова допълнително обучение за по една година може да направят три университета. Вълчев допуска дори обучението в педагогическите специалности да е безплатно, т.е. да се въведе нещо като трета стипендия, покриваща таксите. За премахване обаче на подхода \"парите следват ученика\", който е принцип на делегираните бюджети в средното образование и на финансирането във вузовете, не става дума. МОН се опитва да компенсира с отпускането на допълнителни пари за приоритетните специалности и за качествените специалности във всяко висше училище конкретно.      \n \t\n", "date": "2018.10.17", "title": "Липсват 500 учители, 1800 са без квалификация  "}
{"url": "http://www.duma.bg/node/177251", "text": "На 10 октомври от 9,30 часа в London City Hall ще се проведе тематичен семинар под мотото  \"Подкрепа за лондончаните от Източна Европа в контекста на \"Брекзит\". Сред организаторите е евродепутатът Петър Курумбашев, който е член на Делегацията на българските социалисти в ЕП. Той е подготвил мероприятието съвместно с колегите си Люси Андерсън и Себ Данс от Великобритания. Домакин на срещата е заместник-кметът на Лондон по социална интеграция Матю Райдър. \nНа дискусията ще бъде обсъдено как да бъдат преодолени предизвикателствата, пред които са изправени източноевропейците - граждани на Лондон, възможностите за ефективна практическа и правна помощ и др.     \n \t\n", "date": "2018.10.17", "title": "Курумбашев организира в Лондон среща за \"Брекзит\""}
{"url": "http://www.duma.bg/node/177245", "text": "На протест излизат в сряда пенсионери от цялата страна. Имаме право на достоен живот, който сме заслужили, обявиха вчера представители на 9 пенсионерски организации и от Съюза на офицерите и сержантите от запаса. Те определиха политиката на вдигане на цените като терор и призоваха управляващите: \"Спрете унищожителния геноцид срещу възрастните хора и инвалидите!\". Според тях пари има, но липсва политическа воля и професионална компетентност. \nПенсионерските организации са обединили исканията си в декларация. В нея те настояват от 1 юли 2019 г. да се индексират всички пенсии за осигурителен стаж и възраст с механизма за преизчисляване на основата на средния осигурителен доход за предходната календарна година с отчитане на средногодишната инфлация за 2016 и 2017 г. Минималната пенсия за осигурителен стаж и възраст от 1 януари 2019 г. да възлезе на 55% от минималната работна заплата, установена за същата година. Пенсиите за инвалидност поради общо заболяване, трудова злополука, професионална болест или военна инвалидност, да се определят след актуализиране на нормативната и поднормативната уредба, свързана със социалното осигуряване, здравеопазването, медицинската експертиза и оценката на работоспособността на хората с увреждания и да са обвързани с размера на социалната пенсия за старост в съотношение от 100% до 160% за различните пенсии. Да се отмени параграф 6, ал.1 от преходните и заключителните разпоредби на КСО, тъй като тази норма е в нарушение на принципите на равнопоставеност и справедливост и по своята същност налага дискриминация по отношение на част от българските пенсионери. \nДа се приеме Закон за възрастните хора, които съставляват над 30% от населението на България, също е сред исканията на пенсионерите. \n    \n \t\n", "date": "2018.10.17", "title": "Пенсионерите излизат на протест, искат достоен живот"}
{"url": "http://www.duma.bg/node/177252", "text": "Президентът Румен Радев ще бъде на работно посещение във Великобритания от 17 до 19 октомври по покана на Нейно Величество кралица Елизабет II. Държавният глава ще бъде придружаван от съпругата си Десислава Радева, съобщиха от прессекретариата на президента. \nВ първия ден от визитата си държавният глава ще посети щаба на Съюзното военноморско командване на НАТО-MARCOM в Нортууд, в което се планират и контролират всички морски дейности на алианса. Планувана е среща с командира на MARCOM вицеадмирал Клайв Джонстън. Очаква се двамата да обсъдят съвместни операции и учения, както и сътрудничеството на Военноморските сили на България в рамките на НАТО. По-късно същия ден Радев ще се срещнe с наши сънародници, живеещи във Великобритания. \nЗа 18 октомври е насрочена аудиенцията при Елизабет II. По-късно през деня президентът Румен Радев ще изнесе лекция на тема \"Предизвикателства за сигурността пред Европа\" в \"Оксфорд Юниън\" - най-голямата общност за дебати на Университета в Оксфорд. \nВизитата приключва на 19 октомври, когато президентът и българската делегация ще посетят Уестминстърското абатство в Лондон. \n    \n \t\n", "date": "2018.10.17", "title": " Президентът заминава на работно посещение във Великобритания"}
{"url": "http://www.duma.bg/node/177253", "text": "С тематична изложба под мотото \"Да възродим спорта в София\" членове на Младежкото обединение на БСП в столичния район \"Възраждане\" се опитаха да провокират общината да даде повече възможности за активност на софиянци. Те организираха инициативата с подкрепата на лидера на БСП в София Калоян Паргов. \nИмпровизираната фотоизложба на занемарени пространства в София се състоя пред столичен мол вчера по обяд. Освен Паргов на откриването дойдоха и общинските съветници от БСП Николай Николов и Иван Таков, който е и председател на организация на БСП в район \"Възраждане\". \n\"Изложбата е свързана с кампанията ни \"София на две скорости\". За пореден път се опитваме да покажем, че парите в Столичната община не се разходват справедливо. Едни и същи централни улици се ремонтират ежегодно за милиони, а в крайните квартали нищо не е пипано от 80-те години\", коментира лидерът на МО в София Петко Димитров. \nДокато течеше изложбата, социалистите получиха оплаквания от минувачите за лошото инфраструктурно състояние, което касае дори ключови булеварди. Всички сигнали и жалби ще бъдат поставени като проблеми от общинските съветници. \n    \n \t\n", "date": "2018.10.17", "title": "Млади социалисти искат възраждане на спорта в София"}
