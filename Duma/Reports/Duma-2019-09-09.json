{"url": "https://duma.bg/chestvame-tarzhestveno-9-septemvri-n199245", "text": "С поредица от тържествени събития БСП в София ще отбележи 75 години от 9 септември 1944 г. Лидерът на градската организация Калоян Паргов ще присъства на тържественото откриване на документалната изложба \"75 години от освобождаването на Източна Европа от нацизма. България\" в 16 ч. в Руския културно-информационен център. По-късно той, членове на ИБ и на ГС на БСП в София, народни представители и общински съветници ще поднесат цветя на Паметника на Незнайния воин и на Паметника на Съветската армия. В 18 часа започва тържественото честване на Братската могила. Различни инициативи за годишнината са предвидени в много градове. Честванията започнаха още на 3 септември с конференция, посветена на съдбата на българските евреи през Втората световна война. Ден по-късно в парк хотел \"Москва\" имаше тържествено събрание на Обществения комитет за отбелязването на годишнината. \"Девети септември 1944 г. е победният венец на една многолетна война срещу фашизма в България. Борба, започнала още през 1923 г. с въстание, което не успя, но вдъхна на поколения борци Гео-Милевската вяра, че септември ще бъде май\", припомни Крум Василев, един от оцелелите партизани. \"Понеже познавам нещата не от учебниците, а такива, каквито са, твърдя: воювахме не срещу България, а за България. Не срещу държавата, а срещу нейните фашистки управници, които я присъединиха към хитлеристкия тристранен пакт през пролетта на 1941 г.\", подчерта той. (Целия доклад четете в сайта на ДУМА) На \"Позитано\" 20 в края на миналата седмица също имаше научна конференция, посветена на 9 септември. В работата на форума с доклади се включиха проф. Евгений Гиндев, проф. Минчо Минчев, проф. Нако Стефанов, проф. Марин Калонкин, проф. Максим Мизов, Стефан Досев, Симеон Игнатов, леви интелектуалци и журналисти.", "date": "2019.09.09", "title": "Честваме тържествено 9 септември"}
{"url": "https://duma.bg/bezsilni-sa-da-go-izchegartat!-n199247", "text": "Поне в този ден вдигнете глави! Забравете, че 30 години ви мачкат и ви обявяват за престъпници. От два дни де що има вестник, телевизия, радио заливат с бълвоч и победата над фашизма, и годините на социализма. И пак заляха паметника с боя, чегъртат петолъчките, друго не умеят в безсилието на злобата си. Всуе се морят!  Отгде се пръкнаха толкоз подлизурковци на властта и платени грантаджии на задморския Голям брат?! А може би във всички времена ги е имало? И когато рязаха главата на Стамболийски, и когато избиваха бебета с по 12 куршума, и когато търчаха за 50 000 да разнасят партизански глави из селата... Е, тия глави и Съпротивата спасиха България, когато някои от победителите искаха да отнемат половината й територия - заради това, че подобни подлизурковци и алчни интересчии я направиха фашистка държава. Девети я спаси и това е първото, което направи за нея. Днес техните следовници плюят по Деня на избавлението, те оневиниха убийците и им издигнаха паметници, а от Червената армия, без която нацизмът нямаше как да бъде победен, направиха \"окупатор\". И нападнаха социализма, побратимиха го с фашизма! Обаче. Не знам след 1944 г. да са търкаляни глави по мегданите, да е постановявано със закон убиването на непълнолетни, да са застрелвани депутати по улиците и да са отнемани животът, правата и до шушка имотите на цели етноси. Затова пък знам какво донесоха годините след Девети, когато хората не се тревожеха как да нахранят и облекат децата си, когато всички си построиха къщи, когато мама и тате не събираха пари да ни изучат и да ни лекуват, а баба не къташе стотинки в книжка за последния си саван. И когато ние, невръстни малчугани, се връщахме в късна доба сами през улиците след занимания примерно с музика, вкъщи никой не трепереше, че някой ни е пречукал за два лева. И за две седмици на море ни пращаха за 12 лв., на лагер - о, каква дума! Девети донесе прелом в България, прелом в полза на мнозинството българи. Донесе труд, права и спокойствие. Социализма го направиха хората, заводите построиха хората, плодородните поля отгледаха пак те, болниците и училищата вдигнаха пак те, не Политбюро. А печалбата от труда ни не отиваше в чорбаджийски кесии, а в държавата. Днес може да ги унизяват, да ги хулят, да ги ограбват и да ги тормозят, да ги прогонят, но не може да изчегъртат 9 милиона българи и тяхната памет. Това е Девети септември. Само защото днес някой имал власт да наложи реставраторската си идеология. Днес я има властта, утре - не. Стига насреща му да стоят не смачкани и мрънкащи дисиденти, а борци!                ", "date": "2019.09.09", "title": "Безсилни са да го изчегъртат!"}
{"url": "https://duma.bg/pone-5-godini-rabota-za-lekari-koito-obuchavat-meditsi-n199239", "text": "Лекарите, които ще обучават студенти и специализанти, трябва да имат 5-годишен стаж по медицинската специалност, по която преподават. Лекар, който ръководи практика по \"Обща медицина\", трябва да има регистрирани не по-малко от 1300 пациенти, включително и под диспансерно наблюдение. Това пише в проекта на Наредба за изискванията към лечебните заведения, които извършват обучение на студенти и специализанти.  За болниците има и изискване не по-малко от 30% от преминалите болни да са със заболявания, лечението на които изисква второ и по-високо ниво на компетентност. За стационарите се въвежда изискване използваемостта на леглата да не е по-малка от 70% през последните 12 месеца.  В проекта има изискване медицинската апаратура да е купена през последните 5 г. Така лечебното заведение ще се задължи да обновява медицинската техника и оборудване и ще се гарантира на обучаващите се работа със съвременна апаратура, пише в мотивите към наредбата.  Експертна комисия, определена от министъра на здравеопазването, ще проверява дали са изпълнени изискванията на наредбата. В комисията ще бъдат включени експерти, които са преминали обучение и притежават сертификат за оценяване на възможностите на лечебните заведения за обучение.  В МЗ се води регистър на лечебните заведения, получили одобрение за клинично и следдипломно обучение на медици. \"Липсата на тази наредба ще създаде обществен проблем на недостиг на кадри от съответните професионални групи, тъй като практическото обучение на студентите и специализантите ще бъде невъзможно\", пише в мотивите.  В системата на здравеопазване осигуреността със специалисти във възрастовата група от 25 до 45 г. е на критичния минимум.", "date": "2019.09.09", "title": "Поне 5 години работа за лекари, които обучават медици"}
{"url": "https://duma.bg/35-rast-na-ikonomikata-prez-vtoroto-trimesechie-n199236", "text": "През второто тримесечие БВП е нараснал с 3,5% на годишна база, като достига до 29,107 млрд. лв. по текущи цени, показват данни на НСИ. Това е с 0,2% повече в сравнение с експресните оценки на статистиката, направени в средата на август. На тримесечна база ръстът е също по-висок с 0,2% до 0,8% в сравнение с данните на НСИ от миналия месец.  Преизчислен в евро, БВП в края на юни е съответно 14,882 млрд., като на човек от населението се падат 2128 евро. Забелязва се спад в икономическия ръст на тримесечна база в сравнение с периода януари - март, когато увеличението на БВП беше 1,2%, най-високо за периода от третото тримесечие на 2018 г. до края на второто тримесечие на тази година.", "date": "2019.09.09", "title": "3,5%  ръст на икономиката през второто тримесечие"}
{"url": "https://duma.bg/blizo-30-miliarda-leva-nesabrani-ot-nap-n199237", "text": "Националната агенция за приходите има проблеми със събирането на 29,8 млрд. лв. - такъв е общият размер на просрочените публични държавни вземания към края на 2016 г. Това става ясно от одита на Сметната палата за събираемостта на данъците и осигуровките през периода 2013-2016 г. От цялата сума 26 млрд. лв. са дължими на НАП, а останалите пари са на близо 100 институции, чиито глоби и вземания се обслужват от нея. 85 на сто от просрочените около 30 млрд. лв. са трудно събираеми. Новите просрочени задължения към края на 2016 г. са 2,1 млрд. лв., от които едва 55% са събираеми. Само през 2016 г. приходната агенция е отписала вземания за 10 милиарда лева поради изтичането на давност. За проверката се заговори още в началото на 2018 г., но резултатите от нея бяха публикувани едва в края на миналата седмица. Те показват, че работата на данъчните е напразна. Те разкриват милиарди неплатени данъци, а после отписват разкритите задължения служебно или заради изтекла давност. Огромната част от въпросните близо 30 млрд. лв. са установени с ревизии през целия преход, откакто се води статистика. Това са предимно неплатени данъци заради измами или други нарушения, надути с лихвите върху тях. На практика става дума за кухи милиарди, които данъчните едва ли някога ще съберат. 85% от просрочените около 30 милиарда са трудно събираеми или несъбираеми, става ясно от статистиката на НАП, публикувана в одита. Едва около 2,3 млрд. лв. са събираемите дългове, а 1,5 млрд. лв.- частично събираемите, сочат данните. Така наречените \"нововъзникнали\" просрочени задължения към края на 2016 г. са в размер на 2,1 млрд. лв., от които едва 55% са събираеми, 17% са частично събираеми, а цели 27% (578 млн. лв.) са определени от данъчните като трудно събираеми. Тези данни за пореден път разкриват проблема с неефективността на последващия контрол на НАП. С ревизии агенцията разкрива огромни суми неплатени поради нарушение или измама данъци, които впоследствие се оказват несъбираеми. За да не набъбва снежното кълбо на несъбираемите дългове на НАП, от 2016 г. агенцията си издейства промяна в закона, която й дава право служебно да отписва дългове, за които е изтекла абсолютната давност от 10 години. Благодарение на тази разпоредба само през 2016 г. НАП е отписала дългове за 10 млрд. лв., от които 9,4 млрд. лв. са по ревизионни актове, става ясно от одита на Сметната палата. За годините след това няма публични данни, защото НАП не ги обявява в годишните си отчети. В същото време през 2016 г. НАП е трябвало да събере в бюджета от данъци и осигуровки 25,1 млрд. лв. От тях данъкоплатците доброволно са платили в срок 20,3 млрд. лв. През същата година чрез различните мерки за принудително изпълнение са събрани 0,9 млрд. лв., а 2,5 млрд. лв. са внесени доброволно след взети мерки като покани, телефонни обаждания и др. Излиза, че около 1/5 от данъците, или около 20%, не се плащат доброволно.", "date": "2019.09.09", "title": "Близо 30 милиарда  лева несъбрани от НАП "}
{"url": "https://duma.bg/bsp-izdigna-nikolay-radev-za-kmet-na-plovdiv-n199243", "text": "Николай Радев е номинацията на БСП за кмет на Пловдив. Той е дългогодишен общински съветник и настоящ директор на Английската езикова гимназия в града. На близо 7-часово заседание пловдивските социалисти приеха и предизборната платформа \"Пловдив на хората\", в която приоритет са здравеопазването, образованието, подобряването на сигурността и обществения ред на гражданите. С явно гласуване делегатите решиха кандидатът за кмет да бъде водач на листата, а в челото й подредиха и кандидатите за районни кметове. Видинските социалисти също посочиха за свой кандидат-кмет директора на Английската гимназия Любомир Георгиев. Водач на листата е общинският председател на партията Димитър Велков. Народният представител Весела Лечева е кандидатурата на БСП за кмет на Велико Търново. Колегата й Явор Божанков ще се състезава в Горна Оряховица, а общинският лидер на партията Огнян Стоянов ще е начело на листата за общински съветници. В Златарица БСП номинира за кмет световния шампион по борба Михаил Ганев.  Третият най-голям работодател в Ловеч Радина Банкова е кандидатурата на БСП за кметския пост в общината. Корнелия Нинова беше гост на общинската конференция. \"Общата ни цел е да осигурим по-добро управление на общината и по-качествен живот за гражданите й. Общото ни средство е платформата на БСП за местни избори, която включва безплатни детски градини, работеща добре ловешка болница, качествени пътища между населените места, стимули за местния малък и среден бизнес\", посочи Нинова. Банкова е председател на Българската асоциация на производителите и износителите на облекло и текстил.  Депутатът Денчо Бояджиев отново влиза в битката за кмет на Разград. Той има зад гърба си няколко последователни мандата като градоначалник, но за пръв път се явява като строго партиен кандидат. Листата за общински съветници ще води общинският партиен лидер Добрин Добрев. Кметът Николай Тонев да продължи да развива успешно община Гълъбово, решиха делегатите на конференцията на БСП. Председателят на партията Светла Боянчева ще е начело на листата за съветници. За втори мандат ще се бори и кметът на Пирдоп Ангел Геров, решиха местните социалисти. В Долни Дъбник социалистите разчитат на инж. Зорница Йоткова, която работи в РИОСВ в Плевен като координатор по програмата \"LIFE\" на ЕС. БСП подкрепя за втори мандат кмета на Бобов дол Елза Величкова, чиято кандидатура ще бъде издигната от инициативен комитет. Председателят на ОбС на БСП в Брезник Венета Петрова бе номинирана за кандидат за кмет. Тя ще е и водач на листата за общински съветници.", "date": "2019.09.09", "title": "БСП издигна Николай Радев за кмет на Пловдив"}
{"url": "https://duma.bg/iliyana-yotova-prizova-za-spetsialen-plan-za-pogranichnite-regioni-n199241", "text": "\"Необходим е специален план за развитие на пограничните региони. Държавата трябва да се върне в малките градове и села с по-голяма грижа и внимание.\" За това призова вицепрезидентът Илияна Йотова в Болярово на честването на 45-годишнината от обявяването му за град. По думите й инвестициите, стабилната икономика, образованите хора и професионалистите са гаранция за сигурността на България, за безопасната външна граница на ЕС. Не сте забравени и в лицето на президентската институция имате най-големите съюзници, увери Йотова. Според нея най-голямата и обединяваща кауза трябва да бъде модерна и просперираща България. \"Трябва ни ясна визия за малките общини, как ще ги развиваме, как ще задържим хората тук, как ще върнем младите. Нужно е да решим в каква посока ще развиваме страната - селско стопанство, туризъм, високи технологии. Да посочим няколко приоритета за следващите години и да работим по тях\", подчерта Йотова. Жителите на Болярово споделиха с вицепрезидента болката си от обезлюдяването на региона. Все повече млади хора търсят по-добър живот в по-големите общини или в чужбина, оплакаха се те.", "date": "2019.09.09", "title": "Илияна Йотова призова за специален план за пограничните региони"}
{"url": "https://duma.bg/priemni-roditeli-nastoyavat-za-spetsialen-dogovor-n199238", "text": "Да бъде въведен специален договор за предоставяне на услугата \"приемна грижа\" по Закона за социалните услуги. С него да се регламентира трудът на приемните родители по начин, гарантиращ техните социални и осигурителни права, настояват от Националната асоциация за приемна грижа (НАПГ) в отворено писмо до председателя на НС, премиера, социалния министър и до изпълнителния директор на Агенцията за социално подпомагане. В Закона могат да бъдат разписани минимални задължителни клаузи на специалния договор, като срок на действие, място на предоставяне на услугата, права и задължения на двете страни, право на почивка за приемните родители чрез осигуряване на заместваща грижа на настанените деца и др. В момента приемните родители се грижат за децата в риск по силата на граждански договори, които ги лишават от правото на пълно осигуряване. Те нямат осигуряване за трудова злополука, безработица, за бременност и раждане и за гледане на дете. Така остават без обезщетения при прекратяване на договорите им или когато се наложи да проведат лечение, в резултат на което децата се извеждат от дома им.  Законът за социалните услуги беше обнародван през март и влиза в сила от 1 януари 2020 г. ", "date": "2019.09.09", "title": "Приемни родители настояват за специален договор "}
{"url": "https://duma.bg/desetki-organizatsii-osadiha-pozitsiyata-na-vanshno-sreshtu-savetskata-armiya-n199246", "text": "Общeственият комитет за отбелязване на 75-годишнината от 9 септември 1944 г., който включва 43 организации, осъди скандалната декларация на Министерството на външните работи по повод изложбата на руското посолство за Освобождението на Източна Европа от нацизма. В позицията на Външно Съветската армия бе наречена \"окупатор\" на страните от Източна Европа. Зад протестната декларация срещу МВнР застават БСП, БАС, Съюзът на ветераните, Земеделският съюз \"Александър Стамболийски, СБП, СБЖ, в. ДУМА и др. Документът бе приет миналата седмица на тържествено събрание на Обществения комитет за отбелязването на годишнината. На него присъстваха лидерът на БСП Корнелия Нинова, депутати и представители на левицата.  \"Този недипломатичен и антиисторически текст е част от риториката на Студената война, на пещерния антикомунизъм и русофобията, изолира България от съвременния многополюсен свят. Неприемлив е и назидателният тон към руското посолство. Това е подмяна на историческите факти, омаловажаване на подвига на милионите съветски воини, дали живота си за свободата на Европа. Правят се груби идеологически внушения, че победата над нацизма е довела България до откъснатост от динамиката на развитите европейски държави. Без застъпничеството на СССР пред съюзниците в Антихитлеристката коалиция и без българската антифашистка съпротива страната ни щеше да бъде наказана с орязване на територии като съюзник на Хитлер. Безпардонното отношение към историята поругава паметта и на хиляди свидни жертви на антифашистката съпротива и на българските воини, присъединили се към Червената армия след 9 септември 1944 г., оневинява престъпленията на нацистите. В периода 1944-1989 г. СССР оказа на България всестранна помощ за развитието й\", пише в нея. Посочва се, че паметниците на Съветската армия в Европа са над 4000 и към тях навсякъде се отнасят цивилизовано и с почит, а монументите в София и Пловдив не се поддържат и постоянно се обругават. \"СССР и Червената армия спасиха човечеството от кафявата чума и имат най-голяма заслуга за победата в най-кръвопролитната война на ХХ век\", изтъкват в своя декларация и организациите от Координационния съвет \"България - Русия\". \"България дължи на доблестните съветски воини признателност, защото те защитиха териториалната ни цялост. Българският народ познава историята си и няма да приеме преиначаването на истината в угода на силните на деня. Позорното изявление на МВнР е опит да се оневинят фашизмът и престъпленията му в Източна Европа. Резултатите от социологически проучвания в последните години показват, че над 75% от българите са настроени положително към Русия и са готови да сътрудничат с руския народ\", се казва в декларацията. Под нея са се подписали Българо-руската търговско-промишлена палата, Дружеството \"Найден Геров\", Националното движение \"Русофили\" и др.", "date": "2019.09.09", "title": "Десетки организации осъдиха позицията   на Външно срещу Съветската армия"}
{"url": "https://duma.bg/zhurnalisti-protestirat-sreshtu-pornografiyata-v-mediite-n199244", "text": "Поредица от декларации, призиви за протест и публично възмущение провокира материал, злепоставящ близка на един от кандидатите за кмет на София. Провокативни актови снимки на Йорданка Михайлова, годеница на арх. Борислав Игнатов, бяха разпространени от ПИК. Материалът предизвика оживена дискусия не само сред журналистите, но и сред политиците. Мая Манолова обяви, че тя и екипът й \"изключват микрофоните си\" за представители на скандалния сайт, а Корнелия Нинова призова гражданите, журналистите и политиците да се обединят за чистота и истина в отразяването на политическия и обществения живот. Тя посъветва всички да съдят медии като ПИК за клеветнически и уронващи доброто име материали. Нинова припомни, че още преди месеци журналистите от ПИК станаха персона нон грата на \"Позитано\" и им бе отказан достъп до събитията на БСП заради пошлостта и лъжите, изливани от агенцията. Редица сайтове, вестници и телевизии, както и десетки журналисти излязоха с позиция срещу скандалните снимки. В нея се отбелязва, че участник в предизборната кампания е дискредитиран по несъвместим с журналистическата професия начин. \"Още по-категорично възразяваме срещу онези партии и отделни политици, които легитимират подобни \"медии\", като им дават интервюта, канят техни представители на събитията си, плащат им за рекламни и PR кампании по време на избори. Днес е денят, в който ние, българските медии, искаме от вас, българските политици, да прекратите това. Ако вашата работа, чест, етика и правила нямат нищо общо със случилото се, разбира се. Всяка друга реакция е фалшива. Днес е денят. Нека заедно да поставим границата!\", призовават колегите. Асоциацията на европейските журналисти в България обявява инициативата #БезПорноЖурналистика. \"Сайтът ПИК се е превърнал в официоз, засипващ с компромати всички критици на властта. И този процес не е едностранен. Не е вярно, че позитивното отношение на сайта към управляващите е израз на свободната воля на собствениците му. Съществуват данни за финансова мотивация от управляващите към сайта, който разпространява клевети и порнографско съдържание\", пишат от асоциацията. АЕЖ призовава институциите, които имат или са имали договор с ПИК, да направят тази информация публична и да преосмислят споразуменията. Те очакват институции, организации, партии и др. да не рекламират в сайтове и медии, разпространяващи клевети и компромати. Асоциацията на българските радио- и телевизионни оператори АБРО, БНТ и БНР също призоваха в позиция да се прави разлика между информация в обществен интерес и информация, която задоволява само любопитство на автора или обществото към личния живот на публична личност.  Недоволството и публичните присъди срещу ПИК не спряха агенцията да продължи пускането на компрометиращи материали. Арх. Игнатов излезе с изявление вчера, в което обясни, че снимките са правени преди повече от 10 г. от човек, който решил да изнудва годеницата му, след като тя прекратила връзката им. Разпространението им ставало чрез фалшиви профили и проникване в електронната й поща. Михайлова е подала жалба в МВР заради компроматите, но следствието останало без резултат. Игнатов остава в кметската надпревара и се надява това да предпази от грешки други млади хора и да ги накара да внимават как се държат в дигиталната среда.", "date": "2019.09.09", "title": "Журналисти протестират срещу порнографията в медиите"}
{"url": "https://duma.bg/yubiley-n199240", "text": "125 години от създаването на партийната организация отбелязаха в Брезово. В словото си Стойко Сарабеев, председател на инициативния комитет за честването, подчерта, че тя е една от първите четири дружинки в Южна България. Пред Паметника на загиналите за Отечеството лидерът на пловдивските социалисти Георги Гергов призова за запазване на енергията и вярата на първите, за обединение в името на съхраняване изповядваната идея за свободно, солидарно и справедливо общество. Седем млади социалисти получиха членските си карти, а заслужили дейци на БСП бяха наградени с почетни грамоти.", "date": "2019.09.09", "title": "Юбилей"}
{"url": "https://duma.bg/balgariya-mozhe-da-poluchi-resor-obrazovanie-i-kultura-v-ek-n199242", "text": "Досегашната еврокомисарка по цифрова икономика Мария Габриел ще получи ресор \"Образование и култура\" в новата ЕК, твърди неокончателен списък с разпределението на ресорите на новите еврокомисари, публикуван в редица западноевропейски медии. Според списъка новата председателка на ЕК Урсула фон дер Лайен ще има двама първи заместници - Франс Тимерманс с ресор \"Климат\" и Маргрете Вестагер с ресор \"Дигитализация\". От кабинета на Урсула фон дер Лайен отказаха да коментират \"интерпретации\". По думите на неин говорител още нищо не е решено и окончателният списък ще бъде представен утре. \"Образованието и културата са изключително важни, но не са предмет на общностни политики. Това не е най-добрият ресор, който бихме могли да получим. Отново големите и ключови ресори са в страните от Западна и Северна Европа\", коментира със съжаление в социалните мрежи вицепрезидентът Илиана Йотова. Припомняме, че Бойко Борисов настояваше България да получи \"модерен ресор като \"Високи технологии и киберсигурност\". Това обаче изглежда все по-малко вероятно след скандалните сривове в системите на Търговския регистър и НАП. Новата комисия трябва да започне работа на 1 ноември, ако изслушванията на номинираните комисари в Европарламента минат успешно. Кандидатите ще бъдат препитвани от ресорните комисии в ЕП в началото на октомври.", "date": "2019.09.09", "title": "България може да получи ресор   \"Образование и култура\" в ЕК"}
{"url": "https://duma.bg/a-zashto-ne-im-zapushim-ustata!-n199223", "text": "То бива демокрация и свобода на медиите, ама чак толкова не бива. Навремето на стария ни \"Филипс\" заглушаваха предаванията на Би Би Си и \"Гласът на Америка\", за да не научава българинът за войната между хитлерофашизма и съюзниците нещо различно от официалната пропаганда на верния съюзник на Германия на Балканите - България. Време е да се поучим от опита на миналото и да разкараме от ефира разни продажни телевизионни канали като \"History\" и подобни. Тайни комуняги са ги завладели и водят подривната си пропаганда, величаеща например руския подвиг в Сталинградската битка по време на Втората световна война. На 4 септември от 22 ч. цял един час показваха документални кадри отпреди 77 години, та дано наивният зрител повярва, че Сталинград е повратният момент във войната, а не, да речем, десантът в Нормандия.  Най-скандалното е, че този пасквил са го отупали от праха само два дни след като българското външно министерство в своя декларация за една провокационна изложба в руското посолство постави, както казват французите, \"точката над i-то\" за събитията от септември 1944 г. и последвалите десетилетия на комунистическо иго и терор не само в България, а във всички източноевропейски държави. Инициаторите на провокацията от това \"Ваясат хистори\" не са се трогнали от самопожертвователността на крехката ни външна министърка, която буквално с голи гърди се опълчи на организирането от руското посолство на \"Изложба: 75 години от освобождаването на народите от Източна Европа от нацизма\". И какво толкова научаваме от показания филм? Че Сталинград е последната преграда пред германското настъпление към Урал. Че маршал Чуйков, който командва отбраната, налага на противника тактиката на близкия бой - сграда за сграда, етаж за етаж, стълбище за стълбище, което лишава числено превъзхождащия и по-добре въоръжен противник от възможността за артилерийска и самолетна бомбардировка. Че разчитащи на блицкрига, германските войски се оказват неподготвени за настъпилата зима, зле облечени и обути и с недостиг на храна, а впоследствие и на оръжие: Гьоринг самонадеяно е уверил Хитлер, че снабдяването ще е осигурено, но съветската авиация и артилерия провалят тези намерения. По-нататък историята е известна: многократно германският командващ фелдмаршал Паулус моли разрешение за отстъпление, Хитлер не позволява, накрая все пак германците капитулират. Общо взето - известни (на по-старото поколение, което е на измиране) факти, злонамерено е те да бъдат припомняни точно когато в официалната декларация на нашето Външно блестящо се оборва като \"съмнителна\" тезата за Освобождението на Източна Европа от нацизма благодарение на съветското настъпление. Но филмът коварно напомня, че само в Сталинградската битка са дадени един милион жертви съветски хора, докато общият брой на всички жертви на западните съюзници за цялата Втора световна война бил 800 000. С нескрита симпатия се разказва за съветските снайперистки, които най-хладнокръвно унищожавали бойците на райха. Че ги показват и в едър план: някакви ухилени мъжкарани без грим, без маникюр, със семпли кепета, косите им никога не подлагани на \"фъш-фъш\", както са изискванията към модерната уважаваща себе си жена - справка поредното словоизлияние на българския премиер. В заключение: България, чрез декларации на външното министерство, чрез сериозните ревизии на учебниците по история, чрез размножили се като дървесни въшки учени тикви, които броят Девети септември сред най-черните дати в българската история, активно участва в кампанията на т.нар. колективен Запад срещу Русия. В тоя момент едни вражески мракобесни телевизионни канали водят комунистическа пропаганда. Ами по посочения в началото пример от времето на Втората световна война да ги свалим от ефир, сигурно е възможно технически!", "date": "2019.09.09", "title": "А ЗАЩО НЕ ИМ ЗАПУШИМ УСТАТА!"}
{"url": "https://duma.bg/kratki-novini-n199229", "text": "Близо 600 бежанци и мигранти са пристигнели в петък и събота на гръцките острови в Егейско море. Миналата седмица гръцките власти препратиха на континента около 1400 души от препълнения лагер Мория на остров Лесбос. Хърватските власти спряха на границата сръбска военна делегация, която се бе отправила на поклонение пред жертвите на фашисткия концлагер Ясеновац. Там са били избити хиляди сърби, включително деца, от фашисткия режим на Анте Павелич. Делегацията е включвала сръбски офицери, кадети и ученици. Хърватският премиер Андрей Пленкович заяви, че начинанието на сърбите било \"провокация\", защото те били в униформи. \"Разбирам, че хърватите не желаят да си спомнят миналото и какво е ставало през Втората световна война\", коментира сръбският президент Александър Вучич.  Президентът на САЩ Доналд Тръмп отмени тайните преговори в САЩ между висши талибани и президента Ашраф Гани заради атентата в Кабул, при който загинаха 12 души, включително войник на САЩ. Талибаните признаха, че са извършили атаката, чрез която искали да засилят позициите си на преговорите.  По време на неделния протест хиляди протестиращи в Хонконг пяха националния химн на САЩ и зовяха президента Доналд Тръмп да \"освободи\" града. Те развяваха и знамена на САЩ. \"Бийте се за свобода, застанете с Хонконг. Съпротивлявайте се на Пекин, освободете Хонконг\", скандират протестиращи. Военният министърът на САЩ Марк Еспер призова Китай към сдържаност в Хонконг. Организаторите на съботния мач Франция - Албания допуснаха грешка с химна на гостите и вместо на Албания пуснали химна на Андора. След това дикторът на стадиона се извини, но пред Армения. Албанските играчи отказаха да започнат мача, преди да чуят химна си. Мачът започнал с 6 минути закъснение и завърши 4:1 за Франция.  Ураганът \"Дориан\" се стовари върху северозападната канадска провинция Нова Скотия. Мощната буря удари Халифакс в събота с ветрове със скорост от 160 км/час, поваляйки дървета. Заради скъсани далекопроводни жици 450 000 домакинства са без електричество. Преди това стихията премина през Бахамските острови, където взе 43 жертви, и източното крайбрежие на САЩ, макар и с намалена сила.   ", "date": "2019.09.09", "title": "Кратки новини"}
{"url": "https://duma.bg/putin-i-zelenski-pregovaryaha-po-telefona-n199230", "text": "Владимир Путин е имал телефонен разговор с Володимир Зеленски по инициатива на Зеленски, съобщи пресслужбата на Кремъл. Те са обсъдили конфликта в Донбас. Президентите подчертаха \"важността на спазването на режима за прекратяване на огъня, а също и последователното изтегляне на силите и средствата от линията на съприкосновение\". Путин и Зеленски се разбрали за по-нататъшни контакти. На свой ред украинският президент определи разговора с Путин като \"първа стъпка към разблокирането на диалога с Русия\", отбелязва ТАСС. На 7 септември Русия и Украйна взаимно си размениха по 35 задържани и осъдени лица. ООН, EС и CAЩ привeтcтвaхa рaзмянaтa.", "date": "2019.09.09", "title": "Путин и Зеленски преговаряха по телефона"}
{"url": "https://duma.bg/parizh-bez-otlagane-na-brekzit-n199231", "text": "Френският външен министър Жан-Ив льо Дриан се противопостави на всякакво отлагане на Брекзит след 31 октомври, предадоха медиите. \"При сегашните обстоятелства казваме \"не\". Няма да минаваме през всичко това на всеки три месеца\", заяви Дриан. В същото време британският парламент вече задължи премиера Борис Джонсън да отложи Брекзит, ако не постигне сделка с Брюксел за напускането на страната. От друга страна, бившият шеф на британската прокуратура лорд Макдоналд коментира пред \"Скай нюз\", че Джонсън може да отиде в затвора, ако откаже да забави Брекзит. Отделно премиерът понесе нов удар, след като министърът на труда г-жа Амбърс Ръд, която бе в най-близкото му обкръжение, обяви оставка от правителството и от Консервативната партия. Тя прави това, защото Джонсън не търси сделка за Брекзит и е предприел чистка в партията на несъгласните с политиката му. ", "date": "2019.09.09", "title": "Париж: Без отлагане на Брекзит"}
{"url": "https://duma.bg/primkata-se-zatyaga-n199228", "text": "Мерките срещу африканската чума по свинете не само бяха ненавременни и хаотични. От това, дето разпорежда и решава властта, започва да прозира идеята, че единственият начин да се спаси промишленото свиневъдство е, като се ликвидират домашните прасета.  Въпреки протестите и недоволството принудиха хората да изколят напълно здрави животни насред лято. Този натиск бе наречен от БАБХ \"доброволно усвояване на месо\". После им подхвърлиха обезщетения, които по данни на засегнатите се получават само ако подпишеш, че една година няма да гледаш свиня. Сега примката около домашните прасета се затяга още повече. За да се справи с чумата, агроминистерството намалява максималния допустим брой на прасета в дворовете от пет на три. Министърът на земеделието Десислава Танева заяви миналата седмица: \"Не може всяко лично стопанство да е станало и стопанство с развъдна дейност. Това значително качва епизоотичния риск, така че трябва всички да спазват правилата.\" Тези нейни приказки обаче показват, че новите мерки са най-малкото спорни и от тях ще пострадат обикновените хора, дето гледат прасета, за да оцелеят в беднотията. Защото дали максималният брой прасета е пет или три, е все едно, след като контролът е калпав. И на тези, дето под предлог, че гледат прасета за лично ползване, правят бизнес, не им пука. Щом няма контрол, ще има нарушения. Кой е виновен, а? Заради небрежността на ветеринарните власти африканската чума плъзна из страната. Две години не им стигнаха да се окопитят и да се договорят какво да свършат. И понеже се уплашиха, че заради чумата вече са ликвидирани близо 30% от промишленото свиневъдство, решиха да ударят хората с домашните прасета. Та нашите власти като в приказката за трите прасенца, заради небрежност пратиха едни на заколение, а като им дойде вълкът пред кочината, решиха да врътнат ключа. Времето обаче ще покаже кой ще се спаси.", "date": "2019.09.09", "title": "Примката се затяга "}
{"url": "https://duma.bg/mitsotakis-zapochva-privatizatsiya-n199232", "text": "Премиерът на Гърция Кириакос Мицотакис обяви задействане на административни процедури с цел извършване на приватизация на Държавната газова компания (DEPA), петролната компания \"Грийк петролиъм\" (Greek Petroleum) и дела от международно летище в Атина, който е собственост на държавата, предаде ТАСС. Премиерът заяви това в програмната си реч на 84-ия международен панаир в Солун. По думите му ще бъдат деблокирани инвестиции, които отдавна се бавят заради бюрокрация и безразличието на политиците. За новото гръцко правителство е било въпрос на само няколко дни да започне процедура за продажба на 30-процентовия дял от атинското летище, който принадлежи на държавата, каза Мицотакис. Започнат е и процес на реформа в Държавната енергийна корпорация (DEI), която е обременена с огромни дългове, допълни той. Освен това премиерът обяви и планове за намаляване на данъците за гражданите и компаниите. Ставката на подоходния данък за доходите на домакинства до 10 000 евро годишно се намалява от 22 до 9 процента, като се запазва досегашното ниво на необлагаем данъчен минимум. Данъкът върху печалбата на компаниите се понижава от 28 на 24%, а върху дивидентите - от 10% до 5 на сто. Данъкът за новите селскостопански предприятия ще бъде едва 10 процента, като в парламента възможно най-скоро ще бъде внесен нов закон за селскостопанските кооперативи, подчерта премиерът. По думите му за три години се отменя плащането на ДДС за построяване на нови сгради, като се предвижда намаление с 40% от стойността на ремонта или модернизацията на зданията. През 2020 г. за всяко новородено дете ще се плаща субсидия от 2000 евро с изключение на семействата, които попадат в категорията с много високи доходи. Детските стоки, каските за мотористи и детските столчета ще се облагат с по-ниска ставка на ДДС от 13 процента.  Мицотакис е убеден, че правителството му ще постигне първичен бюджетен излишък от 3,5% от БВП през тази и следващата година, както е договорено с чуждестранните кредитори. Премиерът таи надежди, че кредиторите ще се съгласят излишъкът да бъде намален до около 2% през 2021 г., след като Атина спечели доверието им със стриктно изпълнение на реформите.", "date": "2019.09.09", "title": "Мицотакис започва  приватизация"}
{"url": "https://duma.bg/razgolvane-n199227", "text": "Къде е границата на публичното разголване и кой е този, които определя чии дрехи да бъдат свалени, буквално и преносно? Тези въпроси изскочиха, след като сайт изтипоса \"най-милото\" на жена, която е станала интересна само защото ще се омъжва за един от кандидатите за кмет на София. Съдиите в социалните мрежи отново взеха да раздават присъди лека ли е онази от фотосите, или леки са тези, които са я показали по този начин. Всеки има право да прави под чаршафите си каквото му харесва, стига то да не е противозаконно! Дали е морално и приемливо, е друг въпрос. Доколко обаче медиите имат правото да повдигат чаршафите ни, да надничат под тях и после да го разнасят? Колко от вас ще понесат подобна гавра с личния си живот? Оптимистична новина е силният вой, който журналисти нададоха след скандалната статия. Някакви морални и етични норми все пак има. Време беше нещо да разтърси тишината в гилдията. Необходимо бе да се извика \"стига\"! Това трябваше да се случи много по-рано! Уви, поводи за журналистическа солидарност и възмущение през годините имаше много, особено през последните 365 дни. И никой не гъкна, когато същият сайт преди дни изписа куп лъжи за ДУМА и нейните журналисти. Не е ли малко двулична тази загриженост за имиджа на нечия жена? И случайни ли са нейните най-върли защитници?  Способни ли са българските журналисти да продължат вече създадения тласък и да се противопоставят срещу други случаи, в които беззащитни хора са физически и емоционално разсъбличани от жълти издания? А политиците? Готови ли са да чуят призивите и наистина да бойкотират медиите, които не спазват етичните и моралните норми? Или ще продължат да се възползват от жълторията, за да се разправят с неудобните си опоненти? Би било хубаво насилственото разсъбличане на жертви и опозиционери да престане. Ако се свалят пластове, нека не са мръсно бельо, а да се разкриват измамни схеми, злоупотреби, офшорки и зависимости. Всичко друго е поза и фалшива загриженост. ", "date": "2019.09.09", "title": "Разголване"}
{"url": "https://duma.bg/kristalina-georgieva-ostava-edinstven-kandidat-za-shef-na-mvf-n199234", "text": "Очаква се българката Кристалина Георгиева да бъде единственият кандидат за шеф на Международния валутен фонд, съобщи Ройтерс, позовавайки се на два свои неназовани източника. Единственият известен досега потенциален опонент на българката - бившият британски финансов министър Джордж Озбърн - е решил да не участва в надпреварата, предаде агенцията. Британският премиер Борис Джонсън първоначално търсеше подкрепа за евентуалната кандидатура на Озбърн. Висш британски правителствен представител потвърди обаче, че Лондон сега подкрепя Георгиева, която бе номинирана от страните от ЕС през август. В четвъртък страните членки на МВФ премахнаха възрастовата граница за заемане на ръководния пост, разчиствайки пътя пред кандидатурата на Георгиева.", "date": "2019.09.09", "title": "Кристалина Георгиева остава единствен кандидат за шеф на МВФ "}
{"url": "https://duma.bg/alkoholat-u-nas-nay-evtin-v-es-n199233", "text": "Европейската статистическа агенция сравни цената на алкохолните напитки в страните от Европейския съюз (ЕС), като установи, че пристрастяването към алкохола е най-скъпо във Финландия, а най-евтино e в Румъния и България. При сравнение на равнището на цените в страните от ЕС със среден ценови индекс (100), резултатите показват, че цените на алкохолните напитки (спиртни напитки, вино и бира) са най-високи във Финландия (с ценови индекс 182), следвани от Ирландия (177 ) и Швеция (152)У, се казва в изявление на агенцията, която анализира цените за 2018 г. Петте най-скъпи държави в тази категория също включват и Гърция и Великобритания. В същото време цените са най-ниски в България и Румъния (и двете с индекс на равнище на цените 74). Под средния европейски ценови индекс също са Франция, Литва, Германия, Полша, Испания, Чехия и Унгария.", "date": "2019.09.09", "title": "Алкохолът у нас най-евтин в ЕС"}
{"url": "https://duma.bg/stefan-dosev-byahme-sred-parvite-v-sveta-po-iznos-na-elektronika-n199226", "text": "- Тогава бях още партизанин в македонските планини, 15-годишен. Но за мен 9 септември е не само знаменателна дата, а нещо повече - тя е най-светлата и най-благодатната дата за България след Освобождението й от турско робство. И мога да се обоснова. Първо, слага край на 20-годишната гражданска война. След преврата на 9 юни 1923 г. избухва Септемврийското въстание, потушаването му коства 30 хиляди души, разстреляни без съд и присъда, а през 1925 г. след атентата са избити още 2 хиляди демократични интелектуалци. Всичко това се случва по най-подлия начин: викат го за справка, стрелят зад него или го душат. Така и Гео Милев, и много други загинаха. Ние трябва да се гордеем, че сме първи в света, които въстанахме срещу фашизма - със Септемврийското въстание, с работата след него, имам предвид 1932 г. Въпреки че Българската комунистическа партия (БРПК-комунисти) беше физически унищожена, тя успя да спечели изборите за столичната община в условията на абсолютна нелегалност и терор. И второто, 1939 г., когато идва предложението на Съветския съюз за пакт за взаимопомощ и ненападение, т.нар. Соболева акция, тя среща масова подкрепа от народа и комунистите.  - Първо, ако не беше мощната въоръжена антифашистка борба и не беше победният марш на Съветската армия, днес България щеше да бъде нещо като Княжество България след Освобождението от турско робство. Защото южната й част щеше да бъде отнета. Второ - слага се край на неимоверната мизерия на населението. Данните за нея са страшни: значителна част живее в кирпичени къщи от по 2 стаи за 6 души. Без кладенци са 57%, без тоалетни - 17%, неграмотните са 2,4 млн. души и т.н. Това са данни от Народното събрание през 1940 г... И говорят, че сме прекъснали европейското развитие! Кое развитие? Прекъснахме мизерията на българския народ и спасихме териториалната цялост на България. Дори само за това трябва да бъдат уважавани Съветският съюз, Червената армия, партизаните и въобще антифашистите. Ако съберете цифрите, имаме над 300 хиляди души активни участници в борбата през 1941-1944 г. Това е огромна армия, и то при условие, че собственото ни правителство е фашистко и съюзническо с оста Берлин - Рим - Токио. - Такъв ентусиазъм, какъвто видях у хората след завръщането си в България, е труден за описание. Не гледаха каква заплата получават, просто горяха от желание да възстановят по-бързо икономиката и да изпълняват завета на Георги Димитров за 10-15 години да постигнем това, което другите са постигнали за столетия. И го направихме. Трябва да кажа, че кипеше всеотдаен труд - и доброволен, и платен, и неплатен, само и само да се строи. И България стана наистина една силна и уважавана държава със съвременни икономика, наука, образование и социална система.  - В София се развиваха най-добрите ни предприятия и оттук започнаха да се изнасят производства и цели заводи из цялата страна за едно хармонично развитие на производителните сили. Имаше и съветски специалисти, които предаваха своя опит от строителството, от развитието на производството в СССР. Ние за може би 10-15 години достигнахме върхове в индустриалното развитие в света. Мога да ви кажа един пример. В Хановер на традиционната изложба за техника се показват само най-добрите индустриални произведения, които на други изложби не са представяни. Там през 1981-82 г. ние спечелихме с наш струг-робот златен медал. Златен медал по машиностроене, това се съизмерваше с всичките постижения в света. Ето това говори за научно-техническия прогрес, който сме постигнали, не просто да работим нещо.  Или да вземем електрониката - България изнасяше електронна продукция и бе първа в света по износ на електронна продукция на глава от населението. В София овладявахме лазерна техника, лазерни източници. В Европа още нямаше лазерна техника, имаше \"Хюлет Пакард\" в Съединените щати. Това производство също беше в София, после се раздели - една част остана в столицата, другата отиде в Пловдив и там с лазер рязаха по няколко сантиметра стомани. Сега всичкото това е унищожено...  В София усвоихме радиолокационни станции за морска и речна навигация. Морската навигация по съветска документация, речната - наша разработка, едно също много високоотговорно произведение, защото трябва да отговаря на условията на морския регистър и при всякакво влошаване, при наклони, трябва непрекъснато радарът да работи, да дава информация. Т.е. имахме и електроника, и механика на високо равнище. А да не говорим, че при каростроенето държахме 16% от световния пазар на кари и мотокари.  Изчислителна техника: тя произлезе от \"Ворошилов\", завод \"Електроника\", ИЗОТ. Измамно е това, което се говори днес, че била дефектна структурата и системата ни. Всичко беше на много високо равнище. И \"Кремиковци\" беше на високо равнище. Тодор Живков лично се интересуваше за проблемите на \"Кремиковци\"... - Фактите няма как да бъдат заличени. В България имаше курс на ЦК на партията за интензивно развитие. В този курс, когато аз бях секретар на градския комитет и отговарях за икономиката, на основата на комплексната механизация и автоматизация, която проведохме, за 10 години постигнахме темп от 2-3 пъти увеличение на промишленото производство и абсолютно съкращаване на 30 хил. души, заети в индустриалното производство - ето ви нагледен пример.  Освен това експериментирахме в София дългосрочното планиране. Стигнахме до извода, че петилетният план е недостатъчен за развитието на икономиката, тъй като инвестиционният цикъл е 7, 8, 10 години. И тогава ние задължително, използвайки властта, която партията имаше, въведохме разработка на дългосрочно планиране - 10-15 години, във всички промишлени предприятия, с техните виждания за развитието, за необходимите средства, техника, технология. И всеки план на отделното предприятие бе съгласуван със съответното министерство и ресурсно осигурен, а не пожелания да се отправят.  Така че мислено е, работено е. Но не искам да кажа, че всичко е идеално, това също не е вярно. Платихме скъп данък на някои сериозни грешки - основно в политическата система и в стимулирането на икономиката. Ще спомена за бригадната организация - равнение по средняка или по слабака. Тази дейност се поръча на хора, които нямаха понятие от производство. Тези грешки трябва да се знаят, за да не се повтарят. Но не може да се отрече, че този период, социалистическият, е най-благодатният за развитието на България във всяко отношение - наука, производство, изкуство, култура. ООН дори ни класира на 24-то място в света по качество на живота като развита държава. А някои забравят, че бяхме и космическа сила. Приборите, които изпращахме в Космоса, бяха наши разработки. И до ден днешен въпреки всичките издевателства над БАН те работят и наши прибори летят на всички космически кораби. Да не говорим, че имахме такова селско стопанство, което нямаше аналог в Европа. И когато идваха емисари от Запада, тихичко на ухото ми казваха: \"Не пипайте селското стопанство. Не си пипайте социалната система. Много са добри.\" Нашето селско стопанство беше на изключително високо равнище. Сега говорим за биопродукти, тогава в България всичко беше биопродукт, нямаше отровни храни. Нашата хранителна промишленост произвеждаше храни и за космонавтите. - 80% според статистиката се внася. Но сега в България вижте какво става - отровен е въздухът, отровена ни е земята, отровена ни е храната, всичко ни е отровено. Затова имаме недъгави и болни хора и уроди се раждат, защото по някои изследвания 50% от заболяванията в човешкия организъм са от неправилното хранене и вредните храни. Сега всичко е отровено. И цените растат.  Хвалят се - много е добре. В статистиката се пропуска вторият момент - казват с толкова е пораснала заплатата, ама не казват, че разходът за живот изпреварва нарастването на заплатата и абсолютно, и относително народът обеднява.  - Има решение и това решение се състои в нов модел на управление, при който има жестоки принципи - да не се увреждат хората, да няма експлоатация на човек от човека, природата да се защитава. Като казвам природата, ще посоча, че сме вече на прага да унищожим живота на планетата заради алчността на монополите. - Трябва да се започне от обединяване на усилията за подобряване качеството на живота чрез внедряване на евтини, безопасни и достъпни технологии за снабдяване с енергия, храни, вода, медикаменти, жилища - всичко необходимо за живота на обикновения човек. Като първа стъпка това да се случи смятам, че е необходима промяна в дейността на съществуващите партии - така че да не могат да си поставят цели, различни от интересите на обществото, и да носят отговорност за дейността си.  ", "date": "2019.09.09", "title": "Стефан Досев: Бяхме сред първите в света   по износ на електроника"}
{"url": "https://duma.bg/za-denya-na-pobedata-samo-istinata-n199224", "text": "Да разкриеш в няколко страници какво се случва в навечерието на Девети септември 1944 г., в самия ден на Победата и в първите няколко дни след него, е задача непосилна. Хиляди са източниците, десетки хиляди са документите и мемоарите и всеки един от тях има огромно значение за разкриването на  историческата истина. Затова днес ви предлагаме само няколко документа с неизбежните съкращения, чрез които може поне да се надникне в \"атмосферата\". Знае се много добре, че срещу цялата държавна машина в неравен бой се изправят няколко десетки хиляди български антифашисти. И е било невъзможно те да я победят без помощта и без \"присъствието\" на Червената армия в България - нещо, което нашето външно министерство преди дни нарече \"съмнителна историческа теза\" в един безобразен и безпрецедентен за Европа антидипломатически демарш.     Ето някои цифри за военната мощ на България тогава - пет армии с 450 хил. души, 410 самолета, 80 български и немски кораба, 9 областни дирекции на полицията с 30 хиляди полицаи, 12 жандармерийски дружини с общо 15 хиляди жандармеристи, 6 ловни дружини с 8 хиляди души, 4 германски дивизии, многобройни организации на легионери и ратници. Но се случва нещо немислимо преди това - армията ни се разбунтува, самите войници арестуват и безмилостно избиват немалко от своите окървавени командири. Днес тези убийства също се стоварват на широкия гръб на комунистите, а чат-пат и на земеделците и анархистите. А ликвидирането на българския фашизъм е дело не само на тях, но и на ред буржоазни партии. (Вижте по-долу кои подписват Манифеста на Отечествения фронт от август. Основните му положения са част от Програмата на Отечествения фронт след Победата, включително и в точките за Народния съд.) Войсковите поделения посрещат съветските части с песни, цветя и развети червени знамена. Разбира се, не навсякъде е така, в първите дни след 9 септември е в ход контрапреврат на жандармерията, но за това - в следващия брой. Дори военните ни пилоти, повечето от тях сираци (бащите им са загинали в Първата световна война), се \"пропукват\" и на 5 септември от летище Добрич излита цяла ескадрила, която се приземява при Червената армия. Заповедта на Сталин до маршал Жуков, след като разбира от него, че съветските части се посрещат в България като на тържествен парад, е без аналог. Той разпорежда оръжието на армията ни да не се изземва, т.е. тя не се разоръжава. И това някои го наричат окупация! Шапки долу и поклон пред българските антифашисти, пред съветските, английските и американските бойци на горещия и тихия фронт, които участваха в разгрома на българския монархофашизъм. Август 1944 г. Българи и българки, Войната свършва. България е поставена на подсъдимата скамейка. Днес тя е напълно изолирана и рискува да изгуби най-надеждната си опора в предстоящата конференция за мир - нашата Освободителка... Правителството продължава и засилва жестокия поход срещу народните борци. Правителството трябва незабавно да си върви. То не се ползва с доверието на българския народ. В днешните тежки моменти съдбата на нашето отечество може да бъде облекчена само от правителство на Отечествения фронт. Драги сънародници, Ние ви зовем на смела и енергична борба за едно народно правителство на Отечествения фронт, в името на следните наши искания: 1. Незабавно скъсване на всякакви връзки с Хитлерова Германия. 2. Мир и приятелство с Англия и Америка. 3. Сърдечно приятелство със Съветския съюз и вечна дружба с братския руски народ. 4. Пълно разбирателство с нашите съседи и специално с народите на нова Югославия, за изграждането на траен мир на Балканите. 5. Незабавно споразумяване за спиране на военните действия и изтегляне на нашите войски от Нова Югославия и Гърция. 6. Възстановяване на всички политически и граждански права [и] свободи.  7. Премахване на всички изключителни противонародни закони и наредби. 8. Пълна и безусловна амнистия на борците за народна свобода и жертвите от изключителните и противонародни закони. 9. Народен съд за виновниците за досега водената катастрофална политика и за всички провинени в изстъпления над народните борци и мирното население в България и окупираните земи. 10. Конфискация на капиталите и имуществата на хитлеровите агенти и незаконно забогателите.  11. Прочистването на целия държавен апарат от противонародни елементи. 12. Разтуряне на всички противодемократични организации и унищожаване на всяка следа от авторитарна идеология. 13. Смели стопански, финансови и социални реформи, унищожаване на спекулата и премахване на скъпотията. 14. Широка и евтина просвета за народните маси; преустройство на цялата образователна система на демократични и научни основи. 15. Основна правосъдна система, евтино и бързо народно правосъдие. 16. Разтуряне на народното събрание и произвеждане на свободни избори. Кимон Георгиев, бивш мин.-председ[ател], Добри Терпешев, Никола Петков, Григор Чешмеджиев, бивш нар. представител, д-р Иван Пашов, бивш нар. представител, Ангел Държански, бивш нар. представител, Дамян Велчев, полковник о.з., проф. Венелин Ганев, бивш министър, Димитър Нейков, бивш нар. представител, д-р. Рачо Ангелов, лекар, проф. Петко Стоянов, бивш нар. представител, Димо Казасов, бивш министър, Христо Стойков, майор о.з., д-р Кирил Драмалиев, проф. Петко Стайнов, бивш министър... \"Антифашистката борба в България\", том втори, Партиздат, 1984 г., ЦВА, ф. 65, оп. 1, а.е. 18 Крайно фашистките прохитлеристки среди се обявиха против завоя във външната политика, да се върви докрай с германците, дори с цената на война против антифашистката коалиция. Това бяха познатите позиции на Ал. Цанков, изказани на VII извънредна сесия на Народното събрание...  Правителствената декларация създаде напразни илюзии. Борбата срещу антифашисткото движение продължи с присъщата фашистка настървеност. Така на 2, 3, 4 и 5 септември до полицейските органи и до кметовете в страната се съобщаваше, че Отечественият фронт възнамерява да проведе митинги, и се нареждаше: \"За да се запази вътрешният ред на държавата и спокойствието на населението, вземете най-енергични мерки за предотвратяването на каквито и било акции и прояви от подобен характер. Всяка проява, насочена срещу държавната власт, да се смачква на място и веднага донасяйте...\" Продължиха да се дават нареждания за изграждане на бойни ядра в селищата за борба срещу силите на ОФ. А командирът на 3-ти арт. полк - Пловдив, на 3 септември издаде заповед №126, с която нареди съсредоточаването на поделенията към вр. \"Мудър тепе\" и вр. \"Голяма поляна\", където имаше сведение, че са съсредоточени партизански части: \"За унищожаване на същата полкът на 4 т.м. ще предприеме унищожителна акция.\" На 3 септември партизани от бригада \"В. Коларов\" бяха обградени в Новаковския балкан, Асеновградско, от полицейски сили от Борисовград (Първомай), Кърджали и Хасково. Почти невъоръжени, партизаните приеха неравния бой. В него загинаха 15 борци и други 35 бяха пленени. На 4 септември на вр. \"Милеви скали\" бяха обградени партизани от бригада \"Чепинец\" и отряд \"Ангел Кънчев\". В боя, продължил целия ден, загинаха 11 партизани, между които командирът на III ВОЗ Методи Шаторов. Особено силно пролича нежеланието на правителството да търси отговорност от българския фашизъм с решението, което взе за жандармерията. В мотивите на проектонаредбата-закон се изтъкваше, че тя \"вече е била изпълнила своето предназначение\" и тъй като кадрите й били взети от държавната полиция и с това се отслабила много, то съставът на жандармерията се предава във войската и в полицията, откъдето са били взети.\" Фактически се извършваше събиране на въоръжените фашистки сили. Полицейският апарат и войската бяха хвърлени срещу революционното надигане на масите. Полицията стреля в мирните демонстранти в София, Перник, Плевен, Силистра. Паднаха убити и ранени. Неутралитетът, който обяви новият кабинет в декларацията на 4 септември, не направи очакваното впечатление. \"Съветските ръководни среди смятат - заяви ТАСС на 30 август - обявения от българското правителство неутралитет за съвсем недостатъчен в създалата се обстановка.\" На 30 август във в. \"Таймс\" бе изяснена позицията на съюзниците към неутралитета на Багрянов, която беше валидна и за новия кабинет: \"България не може просто така да премине в неутралитет заради своите престъпни деяния.\" В столицата се подготвяше прохитлеристки преврат от кръга около Ал. Цанков...   На 7 септември се състояха и нови политически демонстрации на масите. Като част от общата програма на непосредствената подготовка на главния удар в София ГК на БКП реши след обяд да се проведе митинг на площада пред централната гара. Разчиташе се с него да започне стачката на железничарите. Тъй като софийската полиция, предварително узнала за акцията, обгради площада пред гарата, даде се парола за новия сборен пункт на площада пред \"Майчин дом\". Стекоха се стотици граждани. В охраната на митинга за първи път участваха партизани от Шопския отряд. Полицията откри стрелба, смъртоносно рани оратора Петър Топалов - Шмидт, млад синдикален деец, комунист. Неочаквано за полицията стрелба откри и народната въоръжена охрана - ликвидира един полицай, а друг рани. За първи път в столицата се даде въоръжен отпор на Вергил Димовата полиция...  На 8 септември в 9 ч. сутринта започна влизането на 37-а, 46-а и 57-а армия от Трети украински фронт, Черноморския и Дунавския флот. За първи път такава голяма операция бе извършена без предварителна артилерийска и авиационна подготовка. Предните отряди съобщиха в щаба на армията, че населението и войската са излезли по пътищата и ги посрещат с развети червени знамена и тържествена музика. Действията на въоръжените сили на Съветския съюз в България не взеха формата на военна операция, а, както пише вицеадмирал Азаров, на тържествен освободителен парад. 7 септември 1944 г. - четвъртък Сутринта генерал Ганев ми съобщи, че снощи в 11 ч. проф. Цанков е говорил по радио \"Донау\". Е, разбра се, наистина е избягал.  Речта му била много възторжена.  Обяснил, че не от страх напуснал България, а (не бил избягал!) с цел да служи на България. Уверен бил сега още повече в победата на Германия (?!). Обвинил кабинета Багрянов за това пораженско състояние на духовете в България. Князът бил наложил Багрянова. При срещата си с регентите ни ги бил видял уморени и явно не можещи да се справят с трудностите. Чудел се, че не се е намерил един български генерал, който да поведе народа и войската. Обърнал се и към войската да изпълни дълга си към България, заедно с Германия. Телеграма от командира на 4-та допълваща дружина до щаба на войската за разбиване на плевенския затвор на 7 септември Копие до Военно министерство - отдел РО, и щаба на дивизията 8 септември 1944 г. На 7. 09. т.г. към 15 часа около местния затвор са почнали да пристигат групи граждани, за да посрещнат освободените политически затворници. Към 18 ч. числото им нараства на около 1000 човека, между които е имало жени и деца. По същото време тълпата разбива вратите и затворниците излизат с викове \"ура\". Издигната е била трибуна. Говорил е един от затворниците. Изпратените военни и полицейски части са разпръснали тълпата. Дадени са били изстрели. Има двама войника леко ранени и няколко души от тълпата.  (п) Геранлиев, подполк. - к[оманди]р на 4 допълваща дружина \"Антифашистката борба в България\", том втори, Партиздат, 1984 г.  ЦВА, ф. 23, оп. 1, а.е. 997 Според разработения план на 3-ти Украински фронт, неговата 46-а армия подготви настъпление по общото направление на Есекой-Кубрат, 57-а - към Кочмар-Шумен, 37-а - към Добрич-Провадия; 7-и и 4-и гвардейски механизирани корпуси, действайки по направлението Карнобат-Бургас, трябваше да стигнат до тези пунктове на втория ден от операцията. На 6 септември Главната квартира на Върховното главно командване даде заповед Украинският фронт да започне действия.  Сутринта на 8 септември бе готово всичко, за да се открие огън, но от нашите наблюдателни пунктове ние не виждахме цели, по които трябваше да се открие този огън... През стереотръбите, биноклите и с невъоръжено око ние наблюдавахме на българската територия обикновен мирен живот: в населените пунктове от комините се виеше лек дим, а хората се занимаваха с житейските си работи. Не бе забелязано присъствие на военни части.  Маршал Ф. И. Толбухин заповяда на войските да придвижат напред предните отряди. Не мина и половин час, когато командващият 57-а армия доложи, че една от пехотните дивизии на българската армия, построила се край пътя, е посрещнала нашите части с развети червени знамена и тържествена музика. След някое време същите събития станаха и в другите направления. Командващите на  армиите доложиха, че върви стихийно побратимяване на съветските воини с българския народ.  Аз тутакси позвъних на Сталин в Главната квартира.  И. В. Сталин каза:. - Оставете всичкото оръжие на българските войски при тях, нека се занимават с обичайните си дела и да чакат заповед от страна на своето правителство.  С този прост акт от страна на Върховното главно командване бе изразено пълно доверие към българския народ и българската армия, които посрещнаха Червената армия по братски, виждайки в нея своята освободителка от немските окупатори и от царския профашистки режим. Движейки се навътре в страната, съветските войски навсякъде срещаха най-топло отношение. Скоро ние се срещнахме с партизански отряди, които бяха добре въоръжени и вече бяха превзели  редица градове и военни обекти... Българският народ, ръководен от своята Работническа партия, на 9 септември свали профашисткото правителство и образува демократично правителство на Отечествения фронт, което се обърна към Съветското правителство с предложение за примирие. Държавният Комитет по отбраната незабавно даде указание на Главната квартира да прекрати придвижването на нашите войски в България.  Според указанието на Върховното главнокомандване в 21 ч. на 9 септември ние завършихме движението на войските ни и се разположихме в определените райони. Радостно бе да съзнаваме, че в тази \"война\" нямаше жертви нито от едната, нито от другата страна. Разпространена на 7 септември листовка: \"Към българския народ. Към българската армия. БЪЛГАРИ! Червената армия няма намерение да воюва с българския народ и с неговата армия, тъй като смята българския народ за братски народ. Червената армия има една задача - да разбие немците и да ускори срока за настъпването на всеобщ мир. За това е необходимо българското правителство да спре да служи на делото на немците, да скъса незабавно всякакви отношения с немците и да премине на страната на коалицията на демократичните страни. Червената армия се стреми към това немските войници и офицери, намерили приют в България, да бъдат незабавно интернирани и предадени на съветските войски като военнопленници. Съветската армия се стреми след това всички немски кораби, отишли от северните портове в България, да бъдат предадени на Съветския съюз, а ако се окаже, че част от тях са потопени, Червената армия иска да се даде възможност на Морския флот на Съветския съюз да ги извади. Само при изпълнението на тези условия може да бъде прекратено състоянието на война и да започнат преговорите за примирие. Командващ фронта, армейски ген. ТОЛБУХИН. 7 септември 1944 г.\". ", "date": "2019.09.09", "title": "За деня на Победата - само истината "}
{"url": "https://duma.bg/razresheniyat-broy-praseta-v-dvorovete-shte-bade-namalen-n199235", "text": "Максималният брой на домашно отглежданите прасета за угояване ще бъде 3 вместо досегашните 5. Това е част от нормативните промени, които подготвя Министерството на земеделието в опита си да се справи с разпространението на африканската чума по свинете. Намаляването на броя на допустимите животни в дворовете на хората било, за да се осигурят по-добри мерки за биосигурност в личните стопанства. Министърът на земеделието Десислава Танева коментира, че чрез засилване на тези мерки ще намалеят новорегистрираните случаи на заболяването. \"Не може всяко лично стопанство да е станало и стопанство с развъдна дейност. Това значително качва епизоотичния риск, така че трябва всички да спазват правилата\", заяви министърът. Според нея благодарение на вече предприетите мерки за биосигурност в някои стопанства новорегистрираните случаи на африканска чума са значително по-малко. Целта на министерството е до следващата година нововъведените мерки да ограничат разпространението на чумата и страната ни да се пребори със заболяването. Междувременно като част от борбата с чумата по свинете Министерството на земеделието планира отварянето на нови приеми по подмярка 4.1 \"Инвестиции в земеделски стопанства\" и подмярка 6.3 \"Стартова помощ за развитието на малки стопанства\". Предстоят и разговори с Европейската комисия, за да може част от ресурса за тези целеви приеми да се ползва за репопулация на засегнатите от огнищата стопанства.", "date": "2019.09.09", "title": "Разрешеният брой прасета в дворовете ще бъде намален"}
{"url": "https://duma.bg/razhodka-po-vazhe-za-gines-mezhdu-nebostargachi-v-moskva-n199212", "text": "Няколко ентусиасти буквално спряха дъха на десетки московчани и гости на града с уникална разходка по въже, опънато между два от най-високите небостъргачи в руската столица, съобщи Ройтерс. Група местни акробати, както и колегите им от Германия, Франция и Канада минаха по жицата на десетки метри над земята, за да отбележат 872-рата годишнина от основаването на Москва. Куражлиите извървяха общо 245 метра. Самото въже бе опънато на височина 350 метра, като така се стигна до подобряването на предишния рекорд с около 100 метра. Представители на Книгата на Гинес обявиха, че ще трябва да извършат допълнителни измервания, преди да обявят постижението за валидно.", "date": "2019.09.09", "title": "Разходка по въже за \"Гинес\" между небостъргачи в Москва"}
{"url": "https://duma.bg/zhokera-grabna-zlaten-lav-vav-venetsiya-n199218", "text": "Мрачната драма \"Жокера\" на Тод Филипс за корените на антигероя и антагонист на Батман спечели награда \"Златен лъв\" на кинофестивала във Венеция. Хоакин Финикс се превъплъщава в образа на Артър Флек, възмездието за Човека прилеп, а филмът проследява трансформацията му от уязвим самотник в самоуверен злодей.  Драмата \"Офицер и шпионин\" на Роман Полански спечели Голямата награда на журито - \"Сребърен лъв\". Италианският актьор Лука Маринели взе наградата за най-добър актьор за ролята си във филма \"Мартин Идън\". Творбата е адаптация на едноименния роман на Джек Лондон. А за най-добра актриса журито определи французойката Ариане Аскариде за ролята й в \"Световна слава\".  Шведът Рой Андерсън заслужи \"Сребърен лъв\" за най-добър режисьор за филма \"За безкрайността\" - колаж от кратки истории за доброта и жестокост. Специалната награда отиде при италианеца Франко Мареска за сатиричния документален филм \"Мафията не е това, което беше\". Йонфан от Китай взе наградата за сценарий за анимацията \"No.7 Cherry Lane\" - романс, ситуиран в Хонконг през 60-те г. на XX в.", "date": "2019.09.09", "title": "\"Жокера\" грабна \"Златен лъв\" във Венеция "}
{"url": "https://duma.bg/balgarski-hit-veche-zvuchi-i-na-angliyski-n199213", "text": "Месец след като Йоана (Yoana) поведе своята Fiesta към челните позиции на класациите у нас, излезе и английска версия на парчето със завладяващ латино ритъм. Един от категоричните хитове на това лято ще привлича към дансинга и феновете в страни като Полша, Румъния, Гърция, Турция и Русия. \"Щастлива съм, че Fiesta намери своята публика тук, и то до степен, в която случайни минувачи ме спират по улицата и пеят рефрена за поздрав. Създадохме това парче с усмивка към лятото и с много приятна емоция, която явно хората усещат. С екипа ми от \"Вирджиния рекърдс\" имаме обща мечта - да проправим път на българската музика и артисти навън. Надявам се английската версия на Fiesta да е малка, но сигурна стъпка в тази посока\", споделя Yoana. Това е вторият съвместен проект на младата изпълнителка с румънския продуцент Крис Тарчеа-Monoir след дебютния й сингъл \"Да не спим\", който се превърна в една от най-излъчваните български песни в ефира за изминалата година. @Facebook: https://www.facebook.com/yoanaofficial/ @Instagram: https://www.instagram.com/yoanaadimitrowa/ @ YouTube http://goo.gl/Vdxk0N  @ Website http://virginiarecords.com/  @ Facebook http://www.facebook.com/virginiarecordsbulgaria/  @ Instagram http://www.instagram.com/virginiarecords/", "date": "2019.09.09", "title": "Български хит вече звучи и на английски"}
{"url": "https://duma.bg/teodor-ushev-sas-svetovna-premiera-v-toronto-n199217", "text": "Най-новият анимационен филм на Теодор Ушев \"Физика на тъгата\" бe представен на един от най-престижните фестивали за кино в света - в Торонто, Канада. Ушев работи по 27-минутната анимация в последните 8 години. И този му филм, както номинираният с \"Оскар\" \"Сляпата Вайша\", е по произведение на Георги Господинов. Това е първият анимационен филм в света, създаден с енкаустика - древна техника за рисуване от времето на египетските фараони. Над 15 000 кадъра са рисувани на ръка, променяйки изображението чрез нагряване и рисуване с горещ пчелен восък с пигменти. Филмът ще участва в кинофоруми във Ванкувър, Лос Анджелис, Ню Йорк, Сеул, Барселона и Токио. ", "date": "2019.09.09", "title": "Теодор Ушев със световна премиера в Торонто "}
{"url": "https://duma.bg/balgarin-specheli-mezhdunarodniya-konkurs-za-pianisti-ferucho-buzoni-n199220", "text": "20-годишният Емануил Иванов стана големият победител на престижния Световен конкурс за пианисти \"Феручо Бузони\" в Италия, информира bTV. Когато музиката е мечта, а мечтата е начин на живот - нищо не може да я спре.  Наградата е 22 хил. евро и участие на концерти в Европа и Япония. Според младия българин наградата ще даде тласък на кариерата му. По пътя му към върха неизменно до Емануил е проф. Атанас Куртев. Навръх рождения си ден той научи, че възпитаникът му е завоювал първото място. \"Това е изключително даровито същество, с много силна вътрешна интуиция, която, като бъде подхранена, намира ценности\", заяви проф. Куртев, преподавател в НМА \"Проф. Панчо Владигеров\". Сега Емануил учи в Кралската консерватория в Бирмингам и е повече от убеден, че класическата музика е неговото призвание.", "date": "2019.09.09", "title": "Българин спечели Международния конкурс за пианисти \"Феручо Бузони\""}
{"url": "https://duma.bg/az-sam-balgarka!-gostuva-na-dvoretsa-v-balchik-n199216", "text": "25 български картини - една мечта, претворена в проекта \"Аз съм Българка!\" - които пресъздават виждането на един български творец за комбинацията от красива млада жена, традиционното българско облекло и исторически обект. Изминати 8080 км, 20 съвременни българки, 2 деца, 111 часа снимки, над 20 000 кадъра и много научени уроци и истории, които изследват и предават историята ни. Изложбата продължава до края на месеца, в момента може да се разгледа и в ЕМО \"Етър\" в Габрово. А първата част на проекта ще бъде представена на 21 септември в Чепеларе, каза за ДУМА авторът.  ", "date": "2019.09.09", "title": "\"Аз съм Българка!\" гостува на Двореца в Балчик "}
{"url": "https://duma.bg/vreme-na-sazidanie-vreme-na-razruha-n199219", "text": "Варна  Навлязохме в 30-ата годишнина от фаталната за българския народ дата 10 ноември 1989 г. Ако сравним промените след 9.IX.1944 и тези след 1989 г., ще констатираме голямо различие в постигнатото в социално-икономическото и културното развитие на страната. След Втората световна война правителството, което дойде на власт, завари ограбена и напълно разрушена страна. Голяма част от оскъдните стоки, за близо 70 милиарда, бяха изнесени в Германия и до ден днешен страната ни нищо не е получила срещу тях. В навечерието на Втората световна война известният по онова време австрийски журналист Дитрих Винер, който посетил България, писа след връщането си във Виена: \"Знае ли цивилизована Европа, че в нейните предели живее народ, който и днес обработва земята така, както нашите прадеди преди един век; че в качеството на работен добитък там често се използва човекът. Бих искал да вярвам в бъдещето на тази красива страна, но не мога. Това е съдба, от която България трудно ще се отърве.\" Действително населението преди 9-и септември 1944 г. в огромното си мнозинство живееше много бедно, особено по селата. Липсваше електричество, използваха се газени лампи и лоени восъчни свещи. Отоплението им беше с тезек - изсушени говежди изпражнения. Къщите им бяха от пръчки, замазани със слама и пръст. Пътищата на село бяха черни и кални, чакълените шосета бяха малко. Земеделската земя се обработваше с дървено рало, а по-късно - с железен плуг и животинска тяга. Водоснабдяване нямаше. Всеки носеше вода от геран (кладенец), изкопан в средата на селото. С кобилици и бакъри хората на гръб носеха вода за себе си и за животните. Непоносим и тежък живот сполетя мнозинството от българския народ. Не получаваха никаква информация, не знаеха какво става в страната. Радиоапарати в селата имаха единици - и то заможни, земеделци.  През първите години след 1944 г. настъпва сериозна промяна в социално-икономическото развитие на България, особено по време на правителството на Георги Димитров, Вълко Червенков, Васил Коларов и Антон Югов. Правителството на Димитров успя на 10 февруари 1947 г. да сключи поносим мирен паричен договор, без да отстъпи част от територията на България. С този договор то направи успешен опит да изведе България от жестоката криза. Разработи перспективи за развитието на България от изостанала индустриална и земеделска страна в страна просперираща. Най-голяма заслуга това правителство има в развитието на селското стопанство. Внася селскостопанска техника и масово уедрява земята в кооперативни стопанства.  Създадоха се машинно-тракторни станции, които бяха в услуга на земеделските кооперации. Вследствие на механизираното обработване на земята добивите многократно се увеличиха. С дървеното рало и железния плуг добивът беше 80-100 кг пшеница от декар. След механизацията достигна 250 кг. По-късно при използване на изкуствени торове и напояване добивът от пшеница достигна 600 кг от декар, а от царевица при поливните площи - 1000 кг от декар. Заплащането на кооператорите на ден нарастваше ежегодно. Извърши се и голямо хидромелиоративно строителство, включиха се много напоителни системи. През 80-те години имахме 12 млн. дка поливни площи. Населението на страната получи големи количества млечни и местни продукти, повече плодове, консерви. Повиши се жизненото равнище на хората от селото и града. В подем е жилищното строителство. Хората започват да се убеждават, че социалистическото общество е най-пригодно за тях лично. Със същия темп се развиваше и промишлеността в България, изграждат се много промишлени предприятия. Голяма част от населението на селата се насочва към големите градове. Безработицата изчезва и се появява недостиг на работна ръка в предприятията. Налагаше се да се пренасочва работна ръка от едно селище в друго, за да не прекъсва промишленото производство.  Построиха се нови сгради за почти всички държавни институции. И всичко това се правеше със средства на държавата, не се търсеха, както сега, чужди инвестиции. Държавата беше богата и не допускаше да се краде и ограбва създаденото, престъпността беше сведена до минимум. Държавата се оказа много добър стопанин, защото се грижеше за подобряване на жизненото равнище на хората. А какво получи българският народ след 1989 г.? Загуби всичко, което в продължение на 45 години с ентусиазиран труд създаде. Само за 30 години \"демокрация\" всичко се разруши и от държавата премина в ръцете на частни и престъпни групи. Престъпността нарасна, наркоманията, грабежите и убийствата станаха всекидневие. Този престъпен период не заслужава дори да го коментирам, защото той е мрачно време, много от хората дори го сравняват с турското и фашисткото време. Става ми мъчно за моя многострадален народ. За 1979-1988 г. България увеличава БВП на глава от населението с 234%. Това е \"фалиралата\" според новите учебници социалистическа държава. По брутен вътрешен продукт на глава от населението през 1988 г. България се изкачва на 25-о място в света, през 2013 г. тя се е сринала на 78-о място, през 2014 г. е с най-ниския номинален БВП в ЕС и най-висока квота на мизерия - 21,8% по данни на МВФ. А ето данни от НСИ от 1988 г., сравнени с днешните: ПРОИЗВОДСТВО 1988 Металообработващи машини: 17 440 броя (през 2014 г.- едва 1930 броя). Електрокари: 47 400 бр. (през 2014 г. - 180 бр.). Мотокари: 35 100 (2014 г. - 210 бр.). Домашни хладилници: 111 000 бр. (2014 г. - 0 бр.). Цветни телевизори: 124 300 бр. (2014 г. - 0 бр.). Памучни платове: 362 млн. кв. м (2014 г. - 8 млн. кв. м). Вълнени платове: 45 млн. кв. м (2014 г. - 2,4 млн. кв. м). Месо: 565 600 тона (2014 г. - 150 000 тона). Мляко: 2,5 млн. л (2014 г. - 70 хил. л). Зеленчукови консерви: 344 000 т (2014 г. - 67 000 т). ИЗНОС Електронни калкулатори: 46 700 бр. (2014 г. - 0 бр.). Електрокари: 44 700 бр. (2014 г. - 0 бр.). Телефонни апарати: 630 000 бр. (2014 г. - 0 бр.).  Радиотелефони: 121 000 бр. (2014 г. - 0 бр.). Пресни плодове: 139 000 тона (2014 г. - 7000 т). Домати: 78 900 тона (2014 г. - 1100 т). КОНСУМАЦЦИЯ Прясно мляко - 195 л на година (2014 г. - 20 л). Месо: 75 кг (2014 г. - 32 кг). Яйца: 263 бр. (2014 г. - 143 бр.). Плодове: 109 кг (2014 г. - 50 кг). Захар: 35 кг (2014 г. - 7 кг).  ЕНЕРГЕТИКА До средата на ХХ в. сме последни в Европа по енергийни мощности. От 1945 до 1990 г. те нараснаха 120 пъти!  - АЕЦ \"Козлодуй\".  - ПАВЕЦ \"Чаира\" с турбопомпена станция на 360 м под земята. Няма европейски аналог.  - Каскада \"Белмекен-Сестримо\". С три електроцентрали (първата е ПАВЕЦ). - Каскада \"Арда\" с три язовира. Една от най-големите в Западна и Средна Европа. - Източномаришки енергиен комплекс.  Нашите енергетици проучваха, проектираха и строиха енергийни обекти за сложни геоложки, земетръсни и други условия в Ливан, Йордания, Кувейт, Сирия, Ирак, Алжир, Либия, Румъния, Чехословакия, Испания. МЕТАЛУРГИЯ До 1950 г. България няма металургия. Към 1989 г. произвеждахме 3 млн. и 300 хил. тона стомана и бяхме 27-ата металургична страна в света. Леенето с газово противоналягане по метода на акад. Балевски и проф. Димов е забележително откритие в световното металолеене, над 600 машини за леене с противоналягане леят 50% от кокилните алуминиеви отливки в света! ХИМИЯ През 1945 г. бе в зародиш. Към 1989 Г. отрасълът произвежда годишно: - 2,5 млн. т минерални торове; - 1 млн. т калцинирана сода; - 400 хил. т пластмаси; - 1,8 милиона броя автомобилни гуми; - 20 хил. т химикали за растителна защита; - преработва 12 млн. т суров нефт; - дава 8,5% от националната промишлена продукция; - осигурява 20% от постъпленията от западна валута; - поддържа 100 000 работни места. ТРАНСПОРТНО МАШИНОСТРОЕНЕ  Първият български електрокар е от 1951 г. 1981 г. изнасяхме годишно 83 хил. електро- и мотокари. Три бяха световните фирми в тази област: \"Кларк\"-САЩ, \"Тойота\"-Япония и \"Балканка\"-България. svoboden-narod.eu Още ли искате?  ", "date": "2019.09.09", "title": "Време на съзидание, време на разруха"}
{"url": "https://duma.bg/dni-na-kamernata-muzika-v-gabrovo-n199215", "text": "43-то издание на Международния фестивал \"Дни на камерната музика 2019\" ще се проведе през септември в Габрово. Една от новостите е соловото участие с малко известния за широката публика меден духов инструмент - еуфониум. Изпълнението ще е на струнен квартет \"София\". Публиката има възможност да се наслади и на Духов квинтет \"Пилекадоне\", фестивално клавирно трио, симфониета \"Враца\", както и на световната премиера на \"Приказка за струнни\" от Пламен Джуров. Концертът ще бъде излъчен на 9 септември от 19 ч. по програма \"Христо Ботев\" с директно предаване от Художествената галерия в Габрово. С него ще бъде почетен 70-годишният юбилей на проф. Джуров - дългогодишен ръководител на Камерен ансамбъл \"Софийски солисти\", който ще участва.   ", "date": "2019.09.09", "title": "Дни на камерната музика в Габрово"}
{"url": "https://duma.bg/datata-n199222", "text": "75 ГОДИНИ ОТ ПОБЕДАТА НАД ФАШИЗМА У НАС. На 9 септември 1944 г. Отечественият фронт взема властта в страната. Съставено е коалиционно правителство с министър-председател Кимон Георгиев (Политически кръг \"Звено\"), в което по четирима представители имат БРП - Добри Терпешев, Антон Югов, Минчо Нейчев, Рачо Ангелов, БЗНС - Никола Петков, Асен Павлов, Борис Бумбаров, Ангел Държански, \"Звено\" - Кимон Георгиев, Петко Стайнов, Дамян Велчев, Станчо Чолаков, двама има БРСДП - Григор Чешмеджиев и Димитър Нейков, плюс независимите Петко Стоянов и Димо Казасов. Кабинетът се обръща към СССР с молба за примирие и съветското командване прекратява военните действия срещу България от 22 ч. българско време. На тази дата през 1947 г. започват денонощни излъчвания на програма \"Хоризонт\" на Българското национално радио, а през 1972 г. БНТ излъчва първо цветно предаване - манифестацията от площад \"Девети септември\" (днес \"Княз Александър Батенберг\"). Три години по-късно (1975) на този ден започва и редовното излъчване на Втора програма по Българската телевизия. СВЕТОВЕН ДЕН НА КРАСОТАТА. Отбелязва се от 2003 г. по инициатива на Международния комитет по естетика и козметология (CIDESCO). Комитетът е основан в Брюксел през 1946 г. и има подразделения в над 30 страни. Красотата не е само външна, а и вътрешна. Красотата е начин на живот и излъчване. Тя е усещане за здраве и добро настроение. 1737 - РАЖДА СЕ ЛУИДЖИ ГАЛВАНИ, ИТАЛИАНСКИ ФИЗИК И АНАТОМ (УМИРА 1798 Г.). Основоположник на експерименталната електрофизиология. Пръв изследва електрическите явления при мускулното съкращение (\"животинското електричество\"). Открива появата на разликата на потенциалите при контакта на метал с електролит. Пионер е на модерното акушерство. 1828 - РАЖДА СЕ ЛЕВ ТОЛСТОЙ, РУСКИ ПИСАТЕЛ И ФИЛОСОФ (УМИРА 1910 Г.). Автор главно на романи и разкази, в по-късната част от живота си - и на пиеси, есета и религиозни трактати. Трите му най-известни произведения - романите \"Война и мир\", \"Ана Каренина\" и \"Възкресение\", са смятани за едни от най-значимите в историята и за връх на реалистичната литература. 1886 - В БЕРН Е ПОДПИСАНА МЕЖДУНАРОДНА КОНВЕНЦИЯ ЗА ЗАЩИТА НА АВТОРСКОТО ПРАВО на литературни и художествени произведения. За пръв път в нея се прави опит да се регламентират обектите - произведенията на литературата, науката и изкуството. Приет е срок на закрила на произведенията до 50 г. от смъртта на автора. 1941 - РАЖДА СЕ СТАНИСЛАВ СТРАТИЕВ, ПИСАТЕЛ И ДРАМАТУРГ (УМИРА 2000 Г.). Рожденото му име е Станко Стратиев Миладинов. Театралните му пиеси са играни в много театри по цял свят. Сред най-популярните са \"Римска баня\", \"Сако от велур\", \"Рейс\" и др. Сценарист на филмите \"Оркестър без име\", \"Равновесие\", \"Слънце на детството\" и др. Носител на национални и международни награди.", "date": "2019.09.09", "title": "Датата"}
{"url": "https://duma.bg/maski-ot-teatar-no-gostuvat-v-stolitsata-n199214", "text": "Изложба на 40 маски, направени от японски кипарис, от колекцията на театър Но \"Ямамото\" и икебана от школата \"Кагецу\" гостуват у нас. Официалното откриване на експозицията ще се състои на 11 септември, вторник, от 18 ч., във фоайето пред зала \"София\" на Столичната библиотека. Събитието се организира по повод 30-ите юбилейни дни на японската култура. \"Ямамото\" е най-старият съществуващ днес театър Но в Осака. Включен е в списъка на ЮНЕСКО като нематериално световно културно наследство. Създаден е преди около 650 години и е най-древното запазено сценично изкуство, което се изпълнява до днес без прекъсване и без съществени изменения. \"Кагецу\" следва най-модерното училище за икебана \"Согецу\" в Токио и на Рима Мирска, която през 1995 г. създаде първата Школа за икебана в България. Организаторите на тази съвместна изложба твърдят, че са срещнали много подобия в тези изкуства: * и двете са възникнали преди повече от 6 века; * запазили са своята идентичност днес благодарение на невероятния естетически афинитет към изкуствата на японеца и уважението към миналото; * те живеят, защото стъпват на традицията и я развиват в контекста на настоящето; * театър Но цели максимално въздействие с минималистични похвати; * основни естетически изисквания на \"Согецу\" са простота на формата, пестеливост на материала, чистота на линията, искреност на вложеното чувство; * и театър Но, и икебана, както и други изкуства, като хайку и чайна церемония, са повлияни от философията на Дзен будизма. На изложбата с вход свободен се очаква да присъстват както ценители, така и всички желаещи да усъвършенстват вкуса си към красивото и чувството за прекрасното. \"Некрасивото е недопустимо\" - това е девизът, под който живее и се развива японското общество през своя Златен век. Експозицията ще може да бъде разгледана до 17 септември.", "date": "2019.09.09", "title": "Маски от театър Но гостуват в столицата"}
{"url": "https://duma.bg/rezultati-n199203", "text": "V кръг Група А: Англия - България 4:0 2:0 Кейн (24 и 50-д) 3:0 Стърлинг (55) 4:0 Кейн (73); Косово - Чехия 2:1 0:1 Шик (16) 1:1 Муричи (20) 2:1 Войвода (66). 1. Англия 3 3 0 0 14:1 9 2. Косово 4 2 2 0 7:5 8 3. Чехия 4 2 0 2 6:8 6 4. Черна гора 4 0 2 2 3:10 2 5. България 5 0 2 3 5:11 2 VI кръг: утре, 21.45: Англия - Косово; Черна гора - Чехия. Група В: Литва - Украйна 0:3; Сърбия - Португалия 2:4. 1. Украйна 13 т. 2. Португалия 5 3. Люксембург 4 4. Сърбия 4 5. Литва 1. VI кръг: утре, 21.45: Литва - Португалия; Люксембург - Сърбия. Група С: Естония - Беларус 1:2; Германия - Холандия 2:4. 1. Северна Ирландия 12 т. 2. Германия 9 3. Холандия 6 4. Беларус 3 5. Естония 0. VI кръг: днес, 21.45: Естония - Холандия; С. Ирл. - Германия. Група D: Гибралтар - Дания 0:6; Ейре - Швейцария 1:1. 1. Ейре 11 т. 2. Дания 8 3. Швейцария 5 4. Грузия 3 5. Гибралтар 0. VI кръг: снощи: Грузия - Дания; Швейцария - Гибралтар. Група E: Словакия - Хърватия 0:4; Уелс - Азербайджан 2:1. 1. Унгария 9 т. 2. Хърватия 9 3. Уелс 6 4. Словакия 6 5. Азербайджан 0. VI кръг: днес, 19.00: Азербайджан - Хърватия; 21.45: Унгария - Словакия. Група F: Фарьорски острови - Швеция 0:4; Норвегия - Малта 2:0; Румъния - Франция 1:2. 1. Испания 15 т. 2. Швеция 10 3. Норвегия 8 4. Румъния 7 5. Малта 3 6. Фар. о-ви 0. VI кръг: снощи: Румъния - Малта; Испания - Фар. о-ви; Швеция - Норвегия. Група G: Израел - Македония 1:1; Австрия - Латвия 6:0; Словения - Полша 2:0. 1. Полша 12 т. 2. Австрия 9 3. Словения 8 4. Израел 8 5. Сев. Македония 5. 6. Латвия 0. Група Н: Исландия - Молдова 3:0; Турция - Андора 1:0; Франция - Албания 4:1. 1. Франция 12 т. 2 Турция 12 3. Исландия 12 4. Албания 6 5. Молдова 3 6. Андора 0. VI кръг: утре, 21.45: Албания - Исландия; Франция - Андора; Молдова - Турция. Група I: Кипър - Казахстан 1:1; Сан Марино - Белгия 0:4; Шотландия - Русия 1:2. 1. Белгия 15 2. Русия 12 3. Казахстан 7 4. Шотландия 6 5. Кипър 4. 6. Сан Марино 0. VI кръг: днес, 21.45: Русия - Казахстан; Сан Марино - Кипър; Шотландия - Белгия. Група J: Армения - Италия 1:3; Босна и Херцеговина - Лихтенщайн 5:0; Финландия - Гърция 1:0. 1. Италия 15 т. 2. Финландия 12. 3. БиХ 7 4. Армения 6 5. Гърция 4 6. Лихтенщайн 0. VI кръг: снощи: Армения - БиХ; Финландия - Италия; Гърция - Лихтенщайн. ЦСКА-Сф - Поморие 1:0 Соу (67); Царско село - Струмска слава 1:0 Минчев (89-д); Локо Пд - Рилски спортист 4:0 1:0 Ожболт (55) 2:0 Карагарен (67) 3:0 Ожболт (71) 4:0 Алмейда (85); Локо Сф - Ком Годеч 9:1; Дунав - Академика Клинчени (Рум) 0:3; снощи: Левски - ФК Емирейтс (ОАЕ). Футбол по БНТ 3 21.35 Северна Ирландия - Германия Баскетбол, СП в Китай 15.20 САЩ - Бразилия по Евроспорт 1 Снукър 9.25 \"Мастърс\" в Шанхай Колоездене 14.00 Обиколка на Испания (XVI етап)", "date": "2019.09.09", "title": "Резултати"}
{"url": "https://duma.bg/aleya-na-knigata-s-rekorden-broy-knigorazprostraniteli-n199221", "text": "Седмото издание на най-голямото пътуващо изложение в страната \"Алея на книгата\" пристига в София и започва на 10 септември, като официално начало ще бъде дадено в Литературния кът на събитието (до паметника на Алеко Константинов) с участието на Джаз формация \"София\". Книжното изложение на открито вече успешно премина през Пловдив и Варна и е част от Календара на културните събития на Столичната община. Белите шатри традиционно ще очакват читателите и приятелите на книгите в пешеходната част на булевард \"Витоша\", от пресечката с бул. \"Патриарх Евтимий\" до ул. \"Узунджовска\". Алеята ще продължи до 15 септември с работно време всеки ден от 10 до 20 ч.  Тази година изложението е с рекорден брой изложители - над 70 от водещите български издателства и книгоразпространители ще представят новите си заглавия в общо 23 шатри. Както всяка година, Литературният кът на Алеята ще бъде сцена на богата културна програма, включваща премиери на книги, срещи с автори, издатели и преводачи, игри и работилници за деца. Достъпът до програмата е свободен.   \"Артлайн Студиос\", \"ICU\", \"Агата-А\", \"Алтера\", \"АМГ\", \"Асеневци\", \"Атеа\", \"Бард\", \"Букборд\", \"Букохолик\", \"Бяло Братство\", \"Вакон\", \"Гринуич\", \"Дамян Яков\", \"Дъбови листа\", \"Еднорог\", \"Емас\", \"Ера\", \"Ергон\", \"Еуниката\", \"Жанет-45\", \"Жануа 98\", \"Жар - Жанет Аргирова\", \"Захарий Стоянов\", \"Ибис\", \"Ина\", \"Инле\", \"Кибеа\", \"Клевър Бук\", \"Клет-Анубис-Булвест 2000\", \"Коала прес\", \"Колибри\", \"Кръгозор\", \"Лабиринт\", \"Лексикон\", \"Летера\", \"Лира принт\", \"Локус/Интенс\", \"Милениум\", \"Мусагена\", \"Пан\", \"Парадокс\", \"Пергамент прес\", \"Персей/Изида\", \"Плеяда\", \"Посоки\", \"Потайниче\", \"Прес\", \"Про бук\", \"Прозорец\", \"Просвета\", \"Рибка\", \"Рива\", \"Сиби\", \"Сиела\", \"Слънце\", \"Списание 8\", \"ТАТ Криейтив\", \"Тип-топ прес\", \"Труд\", \"Унискорп\", \"Фама\", \"Фокс бук кафе\", фондация \"Калпатару\", \"Фют\", \"Хартиен свят\", \"Хелиопол\", \"Хермес\", научи ДУМА от Моника Димитрова, пиар на асоциация \"Българска книга\", организатор на събитието.  ", "date": "2019.09.09", "title": "\"Алея на книгата\" с рекорден брой книгоразпространители "}
{"url": "https://duma.bg/razkriha-lechebnite-svoystva-na-vodkata-n199211", "text": "Медици разкриха лечебните свойства на водката, за която смятат, че е ефективен начин за борба с остеохондрозата. При обостряне на това заболяване (увреждане на междупрешленните дискове) се препоръчва да се правят компреси с алкохолното питие. Съобщава се, че те ще помогнат за облекчаване на отоците, а също така затоплят засегнатата област и по този начин намаляват болката. За процедурата експертите препоръчват водката да се смеси с мед. След това разтворът трябва да се нанесе върху възпаленото място и да се увие с целофан и топъл плат или шал. Добре е такъв компрес да се държи възможно най-дълго, но оптималното време е два часа, пише \"МедикФорум\", цитиран от РИА Новости. Отбелязва се, че остеохондрозата, причислена към \"болестите на нашето време\", засяга всеки трети жител на Земята. Хората с тази диагноза изпитват болки в гърба и врата, които може да се разпространят в раменете, ръцете и дори в главата. Съществува опасност неправилните упражнения или диета да влошат нещата. Хората с остеохондроза не трябва да употребяват алкохол и цигари, тъй като притокът на кръв през съдовете може да се забави.", "date": "2019.09.09", "title": "Разкриха лечебните свойства на водката"}
{"url": "https://duma.bg/falstart-za-aoiyama-v-tokio-n199204", "text": "Даниел Иванов-Аоияма започна със загуба есенния турнир по сумо в Токио. Българинът, който участва с ранг \"маегашира-1\", отстъпи на \"одзеки\" Гоеидо с хватката ошидаши. 33-годишният борец от Елхово излиза днес срещу \"секиваке\" Такакейшо. Първата изненада в японската столица вече се получи, след като Великият шампион Хакухо падна от Хокутофуджи с технниката йорикири. Другият Йокодзуна Какурю се справи на старта с Ендо.", "date": "2019.09.09", "title": "Фалстарт за Аоияма в Токио"}
{"url": "https://duma.bg/kobrata-redi-mach-s-povetkin-n199205", "text": "Кубрат Пулев има предложение за следващ съперник на ринга. Той е в търсене на опонент за мач през есента, като \"Скай Спортс\" твърди, че има оферта да се бие с едно от най-големите имена в тежка категория - Александър Поветкин. Двубоят може да бъде насрочен за 7 декември в Саудитска Арабия. Това означава, че ще е в картата на подгряващите битки за реванша за световните титли между Антъни Джошуа и Анди Руис. Именно с победителя от битката между британеца и мексиканеца българският боксьор ще се изправи в директен сблъсък за световната титла във версия IBF. Тази среща трябва да се случи най-късно до 31 май 2020 г.", "date": "2019.09.09", "title": "Кобрата реди мач с Поветкин"}
{"url": "https://duma.bg/lekler-i-ferari-biha-mertsedes-i-v-italiya-n199206", "text": "Шарл Леклер триумфира и за Гран при на Италия във Формула 1 с време 1:15:26,665 часа. Френският пилот на Ферари тръгна пръв и удържа атаките на Мерцедес, за да запише втори пореден успех след този в Белгия преди седмица. 21-годишният монегаск сложи точка на 10-годишната суша без победа за \"Скудерията\" на домашната писта \"Монца\". Той първо се бори успешно 42 от общо 53 обиколки с Люис Хамилтън, който изпусна завой, а впоследствие и второто място, отишло за съотборника му Валтери Ботас. Финландецът също притиска Леклер, но не успя да го изпревари и финишира на 0,835 сек. Хамилтън пък влезе в бокса за нови гуми, с които заслужи точка за най-бърза обиколка, и беше по-бавен с 35,199 секунди за третото място. Все пак британецът остава начело с 284 т., пред Ботас 221, Макс Верстапен (Хол, Ред Бул) 185 и Леклер 182. При конструкторите Мерцедес води с 505 т., пред Ферари 351, Ред Бул 266 и др. Следващото състезание е в Сингапур на 22 септември.", "date": "2019.09.09", "title": "Леклер и Ферари биха Мерцедес и в Италия"}
{"url": "https://duma.bg/pozitivi-za-grisho-sled-us-open-n199207", "text": "Григор Димитров извлича доста позитиви от Откритото първенство на САЩ. Най-добрият ни тенисист беше спрян на 1/2-финал от руснака Данийл Медведев с 6:7 (5), 4:6, 3:6, като реално няколко ключови точки решиха изхода на мача. За пръв път обаче този сезон българинът стига толкова далеч на турнир, като в Ню Йорк записа 5 победи, една от които служебна. Най-положителното за хасковлията е, че контузията в дясното му рамо е отшумяла и не му пречи да играе. \"Той имаше 40% разкъсване на мускула в раменната става и за момента няма абсолютно нищо. Може би това е една от причините така да бъде по-освободен и да играе с по-голямо желание\", каза бащата на Гришо Димитър Господинов, след като беше удостоен със званието почетен гражданин на Хасково. \"Не мисля, че резултатът срещу Медведев отразява реално случилото се на корта. Той игра добре, бори се много и бе особено добър в ключовите моменти. Не искам да съм твърде самокритичен. Това бяха две страхотни седмици, първият ми 1/2-финал тук. Дадох всичко от себе си, но не бях достатъчно добър в решаващите моменти. Особено на сетбол в първия сет, знаех какво ще направи, но той се справи. Можех да се представя по-добре в определени моменти. Ако бях успял да взема сетбола, вторият сет щеше да е доста различен\", каза Димитров. Той заслужи $960 000 от наградния фонд, а при успех над Медведев щеше да си подсигури $1,9 млн. Гришо спечели и 710 т., с които днес ще прогресира с 53 места до №25 с 1432 т. Това е и най-големият скок на тенисист от топ 100. По спечелени пари от наградни фондове за сезона Димитров се изкачва с 26 места до №16 с $1,69 млн. По пътя за финалния \"Мастърс\" в Лондон Димитров събра 1297 т., с които прогресира с 50 позиции до №25. В момента осми е Кей Нишикори (Яп) с 2180 т. В Ню Йорк снощи на финала при мъжете излязоха Рафаел Надал и Медведев. 23-годишният руснак е дебютант в такава фаза, докато испанецът гони 19-и трофей. При жените титлата заслужи играещата за Канада румънка Бианка Андрееску, която наби Серена Уилямс (САЩ) с 6:3, 7:5. Американката изпусна 24-ти Мейджър трофей, като загуби 4-ти пореден финал в Шлема. 19-годишната талантка пък е първата, която успява да спечели титла от най-високо ниво за Канада. Тя заслужи $3,85 млн., а 37-годишната Уилямс взе $1,9.", "date": "2019.09.09", "title": "Позитиви за Гришо след US Open"}
{"url": "https://duma.bg/balgariya-tarsi-talant-s-parvo-shou-za-sezona-n199209", "text": "Шоуто, вписано сред рекордите на Гинес, ще има своя първи спектакъл на дарованията утре, 10 септември, от 19 ч. в Kino & Bar Cabana в столицата. Феновете ще се срещнат с водещите и журито на откриващото събитие за шестия сезон на риалитито. Първите 100 души, регистрирани на сайта http://talant.btv.bg, ще спечелят двойни покани за представлението.", "date": "2019.09.09", "title": "\"България търси талант\" с първо шоу за сезона"}
{"url": "https://duma.bg/predstavyat-v-sofiya-koloriten-budzhak-n199210", "text": "Второто издание на литературния алманах \"Колоритен Буджак\" ще бъде представено на 14 септември, в 15 ч., в Националния етнографски музей в София (ул. \"Московска\" 6А, ет. 2, зала 19). Книгата съдържа десетки произведения - поезия и проза на хора, живеещи в тази част от територията на Бесарабия, която вече два века е дом на наши сънародници. Изданието е факт благодарение на фонд \"Български дух\" - млада организация на българи от Молдова. Първият брой на алманаха под името \"Бесарабски гердан\" предизвика голям интерес миналата година. Вторият освен на родния ни език отвори страниците си и за онези, които пишат на руски, румънски и гагаузки. Представянето на алманаха в българската столица ще бъде придружено с изложба картини на бесарабската поетеса Таня Танасова. От дружество \"Родолюбец\" канят всички, които имат интерес, да заповядат, за да се потопят в приятната и задушевна атмосфера на събитието в събота.", "date": "2019.09.09", "title": "Представят в София \"Колоритен Буджак\""}
{"url": "https://duma.bg/urok-po-futbol-n199208", "text": "Англия изнесе урок по футбол на България в евроквалификация от група А. \"Трите лъва\" биха с 4:0, като дори не разгънаха огромния си потенциал. Момчетата на Гарет Саутгейт доминираха над тези на Красимир Балъков по динамика, владеене на топката, физика и т.н. Новият селекционер на \"лъвовете\" остава без точка, като загубата му беше трета поредна. Всъщност нашият тим е в една от най-черните си серии, защото вече осем мача няма успех. Пред 82 605 души на ст. \"Уембли\" индивидуалните грешки повалиха българите. А над всички беше забилият хеттрик капитан на англичаните Хари Кейн (24, 50-д и 73-д). Той асистира и за другия гол, дело на Рахийм Стърлинг (55). При първото попадение Пламен Илиев реши да изнася топката с късо подаване към Васил Божиков, който се засуети и Стърлинг открадна, за да я поднесе на безмилостния Кейн. В началото на второто полувреме, след като абсолютният дебютант Вандерсон изпусна да изравни, дойде и мощният удар на четвъртите от Мондиал 2018. Низвергнатият в ЦСКА-Сф Николай Бодуров спъна Маркъс Рашфорд, а реферът Марко Гуида (Ит) свири първата дузпа, която таранът на Тотнъм не пропусна. Стърлиг пък се разписа след контра, започната заради сгрешен пас на Бодуров, а вторият наказателен удар беше свирен за фаул на Кристиян Димитров срещу Кейн. Последният оформи 13-ата поредна победа на англичаните в евроквалификации, като те се изравниха на второ място по този показател с Испания. Лидер с 15 е Чехия. \"Това бе урок по динамика, по модерен футбол и импровизация. Просто в отделни моменти не успяхме да отговорим на тази динамика на англичаните. Може да звучи странно, но в по-голямата си част тази концепция, с която играхме, функционираше. От начина, по който играха футболистите, съм доволен въпреки тежката загуба. Бодуров си свърши работата, направи нелепа дузпа и го извади малко от равновесие. Извадих го, защото имаше жълт картон и не исках да оставаме с 10 души. Доста далеч сме от английския футбол, но трябва да работим. Това е пътят, друг няма. И четирите гола са вкарани от наши грешки. Този футбол, който видяхме от страна на Англия, ако искаме да го постигнем, трябва да започнем отнякъде. Сега беше добро начало\", смята Балъков. \"Изтървахме четири голови положения. Получи се, но за да наложим този стил, се изисква търпение. Срещу такива отбори допускаш грешка и те наказват. Те играят в топотбори в големи първенства. Тренират на високо ниво и затова са такива. Можехме да вземем нещо по-достойно, но не се получи. Рецепта няма, случва се, сбъркахме. Клубните отбори трябва да изграждат по 2-3 години треньорите, не да се сменя стилът, като се обърне каруцата. Оставете човека (Балъков) да работи на спокойствие. Адмирирам да се даде време на треньора да си работи спокойно. Няма какво да се лъжем, нямаме шансове да се класираме от групата. Ще чакаме шанса през март и дано да успеем да го сторим чрез баражите в Лигата на нациите\", каза капитанът Ивелин Попов. \"През по-голямата част от мача играхме добре и съм доволен. Осъществихме контрол на играта, с динамика успявахме да създадем пространства. Въпреки резултата, не ни беше лесно и определено беше труден мач\", смята Гарет Саутгейт.", "date": "2019.09.09", "title": "Урок по футбол"}
