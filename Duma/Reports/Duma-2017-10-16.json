{"url": "http://duma.bg/node/154292", "text": "Според оценки на бизнеса 70% от обществените поръчки в България са нагласени. Това обяви вчера председателят на УС на Асоциацията на индустриалния капитал в България (АИКБ) Васил Велев. Той отбеляза, че в борбата с корупцията, която е една от спънките в развитието на бизнеса, нямало видим напредък.  \nКато басейн, пълен със сярна киселина, определи бизнес средата в страната председателят на сдружение \"Произведено в България\" Кънчо Стойчев. По неговите думи властта непрекъснато говори за някакви успехи, но реално бизнес средата не се подобрява. Според Стойчев административната тежест е на безобразно равнище,  контролните органи са много, но контрол на практика няма.     \n", "date": "2017.10.16", "title": "70% от обществените поръчки били нагласени  "}
{"url": "http://duma.bg/node/154279", "text": "На осем от десетима души, задържани тази събота в Русе, са повдигнати обвинения за участия в организирана престъпна група, за държане на огнестрелно оръжие и боеприпаси. Говорителката на главния прокурор Румяна Арнаудова припомни, че групата бе задържана при спецакция за рекет и разпространение на наркотици. \nВ ареста остават Трифон Трифонов, Александър Вълков, Маноел Манов, Милен Влахов, Калоян Димитров, Цветелина Стоилова и Илия Стоилов. За лидер на бандата се сочи собственикът на нощни заведения и заложни къщи в Русе Илия Стоилов, чийто брат е депутатът от \"БСП за България\" Георги Стоилов. Маноел Манов пък е син на началника на КАТ в Русе Михаил Манов. Групата е действала от 2015 г. \nПри претърсванията в офиси, автомобили, заложна къща и нощен клуб, регистрирани на съпругата на Илия Стоилов, са открити 4 метални палки, 3 пистолета, патрони, артилерийски гръм, което представлява 400 грама тротил. Освен за незаконно притежание на оръжие срещу петима от групата е повдигнато и обвинение за отвличане. Разследването продължава, допълни Арнаудова.  \nДепутатът Георги Стоилов коментира, че не е в течение на бизнеса на брат си. Той обясни, че от месец не се е чувал с роднината си и е изненадан от случилото се. Корнелия Нинова заяви, че Георги Стоилов ще даде обяснения пред Изпълнителното бюро на БСП утре. \"Веднага извиках колегата и разговаряхме. Той ми каза, че това е набеждаване и няма нищо общо. Във вторник свиквам ИБ и парламентарната група, ще говорим него и ще ви кажем какво решаваме\", обясни тя.     \n", "date": "2017.10.16", "title": "Oсем русенци с обвинения за рекет и наркотици"}
{"url": "http://duma.bg/node/154280", "text": "Десетки изпълнители от всички възрасти взеха участие в Осемнадесетия фестивал на Патриотичната и антифашистка песен \"Сребърни чучулиги\" и в Петнадесетия фестивал на Фронтовата песен \"Альоша\" в събота и неделя в централата на БСП на ул. \"Позитано\" 20.  \nУчастниците бяха поздравени при откриването от общинския съветник от БСП Борис Цветков, който припомни, че двата фестивала са любими, масови, уникални, с участници от цялата страна и от чужбина. \"Заедно пеем любими песни както от България, а така също заедно пеем и песните на руския народ и на други народи. На откриването на фестивалите присъстваха и зам.-председателят на парламента Валери Жаблянов и лидерът на столичните социалисти Калоян Паргов.   \n", "date": "2017.10.16", "title": "Десетки се събраха на фестивалите \"Сребърни чучулиги\" и \"Альоша\""}
{"url": "http://duma.bg/node/154281", "text": "Културни дейци от областите Велико Търново и Търговище се оплакаха от липса на достатъчно финансиране и слаба държавна политика. Те поставиха вижданията си за развитието на културата и дадоха своите препоръки към депутатите от \"БСП за България\" Петър Кънев и Марияна Бояджиева и представителите от Съвета по култура и медии към НС на БСП Иван Токаджиев, Боян Ангелов и Емил Бехар. Целта на срещата бе да се изготвят препоръки към управляващите, които вероятно и в новия бюджет за 2018 г. ще заложат не повече от 0,5% за култура. \nЦелта на поредицата от подобни разговори е културата да заеме водещо място в развитието на страната и да стане стратегическа за България, заяви Бояджиева пред директори на културни институции, творци, музейни работници, музиканти, учители, читалищни дейци и общественици. Тя припомни, че последното увеличение на парите за култура е било през 2014 г., когато управляваща е била БСП. \nТокаджиев открои като основен проблем липсата на финансиране за култура и замазването на очите с малки увеличения. Според него всички пари, които държавата отделя за сферата, отиват преди всичко за заплати, вместо за развитие. \nНа срещата бяха направени десетки предложения. Културните дейци настояват за държавно финансиране и на общинските музеи, повече средства за читалищата, възстановяване на връзката между образование и култура. Предложено беше и изготвяне на държавна стратегия за финансиране на няколко културни средища в България и създаване на програма за тяхното развитие. Културните дейци настояха за целенасочена държавна политика в сферата на културата във всяко населено място. \n    \n", "date": "2017.10.16", "title": " Културни дейци се оплакват от слаба държавна политика"}
{"url": "http://duma.bg/node/154282", "text": "Ниски заплати, стари и изпокъсани униформи и решението за закриване на 12 пожарни служби в страната изкараха огнеборците на национален протест тази събота в столицата. Пожарникарите настояват заплатите им да бъдат повишени с поне 15% и изчислиха, че заложените в новия бюджет 55 млн. лв. ще вдигнат доходите им само с 5 на сто. Те искат повече финансиране за поддръжката на телефон 112, по-добро оборудване и по-добри условия на труд. На протеста отново бе припомнено, че пожарните служби у нас са 211, но щатните бройки в тях не са запълнени.  \nПротестиращите се събраха пред сградата на МВР и настояха за среща с вътрешния министър Валентин Радев. Той все пак слезе при тях, но заяви, че не разбира защо протестират, след като от 1 януари им вдигали заплатите. По думите му си имало професионално ръководство, което е преценило, че трябва да бъдат съкратени 12 пожарни служби. Според Радев било \"здравословно да има 10% незаети пожарникарски щатни бройки\". \n\"Не би трябвало да има такъв протест. България е на първо място по брой пожарникари на глава от населението, поради което трябва да ги намалим и да увеличим доброволните отряди\", смята министърът. Той отчете, че новите пожарни са над 450. \"За 2 години са дадени 300 млн. лв. Сега има договори за 100 млн. лв. Бюджетът на МВР сега е 1,2 млрд. лв., от които 100 млн. отиват за пожарни, 1 млрд. остават за заплати\", започна да смята Радев. \nОт Националния синдикат на пожарникарите и спасителите \"Огнеборец\" определиха предвиденото за догодина увеличение на заплатите като неудовлетворително. Президентът на синдиката Венцислав Станков нарече политиката на политическото ръководство на МВР неадекватна и отново настоя за минимум 15-процентно увеличение на възнагражденията. \nПротестното шествие на пожарникарите в София стигна и до финансовото министерство, което според недовостващите стои зад изискването за закриването на пожарни. Засега не е ясно кои служби ще бъдат закрити, синдикатите имат информация за Боровец и Пампорово. Както ДУМА вече писа, кметът на Самоков защити планинската пожарна служба. \nПожарникарите се опасяват, че закриването ще затрудни възможностите за реакция при инцидент в натоварените зимни курорти. Те предупреждават, че пожарните коли ще се придвижват за повече от час в зимни условия след сигнал за пожар в курортите, докато сега пристигат за 20 минути. \nРадев твърди, че държавата няма да съкращава пожарникари от закритите служби, а ще ги премести в други градове. Пожарникарите твърдят, че този ход ще намали драстично доходите им, защото ще увеличи разходите им за квартира и транспорт. \n    \n", "date": "2017.10.16", "title": "Огнеборците излязоха на протест срещу закриването на служби "}
{"url": "http://duma.bg/node/154283", "text": "Сергей Станишев получи подкрепа от съпартийците си за нов мандат начело на Партията на европейските социалисти. Предложението бе анонсирано от Корнелия Нинова, която подчерта, че той е дал съгласие за подобен ход. Номинацията на Станишев бе подкрепена от 93 членове на Националния съвет на БСП, само двама се въздържаха, никой не бе \"против\". Официално номинацията ще бъде направена на предстоящия конгрес. \nВ социалните мрежи лидерът на ПЕС благодари за доверието и за широката подкрепа. \"Ще се радвам да получа гласовете и на делегатите на Конгреса на нашата партия. Това означава, че сме заедно в битката за по-справедлива и социална Европа. Номинацията е огромна отговорност. Наясно съм, че това е труден момент за Европа и за европейската социалдемокрация. Но в този ключов за ЕС момент именно социалдемокрацията дава правилните решения: за повече публични инвестиции, за повече солидарност и работни места, за повече шансове за младежите и децата на Европа\", написа той. Станишев допълва, че до евроизборите през 2019 г. предстоят тежки политически битки за левицата като алтернатива на десните: \"да извоюваме Социален план за Европа и бюджет не на ограниченията, а на растежа и перспективата; да върнем отново сигурността и надеждата в европейския проект\". \nСтанишев анонсира, че през декември Съветът на ПЕС ще излезе със своята алтернативна Прогресивна визия за бъдещето на Европа. \"В момента се пише новата история на Европа. А нашата партия, която има значителен принос за присъединяването на България към ЕС, трябва отново да е двигател за активна и достойна позиция на страната ни в разговора за бъдещето на Съюза\", категоричен е социалистът.   \n", "date": "2017.10.16", "title": "Националният съвет номинира Станишев за нов мандат начело на ПЕС"}
{"url": "http://duma.bg/node/154284", "text": "БСП ще сезира Конституционния съд за оставката на Делян Добрев като депутат. В речта си Корнелия Нинова заяви, че редица конституционалисти твърдят, че оставка не се гласува - констатира се само дали е дадена доброволно. Според нея управляващите са погазили законите и Конституцията, като са оставили Добрев в НС, за да не тръгне, че следват и други. \"Има ли теоретична опасност оставането на Делян Добрев в парламента, в нарушение на Конституцията, да доведе до много тежки последици, защото той и в момента гласува законите на страната? Ако КС се произнесе, че мястото му не е там  - какви са последиците за парламентаризма, за държавата, за хората, които тези закони засягат? Това не е битов въпрос. Това е въпрос на държавност\", обясни Нинова. \nЛидерът на БСП припомни, че депутатите от левицата внасят и закон, в който се забраняват роднинските назначения и грижата за държавната и общинска собственост. Според нея водеща в него е грижата за държавната и общинска собственост. \"За тях корупцията не е престъпление. Изхождат от това, че корупцията не е престъпление, че тя е административно нарушение, че тя се наказва с глоба\", атакува тя управляващото мнозинство.  \n    \n", "date": "2017.10.16", "title": "Проверяват в КС оставката на Делян Добрев"}
{"url": "http://duma.bg/node/154285", "text": "На 28 октомври от 10 ч. зала 1 на НДК ще събере хиляди социалисти за заседание на 49 конгрес на БСП. Дневният ред включва три точки. \"БСП - алтернатива за България\", \"Председателство на Съвета на ЕС - възможност за България\" и \"Бюджет 2018 - икономика, доходи, справедливост\" са темите, които ще обсъждат делегатите. Докладчик по първата точка е Корнелия Нинова, по за другите две - Сергей Станишев и Драгомир Стойнев. \nДали и кога трябва да има заседание на конгреса бе една от най-дълго и буйно дискутираните теми на съботното заседание на Националния съвет на партията. В залата се чуха гласове, че няма как толкова спешно за 2 седмици активът да бъде информиран с документите, нито пък да се направи качествена организация. Димитър Дъбов предложи точката за свикване на конгрес изцяло да отпадне от програмата на пленума. Подкрепиха го 50 души, 54 гласуваха против, двама се въздържаха. Близо час обаче отнеха дебатите около дневния ред на пленума. \nСтрастите се поуспокоиха след речта на  Корнелия Нинова и доклада й за актуалната политическа обстановка и задачите пред БСП. Излизането на журналистите от залата също спомогна за въвеждането на повече ред, тогава обаче започнаха и разпалени разисквания около датата и темите на евентуалния конгрес. \nЯвор Куюмджиев предложи висшият партиен форум да се проведе след 3 месеца. Той възрази, че е абсурдно делегатите да гласуват бюджет, който не е приет от бюрото и НС.  \n\"От вас знам, че сме се затворили в себе си, че бюрото налага решенията си, че ПГ изпълнява политически решения. Също от вас съм чувала, че важните решения не се обсъждат в партията и структурите. Нека да не сме ние, ИБ и НС, които решаваме тези важни теми. Да се чуе мнението на хората. Може партията да мисли нещо друго. Не разбирам аргументите, че не е тема за конгрес\". С тези думи Нинова мотивира свикването на Конгрес, на който да бъде представена политическата алтернатива на БСП за бюджета. \nЧуха се и призиви вместо бюджета делегатите да обсъждат организационното състояние на партията и резултатите от частичните избори. Вътрешната опозиция добави, че няма как всеки делегат да разбира от европредседателство, а тази тема и бюджетът били отговорност на ИБ на БСП. Валери Жаблянов определи текстовете на управляващите за европредседателството като \"ученически компилиран документ\". Нинова припомни, че в Националния съвет е създадена специална комисия, която да определи приоритетите, които страната трябва да има по време на председателството. \nРумен Овчаров заяви, че единствената тема на предстоящия конгрес трябва да бъде свалянето от власт на ГЕРБ и Бойко Борисов. Според него това е най-важното, а останалите въпроси могат да бъдат съпътстващи, но не и основен акцент, тъй като са дребнотемие. Той призова съпартийците си да избистрят алтернативната философия на управление на държавата. \"ГЕРБ замени демокрацията с разпределяне на порции на всички нива. Каква е нашата различна философия, какво предлагаме?\", попита той. Овчаров опонира на прозвучалата теза, че конгресът трябва да се измести с месец два и да бъде посветен на организационни въпроси. \"Не можеш да вървиш напред, като отваряш непрекъснато фронтове. Не можеш да вървиш и на инат\", добави той. Овчаров смята, че вътрешните проблеми ще се решат, когато БСП дойде на власт. Овчаров призова Нинова да внимава с обкръжението си и й напомни да не се самозалъгва, че е единствена най-умна. \"Нямам претенции, че съм най-умната, но това не е въпрос на ум, а на слух - дали чуваш какво ти говори народът. Искаме да извадим БСП от това общо блато на маскарлъка и да покажем, че сме различни\", отговори му задочно Нинова ден по-късно по БНР. Тя обясни, че в НС има група, която иска колаборация с ГЕРБ. \"Това мина през предложение Деница Златева да е министър в кабинета на Борисов. След това да съм председател на парламента с мнозинство на ГЕРБ. Това се отхвърли, но групата продължава да настоява за сътрудничество с ГЕРБ. Другата група стоим на позиция, че това би било вредно не само за БСП и за тези 1 млн. души, които са ни припознали като алтернатива на ГЕРБ, но и за държавата. Това е сговор на политическото статукво за собствена изгода, а не за работа за хората\", обясни Нинова. \nВ крайна сметка за предложената от ИБ дата на конгреса гласуваха 66 делегати, против се обявиха 34, а седем се въздържаха. Надделя мнението, че БСП трябва да реагира превантивно, а не да чака позициите на ГЕРБ по бюджета. Социалистите ще представят и собствената си визия за приоритетите на председателството. Определени бяха комисиите за изготвяне на политическа резолюция и конгресните документи. \n6 часа продължи съботният пленум. Последната част бе посветена на бъдещето на левите печатни и електронни издания. Докладчик бе ръководителят на специалната работна група и депутат Милко Недялков. Левицата има планове да засили онлайн присъствието си, както и координацията между ДУМА, \"Ново време\" и \"Съвременен показател\". Докато я има БСП, ще има и ДУМА и докато има ДУМА, ще има и БСП, увери Корнелия Нинова.   \n", "date": "2017.10.16", "title": " Конгресът на БСП ще заседава на 28 октомври  "}
{"url": "http://duma.bg/node/154287", "text": "Народният представител от \"БСП за България\" Нона Йотова и зам.-председателят на СОС Милка Христова ще проведат приемна за граждани утре от 15 до 17 часа. Те ще бъдат на разположение на софиянци в постоянната приемна на БСП в София на ул. \"Леге\" №10, етаж 1. Желаещите може да се запишат предварително на телефон 02/987 20 86. \n    \n", "date": "2017.10.16", "title": "ПРЕДСТОЯЩО"}
{"url": "http://duma.bg/node/154291", "text": "Учен от БАН е със съществен принос за признаването на българското малцинство в Албания. Това е доц. д-р Веселка Тончева от Института за етнология и фолклористика при БАН. От института изпратиха вчера писмо, в което изразяват разочарованието си, че премиерът Бойко Борисов си приписва заслугите за този акт, без да споменава ключовата роля на БАН. \nВ петък албанският парламент след бурни обсъждания прие закон за защита на националните малцинства, в който се признава съществуването и на българско малцинство. Веднага след това в социалните мрежи Борисов определи случилото се като исторически пробив за България и се похвали с изключителните дипломатически усилия, за да се стигне до успеха. Премиерът благодари и на \"своя приятел\" премиера на Албания Еди Рама и обеща България да подпомага европейската интеграция на страната. \n\"Не прави чест на представителите на правителството да приписват заслугите за този \"исторически пробив за България\" единствено на своите \"изключителни дипломатически усилия\" и дори да не споменат за ключовия принос на БАН и лично на Веселка Тончева\", пишат от института. Оттам припомнят, че цяло десетилетие между 2007 и 2017 г. доц. Тончева посвещава трудове на българските общности в Голо Бърдо, Гора, Мала Преспа и Корчанско. Резултат от нейните експедиции са стотици страници с интервюта, десетки часове аудио и видео записи на всекидневието и празниците им и най-вече публикуваните три части от поредицата \"Българите от Голо Бърдо, Албания\" (2009, 2011 и 2016 г.), в които тя представя историята, религията, обредността, музиката и идентичността на българите в Албания. \"Цялото това събрано знание не само остава за поколенията, но и послужи като опора на българските представители в Европейския парламент, за да аргументират своето предложение за признаването на българското малцинство в Албания - акт, който трябваше да се случи много отдавна\", пишат от БАН. \nУчените припомнят, че причина за задвижването на българската дипломация в тази посока стават именно личните срещи на доц. Тончева с наши евродепутати. Още от началото на своите теренни изследвания в Албания преди 10 г. тя алармира институции и политици за нуждата от признаването на българското малцинство в Албания. \nДУМА припомня, че в първоначалния проект на закона за защита на националните малцинства в Албания се признаваха гръцкото, македонското, влашкото, ромското, египетското, черногорското, босненското и сръбското, но не и българското. Допреди няколко седмици българите, живеещи в страната от векове, нямаха специален статут. Българската общност в Албания реагира, настоявайки от властите да я признаят като отделна малцинствена група. \nСергей Станишев, ръководител на делегацията на българските социалисти в ЕП, заяви, че признаването на българското малцинство в Албания е сериозен успех и нашите сънародници категорично не трябва да бъдат използвани като разменна монета в чужди геополитически сметки или да стават жертва на натиск от кръгове, приближени до Никола Груевски.     \n", "date": "2017.10.16", "title": "Учен от БАН с ключова роля за признаването на малцинството ни в Албания "}
