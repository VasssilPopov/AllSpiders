{"url": "https://duma.bg/iskat-da-se-mahnat-pavetata-ot-bul-tsar-boris-%D1%96%D1%96%D1%96-v-sofiya-n197277", "text": "Един от най-натоварените булеварди в София - \"Цар Борис III\", има нужда от спешен ремонт, а паважната настилка трябва да се замени с асфалтова. За това настояват в позиция от организацията \"Спаси София\". Според тях паветата не са подходяща настилка за булеварди с толкова сериозно движение, тъй като вдигат шум и са източник на замърсяване и кал. Паветата трябва да са в историческия център и по малки улици, където допринасят за създаване и запазване на автентичния дух на София, коментират от организацията. Оттам настояват и за поставянето на камери, които в определени участъци биха могли да измерват не само текущата, но и средната скорост. На всички пешеходни пресичания трябва да се изградят защитни острови за изчакване, с което да се гарантира поне базово ниво на пътна безопасност за хората, препоръчват от \"Спаси София\". ", "date": "2019.08.06", "title": "Искат да се махнат паветата  от бул. \"Цар Борис ІІІ\" в София"}
{"url": "https://duma.bg/vsichki-bolnichni-asotsiatsii-iskat-osvobozhdavane-na-doplashtaneto-n197278", "text": "За освобождаване на доплащането и реални цени на клиничните пътеки настояват Асоциацията на университетските болници, Българската болнична асоциация, Националното сдружение на частните болници, Националното сдружение на областните многопрофилни болници, Сдружението на общинските болници в България по време на съвместна среща.  Реформа във финансовия модел на здравноосигурителната ни система е необходима и ще бъде подкрепена от болниците, но преди демонополизацията на НЗОК трябва да се отговори на няколко основни потребности, които от години са нерешени и са пряко свързани с недостига на финанси, е становището на всички болнични асоциации.   Всички лечебни заведения изразиха готовност и желание да участват в процесите, които ще предшестват дълго чаканата реформа, и да си сътрудничат с МЗ. Обсъдена е и възможността да се създаде федерация на болничните асоциации, подобно на европейски структури, която да участва в преговорите с институциите чрез единна позиция от болниците. Участниците в срещата поставиха и въпроса за забавеното повече от 4 години плащане на т.нар. надлимитна дейност. ", "date": "2019.08.06", "title": "Всички болнични асоциации искат освобождаване на доплащането "}
{"url": "https://duma.bg/ivan-geshev-vidya-partiyni-interesi-v-protestite-sreshtu-nego-n197280", "text": "Единственият кандидат за главен прокурор Иван Гешев излезе с позиция до медиите, свързана с критиките срещу номинацията му за наследник на Сотир Цацаров. В нея той твърди, че има политически натиск, партийни и корпоративни интереси зад протестите и призивите за оттегляне на кандидатурата му.  \"Опитите за политически натиск, за представяне на прокурорите и следователите като втора ръка магистрати, които нямат собствено мнение и гласуват под строй, видимо са мотивирани от партийни, корпоративни и/или лични интереси, различни от тези на българските граждани\", се казва в позицията, разпространена от прокуратурата. Гешев заклеймява \"старанието на някои партии, бизнес кръгове, обвиняеми, подсъдими и/или осъдени лица, както и на техни представители, за пореден път да пробват да изключат професионалната ни общност дори от възможността да изразим мнение за собствения си избор\". Иван Гешев предупреждава, че \"няма да се допуснат персонални атаки срещу магистрати и съдебни служители само и единствено защото са изразили лична позиция. На старанието да бъдат демонизирани отделни магистрати, като прокурор Силвия Соколова, ще бъде отговорено с всички позволени от закона средства, включително и с ясно изразено становище за подкрепа\".", "date": "2019.08.06", "title": "Иван Гешев видя партийни интереси в протестите срещу него"}
{"url": "https://duma.bg/liderkata-na-sestrinskiya-protest-obzhalva-uvolnenieto-si-v-sada-n197279", "text": "Медицинската сестра Мая Илиева, която бе уволнена от болницата \"Аджибадем\" в събота, ще обжалва в съда заповедта за отстраняването си. В нейна защита вече започна петиция, която за по-малко от ден успя да събере над 1200 подписа. Нейни колеги от болницата също подготвят протест в нейна подкрепа на 8 август, стана ясно от социалните мрежи. Вчера много от тях са отишли на работа с протестни лентички.  В подкрепа на Илиева се обяви и омбудсманът Мая Манолова. Тя определи уволнението като опит да се затвори устата, да бъдат сплашени всички медицински специалисти, които протестират за по-добри условия на работа и справедливи възнаграждения. Манолова обяви тревогата си от факта, че се преследват хора, защитаващи гражданските си права. Тя припомни, че това не е първият такъв случай и през последните месеци са мачкани медицински сестри в Пазарджик, Стара Загора, Враца, Русе. Омбудсманът припомни и за подобни ситуации на сплашване извън здравеопазването, като например на борещите се срещу презастрояването на София. Това е опасен рецидив, отмъщение срещу тези, които защитават гражданските си права, коментира Мая Манолова.   Самата медицинска сестра Мая Илиева обяви, че не за първи път работодателят й се опитва да се отърве от нея за последните години. Тя е водила 5 дела срещу болницата, които е спечелила. Илиева обяви, че още преди първия протест на медицинските сестри в болницата е получила телефонно обаждане от д-р Иван Кокалов, вицепрезидент на КНСБ, който й е казал \"да си затваря голямата уста, че лично ще се погрижи да не работи повече в \"Токуда\". \"Единствената причина, поради която мога да бъда уволнена, е да бъда професионално дискредитирана, за да могат синдикатите да дадат съгласието си и да свалят имунитета ми\", коментира Илиева и оспори верността на обвинението, че тя не е вършила професионално задълженията си.  Миналия месец от ръководството на болницата са изпратили нотариално заверено искане до председателя на медицинския синдикат на КНСБ и вицепрезидент на КНСБ д-р Иван Кокалов, с което се настоявало да се снеме защитата срещу уволнение на Мая Илиева. Отбелязвали се и нарушения на трудовата дисциплина, заради които се иска нейното уволнение. Медицинската сестра обеща да побърза с регистрацията на Синдиката на българските медицински специалисти. ", "date": "2019.08.06", "title": "Лидерката на сестринския протест  обжалва уволнението си в съда"}
{"url": "https://duma.bg/domatite-nay-skapi-ot-5-godini-nasam-n197274", "text": "Средната цена на доматите на едро за юли е стигнала близо 1,90 лв. на килограм, сочат данни на Центъра за икономически изследвания в селското стопанство (CAPA). Увеличението е с 40% в сравнение със същия период на миналата година. В магазина пък ръстът е с 14%, или почти 2 лв. за килограм. Очакванията са средната цена за тази година да стигне 2,65 лв., което е с 9% над нивата за последните 5 години. Цената на доматите обаче върви нагоре не само у нас. Положението е същото в цяла Европа, където червеният деликатес поскъпна в началото на юли тази година. Увеличението е с 23% на годишна база и с 4% над средните цени за последните 5 години. Причината за поскъпването е испанският пазар, който е основният производител на домати за прясна консумация в Европейския съюз (ЕС). \"Покачването е заради горещата вълна в последните седмици\", коментира доц. д-р Божидар Иванов. По думите му очакванията са цените на едро да останат относително високи и през август. Нормализирането ще стане евентуално през септември с около 90 евроцента за килограм. И докато от 2014 г. насам световното производство на домати се увеличава с 1% всяка година, у нас то се е свило с 44% от началото на 2019 г. Една от причините е хладната пролет, която забави развитието на растенията. В крайна сметка ще съберем 155 000 тона, прогнозират от САРА - толкова, колкото и преди година. В световен мащаб пък очакванията за тази година са 181 млн. тона, поясни доц. Иванов. Турция произвежда 12 млн. тона всяка година, а Италия и Испания са лидери в класацията със съответно 6,1 млн. тона и 4.8 млн. тона.", "date": "2019.08.06", "title": "Доматите най-скъпи от 5 години насам"}
{"url": "https://duma.bg/muhal-i-propaganda-n197291", "text": "След вчерашната епистоларна проява на кандидата за главен прокурор Иван Гешев, който, както вече всички са наясно, 99,9 процента държи на думата си, в пропагандната технология очевидно се е родил нов жанр. Подкрепа на подкрепата чрез заплаха за използване на \"всички позволени от закона средства\", маскирана с видимо полуграмотни чиновнически клишета. Интересни неща стават ясни от абракадабрата, подписана от Гешев (че не я е писал той, едва ли е нужна аргументация). Като например, че човекът следва като истински послушен отличник фиксацията на просто депутата Пеевски върху Прокопиев и медиите му. Иначе едва ли щеше да се бъзне чак така от публикация в сайт. Ама то затова му викат фиксация и тя затова води до невротични прояви. Разбира се също, че избраният да седне в стола на главния прокурор вече говори, раздава оценки, квалификации и направо си заявява някакви неща \"от името на г-н Сотир Цацаров\". Защо ли? Чак пък толкова идентични фиксации? И понеже напоследък в държавата валят подписки за подкрепа, и понеже напоследък все повече хора, облечени във власт, изричат невъобразими глупости, с които рязко стават за пълен резил веднъж завинаги, и понеже т.нар. единствен кандидат ни заяви, че \"няма да се допуснат персонални атаки\", ще го посъветваме настоятелно да инициира с \"всички позволени от закона средства\" няколко подписки за подкрепа. Примерно, да вземе да подкрепи доскорошната си подчинена Евгения Станкова, рязко дръпнала напоследък в рейтинга заради прякора си Жени Пръскачката. Да се подпишат първи в нейна закрила и той, и Цацаров, че да им светне под перчемите на всички, дето тъй мракобеснически я демонизират във фейсбук, що е то поливна система на парламента и да усетят връз себе си нейната гибелна сила! Че бива ли такова нещо, жената е цял шеф на отдел \"Антитероризъм\" в Спецпрокуратурата, пък те - Пръскачката! И най-важното. За да се изкоренят веднъж завинаги от лицето на републиката всякакви внушения, \"видимо мотивирани от партийни, корпоративни и/или лични интереси, различни от тези на българските граждани\" (извинете за мухлясалия изказ, ама няма как - цитат...), крайно наложително е прокуратурата направо да се хваща и да прави една генерална подписка в Негова защита. По ведомост. И по азбучен ред. Той да получи нагледно доказателство, че де що има прокурор, все е зад гърба му. Каквото и да става, каквото и да върши. Че то \"някой умишлено иска правителството да падне\". Представяте ли си!?!", "date": "2019.08.06", "title": "Мухъл и пропаганда"}
{"url": "https://duma.bg/zapochnaha-spekulatsii-s-tsenata-na-svinskoto-n197275", "text": "До Нова година цената на свинското у нас ще бъде с около 50% по-висока, отколкото е била в началото на 2019 г. Средната му цена ще е 7,50 лв. Това заяви по Би Ти Ви Кирил Вътев от Асоциацията на месопреработвателите в България. Цената вече се е повишила с около 40% от началото на годината досега, и то не само у нас, а в цяла Европа, но ситуацията с африканската чума ще допринесе за още едно поскъпване, каза той. Според него има и лек отлив от консумацията на свинско у нас напоследък, в рамките на около 5%. До дефицит от свинско според него едва ли ще се стигне, по-скоро проблемът е, че целият отрасъл ще пострада и загубите ще са милиардни. Свинското месо у нас поскъпва, а на световния пазар поевтинява, коментира от своя страна пред БНТ председателят на Държавната комисия по стоковите борси и тържищата Владимир Иванов. Според него вдигането на цената у нас е резултат от говоренето за африканската чума. Ситуацията на пазара е много интересна. Има поскъпване с 80 стотинки. От 7,75-7,80 стигнахме до 8,30. Абсолютно спекулативна цена. В същото време паралелно наблюдаваме друг процес - на световния пазар цената на свинското намалява. На Чикагската борса, която е индикатор на пазара, цената е станала от 1,90 към 1,69 долара. Това е изцяло вредна спекула, изцяло е вследствие на създадените страхови настроения в обществото вследствие на многото говорене покрай заболяването\", заяви Иванов. Иванов заяви, че снабдяване на месо има достатъчно и далеч заболяването не е обхванало цялата страна. И най-лошото да стане, не очаквайте драматични изменения на цената, защото ние сме част от много по-голям пазар, много добре урегулиран, свърхконкурентно натоварен и с много добро предлагане на свинско месо, каза още председателят на Държавната комисия по стоковите борси и тържищата.", "date": "2019.08.06", "title": "Започнаха спекулации с цената на свинското"}
{"url": "https://duma.bg/nyama-konflikt-na-interesi-pri-radev-n197281", "text": "Няма конфликт на интереси по отношение на президента Румен Радев и срещу него е прекратено производството по сигнал, установи КПКОНПИ. В сигнала срещу президента се твърдяло, че са налице съмнения за конфликт на интереси и облагодетелстване чрез служебно положение на Румен Радев в качеството му на командир на ВВС. Тогава Десислава Ганчева (в момента Радева) била назначена на два щата, въпреки че вторият - пиар на ВВС, по правилник трябва да се заема от военизирано, а не от цивилно лице. ВВС е плащало наем на жилище, което тя обитава, в което е живял с нея и самият Радев. Радев е закупил жилище през 2010 г. от 143 кв. м. за 168 хил. лв., което е под пазарните цени на имотите за периода в района. През 2005 г. е закупено ведомствено жилище от Министерство на отбраната и едновременно с това неправомерно е ползвано под наем второ ведомствено жилище. Апартаментът е продаден през 2007 г. Според комисията в електронния сигнал, който е бил пуснат от жълт информационен сайт, няма данни за нарушение на отменения Закон за предотвратяване и установяване на конфликт на интереси.", "date": "2019.08.06", "title": "Няма конфликт на интереси при Радев"}
{"url": "https://duma.bg/skapiyat-tok-za-nas-evtiniyat-za-sasedite-n197276", "text": "Повече от 1 млрд. лв. на българските потребители изтичат при експорта на електроенергия за година и с тях се субсидират икономиките на Гърция и Румъния. Около 2 млн. лв. на ден губи държавата заради преференциалните цени за тока от ВЕИ, заяви на последната си пресконференция като шеф на НЕК Петър Илиев. Той се ядосал от фраза на играч на борсата, който казал: \"Ще ви купим тока, а после ще ви продадем и свещите. \"Когато една държавна фирма губи, защото продава под себестойност, трябва да се вземат спешни мерки, които в момента ги няма\", заяви още Илиев.  Все още не знам какви са мотивите за отстраняването ми. В петък, докато бях в отпуск на плажа, ми се обади изпълнителният директор на \"Български енергиен холдинг\" г-н Жаклен Коен да ми каже, че съм освободен от поста\", заяви вчера отстраненият изненадващо изпълнителен директор на \"Националната електрическа компания\" Петър Илиев.  \"Никой не ми е казал къде съм сбъркал. Може да е под натиск на работодателите, вече не знам кой управлява държавната енергетика. Но и на мен се опитваха да ми оказват натиск за провеждане на фиктивни търгове за електроенергия - и от страна на търговци, и от по-висшестоящи, но аз съм отказвал. Нищо не съм спестявал и отдавна говоря, че сега на борсата за ток е по-зле отпреди, когато договорките ставаха под масата и по телефона\", допълни Илиев. Той бе отстранен в петък, но остава на поста до вписването в Търговския регистър на новоназначения Иван Йончев. Жаклен Коен, който минава за кадър на ДПС, бе върнат начело на БЕХ преди две седмици без никакви мотиви за назначаването му на мястото на Петьо Иванов. Йончев също се приема за човек на ДПС. Той беше колега на Коен в борда на директорите на АЕЦ \"Козлодуй\" в последните години и сега двамата поемат ключови държавни енергийни дружества. Илиев отказа да посочи кои са \"по-вишестоящите\", които са му оказвали натиск да провежда нагласени търгове за ток. Каза, че сред тях не бил премиерът, и допусна, че той не знае какво се случва в енергетиката. Не цитира и фирми, които са искали от него да нагласи търг, така че да купят по-евтина енергия от НЕК. \"Затова и си подадох оставката\", коментира Илиев действията си от средата на юни, когато депозира пред съвета на директорите на БЕХ искане да бъде освободен като директор на НЕК по лични причини. Бордът обаче тогава не го освободи, а министър Петкова обясни на няколко пъти пред медиите колко ценен кадър е Илиев и как държавната енергетика не може без него. Какво се е променило за един месец, не става ясно, тъй като в съобщението за отстраняването на Петър Илиев липсват мотиви. \"Аз съм си същият. Никой не ми е казал къде съм сбъркал. Научих за освобождаването си на плажа - миналата седмица бях в отпуск. Доколкото знам, и министър Петкова е в отпуск. Обади ми се г-н Коен, и то след като на сайта на БЕХ бе публикувано съобщението за отстраняването ми. Винаги съм считал, че съм временно на поста. Да си посипя главата с пепел ли?\", коментира той. Петър Илиев не спести и оценката си, че предприетите законодателни реформи на пазара на електроенергия само влошават нещата. По думите му настоящият хибриден електроенергиен пазар между регулирани от КЕВР цени и свободна търговия е по-лош вариант. За година и половина от страната са изнесени 13 млн. кВтч електроенергия, които са субсидирани с над 1 млрд. лв. от българските потребители. Илиев обясни, че това се получава заради цената на енергията от възобновяеми източници, която е между 330 и 380лв./МВтч, а референтната пазарна, определена от КЕВР, е около 100 лв./МВтч. Така според него се изнася евтината енергия и страната ни субсидирала икономиките на Румъния и Гърция. \"Нямаше да съм толкова ядосан, ако не ми бяха казали как чужд търговец (купуващ от българската борса за ток - бел.авт.) заявил, че ще ни изкупят ток, а после ще ни продават свещи\", каза Петър Илиев. Според него правилата за търговия на Българската независима енергийна борса не са добри и застрашават националната сигурност.", "date": "2019.08.06", "title": "Скъпият ток за нас, евтиният - за съседите "}
{"url": "https://duma.bg/prezidentat-varna-zakona-za-voennoto-razuznavane-n197284", "text": "Президентът Румен Радев очаквано наложи вето върху промените в Закона за военното разузнаване, които дават възможност и цивилни да оглавяват службата. Според държавния глава промените създават риск от нарушаване на принципите на централизираното управление и контрол на разузнавателната дейност и на политическия неутралитет. Той припомня, че военните не могат да членуват в политически партии, докато за цивилните няма подобно ограничение. Освен това има опасност цялото ръководство на службата да се окаже цивилно, тъй като вече има възможност зам.-директорите да са без пагони. Промените дават възможност директорът на службата да довърши мандата си, ако навърши пенсионна възраст. Радев обаче не е съгласен с това. \"Това разрушава изначално съществуващата, укрепвана с годините и всеобщо приетата строга йерархична система на израстване на кадрите във въоръжените сили. Без отговор остава въпросът защо такова правило се въвежда само за директора на служба \"Военно разузнаване\", но в други аналогични случаи няма да е допустимо оставането на доказани професионалисти като цивилни лица на длъжности за военнослужещи\", посочва той. Държавният глава припомня, че още през 2015 г. двукратно Народното събрание е подкрепило изискването ръководител на военното разузнаване да е военнослужещ на действителна военна служба. \"Това правило съответства на мястото и значението, което военното разузнаване има за въоръжените сили на България\", посочва Румен Радев и нарича промените в момента \"отстъпление\". Законът бе приет от депутатите на 26 юли, като по този начин депутатите от ГЕРБ върнаха положението от 2015 г., когато отново от ГЕРБ наложиха промяната шеф на службата \"Военна информация\" да е военен специалист. Така от нея бе отстранен цивилният Йордан Бакалов, който пък я пое, след като предшественикът му Веселин Иванов бе уволнен заради отказа си да отвори досиетата на военните разузнавачи. Тогава се обсъждаше и идеята за сливане на двете разузнавателни служби. ДУМА припомня, че в началото на юли Военната прокуратура обвини шефа на служба \"Военна информация\" Пламен Ангелов и неговия предшественик Светослав Даскалов в длъжностно престъпление за това, че са издали над 500 достъпа до класифицирана информация на НАТО и ЕС в нарушение на закона. Няколко дни по-късно Ангелов подаде рапорт за освобождаване от длъжност.", "date": "2019.08.06", "title": "Президентът върна Закона  за военното разузнаване "}
{"url": "https://duma.bg/italianskiya-serial-strah-da-obichash-gledame-ot-12-avgust-n197265", "text": "Една от най-гледаните телевизионни продукции на РАИ 1 - \"Страх да обичаш\" (\"Paura d'amare\"), ще вълнува зрителите на БТВ от 12 август, научи ДУМА от Галина Джорева, пиар мениджър. Всеки делничен ден от 16 ч. феновете на романтичните сериали ще станат свидетели на това как най-големият враг на любовта и радостта от живота се нарича страх. Режисьор е Винченцо Терачано. Ролите изпълняват Джорджо Лупано, Ерика Банки, Барбара Ливи, Розабел Лауренти Селърс, Дарио Фиорика, Марко Фалагуаста, Ивана Лотито, Клотилде Сабатино, Тереза Ачербис, Ида ди Бенедето.", "date": "2019.08.06", "title": "Италианския сериал \"Страх да обичаш\" гледаме от 12 август "}
{"url": "https://duma.bg/orlin-pavlov-pravi-kontsert-varhu-voda-n197263", "text": "С концерт върху вода ще зарадва почитателите си Орлин Павлов на 28 август. На Гребната база в Пловдив ще се проведе забележително събитие, първото по рода си у нас, което ще разполага със специално изградена за случая сцена от плаващи понтони. Хората, на които е поверено създаването й, са Ина Димитрова и \"БулДок\", които през 2016 г. бяха в основата на построяването на инсталациите за проекта на Кристо Явашев \"Плаващите кейове\". На сцената заедно с Орлин Павлов ще се качат някои от любимите български изпълнители - изключителните Белослава, Любо Киров, Владимир Ампов-Графа и Бобо. Концертът е част от програмата на \"Пловдив - Европейска столица на културата 2019\" и ще бъде напълно безплатен за всички, които искат да са част от изживяването. Докато тече концертът, в реално време ще се заснеме финалната сцена на най-новия филм на Ники Илиев, където Орлин Павлов играе ролята на един от тримата приятели, които се прибират в родния си Пловдив, за да спасят от разруха къщата от детството на свой близък. Романтичната комедия е посветена на града под тепетата и е за ценностната ни система, за запазените традиции и мотив за всички, които искат да се върнат към корените си.  \"Този концерт ще е празник на музиката и киното. Ще чуете най-популярните ми песни, композиции от албума \"Още малко\", както и специално записано парче за лентата, което се надявам да се превърне в хит, а защо не и в новия химн на Пловдив\", сподели Орлин Павлов.", "date": "2019.08.06", "title": "Орлин Павлов прави концерт върху вода"}
{"url": "https://duma.bg/mihaela-fileva-tragva-na-natsionalno-turne-n197262", "text": "След успеха на първия си самостоятелен концерт пред 4-хилядната публика в зала 1 на НДК Михаела Филева ще зарадва феновете си в страната с турне в четири български града. Любимката на тийнейджърите ще се качи на сцената на Летния театър в Пловдив на 19 септември, в зала \"Яворов\" на Благоевград ще я очакват на 17 октомври, в Двореца на културата и спорта на Велико Търново - на 23 октомври, а на следващия ден, 24-ти, ще пее във Фестивалния комплекс на морската ни столица. С музика, танци и шоу, събрани във впечатляваща мултимедийна продукция, ще зарадва изпълнителката публиката в страната. Очарователната певица ще изпълни най-големите си хитове, както и новото горещо парче \"Латино сеньорита\" (feat. ToTo H), което вече владее лятото. С Михаела по време на турнето ще бъде и бендът, с който тя излезе на сцената на НДК, селектиран от музикалния директор Борислав Бояджиев-Борче. Това са Васил Крумов, Васил Вутев, Александър Обретенов, Краси Тодоров и трио \"Тринити\". По време на концертите в страната любимата изпълнителка ще бъде заедно и със своите танцьори от RiO Crew. Билетите за концертите са на цени между 15 и 25 лева и са в продажба в мрежата на www.eventim.bg.", "date": "2019.08.06", "title": "Михаела Филевa тръгва на национално турне "}
{"url": "https://duma.bg/muzikalen-sledobed-v-muzeya-boris-hristov-n197266", "text": "Борис Христов като Мефистофел представя едноименният музей в София, ул. \"Цар Самуил\" 43, днес, 6 август, от 16 ч. в рубриката \"Звуковият музей\". Ще звучат записи на арии из оперите \"Фауст\" от Шарл Гуно и \"Мефистофел\" от Ариго Бойто.", "date": "2019.08.06", "title": "Музикален следобед в музея \"Борис Христов\""}
{"url": "https://duma.bg/otide-si-aktrisata-nina-stamova-n197264", "text": "\"С прискърбие и огромна тъга ви съобщаваме, че една изключителна актриса напусна този свят - легендарната Нина Стамова, оставила безброй значими и ярки следи в историята на българския театър и кино. Тя беше важна част от историята и на нашия - Младежкия театър, в който ще бъде запомнена с вълнуващите си роли, с мечтите си, с вярата и топлотата, която носеше със себе си. Впечатляваща актриса и невероятен човек, който винаги ще бъде част от семейството на Младежкия театър \"Николай Бинев\", пишат колегите й в официалната страница на театъра. Нина Стамова е съпруга на покойния актьор Илия Добрев и майка на драматурга Яна Добрева. Родена е на 1 октомври 1935 г. в Чирпан. През 1960 г. завършва актьорско майсторство във ВИТИЗ в класа на проф. Боян Дановски. Същата година дебютира с ролята на Мила във \"В полите на Витоша\" от Яворов в ДТ Димитровград. Играе в театрите във Варна и Пловдив, Театъра на поезията и естрадата, Театър 199, НДК, театрите \"Миниатюра\" и \"Движение\". Създала е множество роли на сцената, в телевизионния театър и на големия екран. Поклонението ще се състои днес, 6 август, от 11 ч. в столичната църква \"Св. София\".", "date": "2019.08.06", "title": "Отиде си актрисата Нина Стамова"}
{"url": "https://duma.bg/nova-generatsiya-ot-kyustendil-specheli-prestizhna-nagrada-na-festival-v-bosilegrad-n197267", "text": "Танцовият състав \"Нова генерация\" към читалище \"Братство 1869\" в Кюстендил с хореограф Евгений Вучков се завърна с призово отличие от XI Международен фолклорен фестивал \"Босилеградско Краище пее и танцува\", състоял се в Босилеград, Република Сърбия, съобщи БНР.  Талантливите кюстендилски танцьори се представиха с танците \"Влашко веселие\", \"Тракийско надиграване\" и \"Хора в Шопско\", като заслужено спечелиха симпатиите на журито и бурните овации на публиката. Наред с представянето на концертна програма фолклорният състав взе участие в организирания конкурс за най-красива носия. Спечели първо място със \"Сватбен северняшки костюм\", представен от танцьорката Ерина Димитрова.  Фолклорният фестивал се провежда в продължение на седем дни в края на юли и началото на август и се организира от Центъра за култура в Босилеград под патронажа на кмета Владимир Захариев. Участие в тазгодишното издание бяха заявили състави и изпълнители от България, Сърбия, Румъния, Черна гора, Косово, Република Северна Македония и др., посочват от читалище \"Братство 1869\".", "date": "2019.08.06", "title": "\"Нова генерация\" от Кюстендил спечели престижна награда на фестивал в Босилеград"}
{"url": "https://duma.bg/petar-vasilev-zhivot-posveten-na-izkustvoto-n197268", "text": "Изминаха 10 години от смъртта на бележития артист от Народния театър Петър Василев (9.10.1911 - 6.08.2009). Бог го беше дарил с много дълъг живот. И той до преклонна възраст игра на сцената на Народния театър \"Иван Вазов\". Въпреки напредналите си години удивляваше зрители, почитатели и колеги с изключителната си виталност, отлична за годините кондиция, бликаща енергия, с уникалната си дарба да се преобразява до неузнаваемост в различни персонажи. Петър Василев е роден под щастлива звезда. Първите си творчески стъпки прави при знаменитата актриса и режисьорка Роза Попова - в ръководения от нея театрален кръжок при Българската въздържателна федерация. Веднага забелязала ярката актьорска дарба на Петър Василев, тя му възлага отговорни роли в \"Родина\" на Зудерман и \"Призраци\" на Ибсен. Но до професионален театър Петър Василев стига много трудно. Трябва да извърви пеш над 300 километра, за да догони на турне един от провинциалните театри. Уви, обещаното му място било вече заето... Следват глад, мизерия, на които той издържа стоически в упорито следване на мечтата да стане актьор. Докато накрая писателят Вичо Иванов го препоръчва на великия Стоян Бъчваров - директор на Варненския общински театър (1934 г.). Петте сезона в тази трупа са истинска театрална академия за Петър Василев. Наистина каква невероятна творческа съдба! Да започнеш при великата трагичка Роза Попова, първи професионален ръководител да ти е голям актьор като Стоян Бъчваров, а още в първите години от творческата ти кариера твой партньор и учител да бъде славният Кръстьо Сарафов! Като перспективен млад актьор от 1939 до 1943 г. Петър Василев е привлечен в състава на Пловдивския общински театър, а през 1943 и 1944 г. играе на сцената на Русенския народен театър. Както много други събратя по съдба, Петър Василев влиза в трупата на софийския Народен театър, след като се е доказал в продължение на повече от десетилетие като талантлив артист с ярко изявена сценична дейност. Неговият велик първи учител Стоян Бъчваров отново благородно се намесва в съдбата на младия артист, като го препоръчва на директора на Народния театър - поета Трифон Кунев, за свой млад наследник, който има всички качества да играе неговите роли. На сцената на НТ \"Иван Вазов\" Петър Василев играе точно шест десетилетия. Създава огромна галерия от образи, без значение дали ролята е малка или голяма. Доказва по безспорен начин, че и от малката роля може да се прави голямо изкуство. Сред паметните му образи в Народния театър са Исак от \"Иванко\" на Васил Друмев, Ален в \"Училище за жени\" на Молиер, Гица Пристанда от \"Изгубеното писмо\" на Лука Йон Караджале, Абдилда от \"Трета патетична\" на Николай Погодин, Гаврило Тръбача в \"Егор Буличов\" от Максим Горки (в забележително партньорство с Кръстьо Сарафов), Мравката и Мавроди в \"Хъшове\" от Иван Вазов, Златил и Васил Ваклин в \"Боряна\" и Кокичков в \"Милионерът\" на Йордан Йовков, Свистиков в \"Сенки\" от Салтиков-Шчедрин... и още много, много образи (над 300), разкриващи яркото му сценично майсторство. Десетилетия Петър Василев живееше потопен с цялото си същество в проблемите на театъра, литературата, живописта. За него бе характерен непрестанният стремеж към духовно обогатяване и трупане на нови знания. Задълбочените му познания за нашата и световната литература, театър, култура бяха стабилната основа, върху която той градеше уникалните за един актьор приятелства със Симеон Радев, акад. Михаил Арнаудов, акад. Иван Дуйчев, акад. Николай Лилиев... И всички те го приемаха като равностоен и желан събеседник, респектирани от задълбочените му познания по литература, история, изкуства. За тези свои приятелства, както и за голямата си дружба с именити творци на Народния театър Петър Василев написа спомени, които издателство \"Сиела\" публикува през 2011 г. в луксозната книга-албум \"Със сърце и душа\", придружена от DVD. Книга, достоен завършек на един достойно изживян житейски и творчески път!", "date": "2019.08.06", "title": "Петър Василев - живот,  посветен на изкуството"}
{"url": "https://duma.bg/bsp-izdigna-kandidaturata-na-donka-mihaylova-za-kmet-na-troyan-n197283", "text": "БСП издигна кандидатурата на Донка Михайлова за трети мандат като кмет на Троян. \"Не взех лесно решението да се кандидатирам за пореден път. Мисля, че бях безкомпромисна в самооценката си - и за постиженията, и за пропуските. Получих силна подкрепа от съмишлениците и уважението на по-голяма част от опонентите, с които обсъдих това решение. Надявам се да съм права. Заради себе си и заради троянци\", написа Михайлова в социалната мрежа. От червената организация в Троян съобщават, че номинацията на Михайлова е била утвърдена официално на общинска конференция, на която са присъствали народните представители на БСП от региона Милко Недялков и Валентина Александрова, председателят на областния съвет на БСП Минчо Казанджиев, кандидатът за кмет от БСП за община Априлци Деница Николова.  Социалистите в община Хисар номинираха Ива Вълчева за кандидат за кмет на левицата в общината, като тя бе избрана с мнозинство от предложените от структурите на БСП шестима кандидати.  До началото на септември БСП ще бъде готова с план за управление на общината и с ясна програма за действие по населени места.", "date": "2019.08.06", "title": "БСП издигна кандидатурата на   Донка Михайлова за кмет на Троян"}
{"url": "https://duma.bg/datata-n197269", "text": "ДЕН НА ХИРОШИМА. На 6 август 1945 г. в 8.15 ч. над Хирошима избухва първата атомна бомба, употребена срещу мирно население. Градът е разрушен напълно от \"Малчуган\"-а (така е кръстена бомбата), хвърлен от американския бомбардировач B-29 \"Енола Гей\". Взривът е еквивалентен на 12 500 т тринитротолуол. Непосредствено от него загиват около 100 000 души, жертвите до края на 1945 г. са около 140 000, пет години по-късно броят им надхвърля 200 000. По решение на Съвета на мира 6 август е Световен ден на борба за забрана на ядреното оръжие. Днес е още Международен ден \"Лекарите в света за мир\". 6 август е и Ден на милосърдието - посветен е на състраданието към жертвите на атомните бомбардировки, войните и тероризма. Отбелязва се от Националния музей \"Земята и хората\". Само на този ден в залата на гигантските кристали по традиция се експонира \"Камъкът от Хирошима\", получен в музея през 1997 г. от президентската администрация. Гранитният камък е част от трамвайната настилка, която е била изложена на въздействието на атомния взрив на 6 август 1945 г. 1866 - РАЖДА СЕ ГЕОРГИ БОНЧЕВ, ГЕОЛОГ (УМИРА 1955 Г.). Един от основоположниците на минералогията и петрографията в България. Следва естествени науки в Загреб, преподава в СУ - 31 години е редовен професор и титуляр на Катедрата по минералогия и петрография. Автор на над 140 научни труда и университетски учебници. Академик, основател и пръв директор на Геологическия институт при БАН. На името му е наречен минералът бончевит. 1928 - РАЖДА СЕ АНДИ УОРХОЛ, АМЕРИКАНСКИ ХУДОЖНИК (УМИРА 1987 Г.). Основоположник на течението попарт. Израснал в семейство на словашки емигранти, рано показва артистични наклонности. През 1949 г. се установява в Ню Йорк, където прави кариера като илюстратор в списание и в областта на рекламата. Известен е с ексцентричните си мастилени рисунки в небрежен стил и на петна. През 60-те започва да рисува за известни американски продукти като \"Кока-Кола\" и др. 1961 - ЗА ПЪРВИ ПЪТ В СВЕТА Е ОСЪЩЕСТВЕН КОСМИЧЕСКИ ПОЛЕТ С ПРОДЪЛЖИТЕЛНОСТ НАД 24 ЧАСА. Вторият човек след Юрий Гагарин, летял в Космоса, съветският космонавт Герман Титов (1935-2000), осъществява 17 обиколки на Земята на борда на \"Восток-2\". Полетът на Титов (на снимката) продължава 25 часа и 18 минути и завършва на 7 август 1961 г. 1991 - СЪЗДАДЕНА Е ПЪРВАТА УЕБ СТРАНИЦА. Представлява публикация с хипертекстове на кратко резюме на проект на World Wide Web. Така започва прилагането на технологията на Световната мрежа - WWW, разработена през 1989 г. от британския компютърен специалист Тим Бърнърс-Ли - сътрудник на Европейската организация за ядрени изследвания (ЦЕРН).", "date": "2019.08.06", "title": "Датата"}
{"url": "https://duma.bg/ostavki-ot-plazha-n197273", "text": "Плажът е на път да се превърне в особено място за българския енергиен сектор. Преди осем години премиерът Борисов уволни министъра на енергетиката Трайчо Трайков, защото го видял да се препича на плажа в Катар, докато той се пържел на тежки преговори с домакините. В наши дни бившият вече шеф на НЕК Петър Илиев получил заповедта си за уволнение, докато се излежавал на шезлонга. Ако оставим шегата настрана, трябва да кажем, че нещата в енергетиката изобщо не вървят добре. Даже една оставка не можаха да вземат като хората. Първо, Петър Илиев си подаде молбата за напускане, но министърът я върна, защото бил \"ценен кадър\". Той обаче написа писмо до същия министър, че НЕК губи над 1 млрд. лв. заради ценовите решения, налагани от КЕВР. Заради тях оборотният капитал на НЕК се е свил с над 1 млрд. лв., защото тя не получава компенсации за купения на свободния пазар ток, който обаче се продава след това на регулирани цени за битово потребление. Това не му го простиха.   Същото, но с други думи Илиев каза и на последната си пресконференция, преди официално да сдаде поста. Този път обаче добави, че заради далаверите в сектора е застрашена и националната сигурност. Освен това той бил подложен на постоянен натиск, даже и \"отгоре\", за да организира фиктивни търгове за ток. На натиска, разбира се, той не се поддал. Тези думи могат да се приемат и като отговор на искането на работодателските организации КЗК да разследва действията на 11 фирми, свързвани с Христо Ковачки, които с поведението си на енергийния пазар нарушавали принципите на конкуренцията, като това ставало с помощта на НЕК. В подобни случаи истината е някъде по средата. Проблемът е, че сметката се плаща от потребителите. Вероятно е прав Илиев, който твърди, че у нас има достатъчно ток, но евтиният се изнася, а скъпият остава за вътрешно потребление. Явно и в енергетиката се прилага принципът на брашното да сме евтини, а на триците - скъпи. Иначе през август всички сме за плажа.", "date": "2019.08.06", "title": "Оставки от плажа "}
{"url": "https://duma.bg/lazhite-nyama-da-skriyat-istinata-n197271", "text": "Този текст бе замислен преди две години, но ми се струва, че сега е точното време да бъде написан. Та, преди две години чух г-жа Келбечева по една телевизия да говори как трябва да бъде съхранена паметта за 45 години престъпления при социализма. Но нима паметта на Келбечева съхранява само тези 45 години? Много жалко за осакатената й памет. Всъщност такава нискочела памет имат и Антон Тодоров, Христо Христов, който пък е обсебен от Държавна сигурност, и някои други подобни паметливи. Защо сега е точното време за този текст? Защото наближават две важни годишнини. 75 години от 9 септември 1944 г. и 75 години от края на Втората световна война. Очаквам сега да започнат едни козни, едни фалшификации, едни изопачавания!   Битката за историята и историческата памет е битка за настоящето и за бъдещето. Или както казва Оруел: \"Който владее миналото, владее и бъдещето. Който владее настоящето, владее миналото.\" Хората без памет се контролират и манипулират много по-лесно. Само този, който има памет и цени своята история, историческото и културното си наследство, има бъдеще. Паметта за Аспарух, Крум, Симеон, Паисий, възрожденците, героите от Априлското въстание и Съединението, от Балканските войни. Паметта за Левски, Ботев, Вазов, Гео Милев, Вапцаров, Йосиф Хербст, Димчо Дебелянов, Теодор Траянов, Яворов и много други е помогнала на българския народ да оцелее, да премине през горнилото на бедите.  Паметта не е само да се огледаш в огледалото на миналото си, но и  Историята трябва да се уважава, да се изучава, а не да се осъжда, пренаписва, изопачава, фалшифицира. Може ли да има осакатена памет и да има осмисляне на историята? Как ще вървим напред с бели полета. Историята на една държава има своите мрачни и светли страници и те трябва да бъдат изучавани, а не фалшифицирани и обругавани. Историята не е нито само розова, нито само кървава. Паметта е и мост между миналото, настоящето и бъдещето, тя свързва поколенията, предава им опита си. Паметта е условие за история, за национална идентичност. Не може да се прави подбор на факти и събития и да се подреждат те така, както се харесва някому или му е необходимо, за да получи облаги и признание. Днес някои искат да няма историческа памет. Особено глобалистите, неолибералите, родоотстъпниците. Преди години имаше война срещу кирилицата, за да бъде подменена с латиница. Години наред се води подмолна и явна борба срещу източното православие. Кланетата в Батак пък били мит! А колко пъти се опитаха да променят името на катедралната църква \"Св. Александър Невски\"? В последните 30 години се води война срещу всичко, което е било по времето на социализма. За съжаление, се фалшифицират и пренаписват и събитията преди 9 септември 1944 г. За каква историческа памет говорим, когато в България се реабилитира фашизмът? Отменени бяха присъдите на Народния съд. Няма държава в Европа, където присъдите да са отменени. И не е вярно, че само в България има осъдени на смърт и в първите дни е имало саморазправа.  В историческия труд на Тони Джуд \"История на Европа след 1945 година\" се дават данни за осъдените в другите европейски страни. Не можем тук да споменем всички страни, но поне няколко можем. Осъдените за фашистка дейност в Италия са 50 000, в Белгия са издадени 2940 смъртни присъди, във Франция близо 10 000 души са убити в хода на извънсъдебното правосъдие. В други документи са дадени данни колко са подведени под съдебна отговорност. Във Франция са 90 000 души, в Белгия - 53 000, в Чехословакия - 38 000, в Унгария - 26 000. Има данни за всички европейски страни. Та, да напомним за манипулаторите. В България Народният съд е подвел под отговорност 11 000 души. На смърт са осъдени 2618, а са изпълнени 1046 присъди. На доживотен затвор са осъдени 1226 души.  А каква е картината до 9 септември 1944 г.? Убитите в периода 1923-1925 г. са 30 000. В периода 1941-1944 г. са убити 9150 партизани и са раздадени 62,870 милиона лева награди за главите им. Изгорените къщи на участници в Съпротивата са 2139. В затворите са хвърлени 9000 души, през концлагерите са преминали 31 250 души, а 15 000 са интернирани. А колко са били в лагера в Ловеч след Девети? До 1962 г. там са въдворени 1235 души, от които голяма част са криминални престъпници. В Белене общо са били 11 520 души и също една част са криминално проявени. Трябва ли да помним едните и другите? Трябва ли да помним атентата от април 1925 г.? Трябва ли да помним \"белите\" нощи на 1925 г.? А жестокото убийство на Стамболийски, на безследно изчезналите Гео Милев, Йосиф Хербст и хиляди други? Да, трябва да помним убитите и от двете страни. Но не трябва да увековечаваме с паметници убийци като генералите Кочо Стоянов, Трифон Трифонов, поручик Ал. Стоянов, подп. Константин Йорданов, убиеца на децата от Ястребино. Защо се прекланяме пред прононсирани фашисти като Петър Габровски, Васил Митаков, Христо Луков, Константин Лукаш, Иван Вълков, Иван Русев?  В България се върви към подмяна на историческата памет в образованието, в науката, в музейното дело, литературата. Само ще спомена книгата на Алек Попов \"Сестри Палавееви\", която е гавра с паметта на загиналите за социална справедливост и против фашизма. А те \"умираха за един нов свят\", светъл и справедлив. Да кажем на днешните фалшификатори и антикомунисти, че партизаните ни са част от международната антифашистка коалиция. Именно съпротивителното движение у нас 1941-1944 г. и участието в последната фаза на Втората световна война спасяват България на Парижката мирна конференция да бъде орязана до Пловдив, както са искали държави победителки като Великобритания. Няма да се спирам на фалшификациите за спасяването на българските евреи. Само ще напомня за изказването на цар Борис III, че \"спекулативният дух на евреите от векове прави пакости на човечеството. Тоя дух всъде е създавал омраза сред хората, безверие, морално разложение и родоизмяна сред народите.\" Да не говорим за приетите профашистки закони, всички подписани от царя. Ясно е, че днес властта целенасочено тласка страната ни към възкресяването и Управляващата партия ГЕРБ поощрява тази мерзост. Но да цитирам думите на американския президент Рузвелт от юни 1943 г.: \"Тези, които днес управляват България, не ще я управляват, когато войната свърши... но ще бъдат съдени като криминални престъпници.\" Фалшифицирането, пренаписването, манипулирането е свързано и със строителството на социализма. През тези 45 години всичко е било лошо, мрачно, престъпно. Така ли? Нима може да се отрекат постиженията в индустрията, селското стопанство, където бяхме на едно от първите места в Европа, в образованието, културата, спорта? Кога ще ги постигнем тези върхове? Грешки, неправди, политически репресии е имало. Но нима всичко трябва да се отрече? Пренаписването на историята трябва да има граници. Всичко, което сме преживели през годините, е наше, нашата история. Когато го обругаваме, ние обругаваме България. С няколко изречения ще засегна темата за 75-годишнината от края на Втората световна война, защото в следващите месеци ще се пише много за тази най-кървава и разрушителна война в човешката история. В Западна Европа и САЩ отдавна върви подготовката за тази годишнина. Подготвят се филми, книги, ордени и медали, които да отразят тяхното виждане за войната. В САЩ вече издадоха възпоменателен медал без знамето на СССР - все едно, че той не е участвал във войната. В немски вестник се появи статия, в която се доказва, че битката при Прохоровка е спечелена от немците и трябва да се премахне паметникът, посветен на тази най-голяма танкова битка. Пита се, след като са я спечелили, защо не са стигнали до Москва, а отстъпиха и Берлин? Числата говорят най-добре. На Източния фронт жертвите са най-много. Там загиват 8 668 400 съветски и 5 076 700 немски воини. При десанта в Нормандия войските на съюзниците наброяват 156 115 души, а немците са 50 350. Загиналите в тези боеве от съюзниците са 4414, от немците - около 9000. Всеки сам може да съди къде се е решил изходът на войната. Загубилите винаги се стремят в мемоарите си да спечелят, но фактите са неопровержими. \"Смятам, че всички тези опити за преразглеждане на историята са инфантилни, всички те са осъдени на провал\", казва английски историк. Великото и нетленното остава в човешката памет. Никоя издънка няма да е истински млада и жива, ако не тръгва от силни и стари корени. Истината винаги излиза, независимо дали е затрупана с купища лъжи.", "date": "2019.08.06", "title": "Лъжите няма да скрият истината"}
{"url": "https://duma.bg/isteriyata-na-zapada-n197272", "text": "Политолози и медии у нас и на Запад изпаднаха в истерично разстройство заради протестите в Москва срещу отхвърлянето на някои независими кандидати да участват в местните избори идния месец. Всички те приличат на пациент, който при всяко изтръпване в лявата ръка панически се натиска за байпас. Какво обаче показват фактите? Първо, в досегашните два големи протеста в центъра на столицата са участвали не повече от по 1500 души. При 12-милионна Москва. Едновременно с протеста тази събота е имало концерт в парка \"Горки\", на който отишли 200 000 души. Да не би на Запад да болеят за маловажното, за това, което не вълнува обществото?       Второ, за изборите са спрени предимно самопредложили се независими кандидати, отхвърлени заради грешки и направо фалшификати в представените от тях списъци на 4449 лица, които издигат кандидатурата им. Най-често срещаният гаф е включването на умрели хора в списъците. Най-много \"мъртви души\" са изброени при кандидата Александър Загородни - 174. Втори е Иван Кулнев, когото \"подкрепят\" 60 лица от задгробния свят.  Отделно в списъците има и фалшифицирани подписи, голям процент подписи с недействителни и несъществуващи паспортни данни, включително и у нашумялата млада опозиционерка Любов Собол, която започна гладна стачка, задето й спрели кандидатурата - при нея такива подписи са 268. Рекорд по този показател държат отхвърлените кандидати Андрей Бабушкин и Александър Соловьов - съответно 2845 и 1591 \"данни\". Някой самоиздигнал се представил само един подпис, друг - телефонен номер вместо подпис. И трето, за изборите са регистрирани 62-ма самоиздигнали се кандидати от общо 233. От тях 40 са опозиционни. Според ръководителката на ЦИК Ела Памфилова 73% от кандидатите не са свързани с партията на властта \"Единна Русия\". В ЦИК са внесени жалби само на 9 от отхвърлените кандидати. Накрая Западът не трябва ли да прибегне до хапчета заради истеричното си антируско разстройство?", "date": "2019.08.06", "title": "Истерията на Запада"}
{"url": "https://duma.bg/da-predadem-na-detsata-si-idealite-da-zastanem-sreshtu-neofashizma!-n197270", "text": "На 9 септември 2019 г. се навършват 75 години от един важен повратен момент в историята на нашето Отечество. На този ден отговорността за съдбата на България мина в ръцете на Отечествения фронт. Правителството на ОФ с подкрепата на Народоосвободителната въстаническа армия (НОВА) и на Трети украински фронт на Червената армия отстрани от власт в нашата древна, славна, изстрадала земя, напоена с кръвта на хиляди свои безсмъртни синове и дъщери, виновниците за обвързването на България с хитлеристка Германия. Настъпи нов период в живота на българския народ. На 9 септември той фактически, а не само на думи, пое управлението на Родината в свои ръце. Премиерът Кимон Георгиев оповести състава на новото коалиционно правителство на ОФ. Политическите затворници бяха освободени. Партизанските отряди слязоха от планините в селата и градовете на Родината. Българската армия мина на страната на новата власт. Бойците на Червената армия бяха посрещнати с цветя, хляб и сол. Българската армия се включи във войната срещу Третия райх и заедно с Червената армия участва в освобождаването на Югославия, Унгария и Австрия. По този начин България даде своя принос в победата над хитлеризма. Съпротивата, белязана с кръвта на убитите хиляди партизани, членове на бойни групи, ятаци, концлагеристи, на обесените в затворите борци през 1941-1944 г., на зверски убитите стотици деца и загиналите 11 000 български воини във войната срещу Третия райх, измиха срама от позорното присъединяване на Родината ни към Тристранния пакт на 1 март 1941 г. България запази своята цялост и благодарение на подвига на героите, които знаеха, че саможертвата в името на Родината е проява на съвест и морал. Защото Родината е по-силна от смъртта. Само 8 месеца след 9 септември - на 9 май 1945 г., червеноармейците Егоров и Кантария развяха знамето на Победата над Райхстага. Втората световна война в Европа завърши. Започна мирът, извоюван от Антихитлеристката коалиция начело със СССР, САЩ, Великобритания. За този мир само СССР даде в жертва 27 милиона бойци, партизани, мирни граждани и деца в тила - работници, специалисти, жени и мъже в необятната страна от железопътната станция Унгени до Японско море. Уважаеми граждани на Република България, ние, членовете на Националния обществен комитет, се обръщаме към вас с това Възвание, за да не забравяме в днешното сложно и противоречиво време двете съдбовни дати - 9 септември 1944 г. и 9 май 1945 г. Те са свети за нас. Добре знаем, че за някои хора историята върви след победителите. Но има дати, които светят с подвига на участниците и дадените жертви. Те не бива да се забравят, не трябва да се преиначава и подменя тяхната истинска същност. Днес на българските антифашисти им е отнето признанието, че са били участници във Втората световна война и се отрича тяхната саможертва в името на Човека. Поругават се паметници, братски могили, паметни плочи. Ние гледаме на тази голяма несправедливост като опит за подмяна на паметта на народа. Днес нашият комитет се обръща и към Народното събрание с настояване българските антифашисти (1941-1944 г.) да се признаят за участници във Втората световна война. Това е повеля на историята! На истината! Крайно време е тази несправедливост да се поправи, уважаеми сънародници! Антифашистката съпротива в България има висока историческа цена. Тя изведе нашата страна от хитлеристкия военен блок в редиците на световната антихитлеристка коалиция. Девети септември стана начало на нова епоха в живота на народа. Социализмът доведе до материален и духовен възход и нареди Отечеството ни на едно от първите места по развитие в света. Из средите на нашия богат на таланти и духовни ценности народ израснаха промишленици, изобретатели, строители, учени, художници, писатели, музиканти, архитекти, космонавти, които прославиха България в Европа и света. Всички тези постижения са следствие от промените, настъпили след 9 септември 1944 г. Ние настояваме учебниците по история да представят обективно и достойно участието на българите в европейската антифашистка съпротива. Обръщаме се към вас, достойни граждани на Република България, да подкрепите нашето Възвание. Нека се научим да живеем в мир, разбирателство, съгласие и единство в Родината и да извличаме поуки от историята си. Нека предадем на децата и внуците си идеалите на участниците в антифашистката съпротива, които и днес са съзвучни с усилията на прогресивното човечество за защита на демократичните ценности и правата на човека в борбата му срещу проявите на неофашизма, ксенофобията, антисемитизма, тероризма и насилието. Уважаеми граждани на Република България, Ние, членовете на Националния обществен комитет, ви призоваваме заедно да се противопоставим на неофашизма във всичките му форми и прояви. Нека защитим историческата истина за 9 септември 1944 г., ден, който промени нашата Родина! 1. Българска социалистическа партия 2. Български антифашистки съюз 3. Отечествен съюз 4. Съюз на ветераните от войните на България 5. Международна фондация \"Георги Димитров\" 6. Фондация \"Устойчиво развитие за България\" 7. Комунистическа партия в България 8. Земеделски съюз \"Александър Стамболийски\" 9. Партия \"Нова Зора\" 10. Съюз на офицерите и сержантите от запаса и резерва 11. Съюз на българските писатели 12. Софийско сдружение на приятелите на Русия \"Александър Невски\" 13. Съюз на военноинвалидите и военнопострадалите 14. Съюз на българските журналисти 15. Славянско дружество в България 16. Партия на българските комунисти 17. Форум \"България-Русия\" 18. Федерация за приятелство с народите на Русия и ОНД 19. Вестник \"Дума\" 20. Вестник \"Земя\" 21. Политически клуб \"Екогласност\" 22. Политически клуб \"Тракия\" 23. Общонароден комитет за защита на националните интереси 24. Съюз на пенсионерите 2004 25. Демократичен съюз на жените 26. Партия на зелените 27. Българска земеделска партия 28. Движение за радикална промяна \"Българска пролет\" 29. Европейска сигурност и интеграция 30. Партия \"Подем\" 31. Руски културно-информационен център 32. Сдружение на руските ветерани, живеещи в България 33. Централен кооперативен съюз 34. Върховен читалищен съюз 35. Национално движение \"Русофили\" 36. Асоциация на училите в СССР и Русия \"Найден Геров\" 37. Партия Българска левица 38. Движение 23 септември 39. Съюз на патриотичните сили \"Защита\" 40. Национален съюз на земеделските кооперации в България 41. Обществена академия за наука, образование и култура 42. ПП \"Съюз за отечеството\" 43. Клуб на ветераните \"Шалом\"", "date": "2019.08.06", "title": "Да предадем на децата си идеалите, да застанем срещу неофашизма!"}
{"url": "https://duma.bg/plamen-georgiev-se-vrashta-kato-redovi-prokuror-v-spetsprokuraturata-n197282", "text": "Прокурорската колегия на ВСС върна на работа в Спецпрокуратурата бившия шеф на КПКОНПИ Пламен Георгиев. Той се връща на работа като редови прокурор. Говорителят на прокурорската колегия на ВСС Даниела Машева обясни, че Георгиев се възстановява от 1 август, тъй като решението на Народното събрание е от 31 юли и целта е да няма прекъсване на юридическия стаж на Георгиев. Машева посочи, че Пламен Георгиев не се възстановява на административната длъжност зам.-ръководител на Специализираната прокуратура, тъй като тази длъжност няма мандат.", "date": "2019.08.06", "title": "Пламен Георгиев се връща като  редови прокурор в Спецпрокуратурата"}
{"url": "https://duma.bg/rezultati-n197249", "text": "IV кръг: ЦСКА-Сф - Ботев Вр 1:0 Евандро (71), ЧК: Ждерич (85-Б); Локо Пд - Лудогорец 1:1 1:0 Карагарен (60) 1:1 Вандерсон (64), изп. дузпа: Битон (Луд-10); Витоша Б - Арда 1:3; Черно море - Славия 0:0; Берое - Дунав 2:0; снощи: Царско село - Левски (Диема спорт). V кръг, петък, 18.00: Ботев Вр - Черно море (Нова спорт); 20.30: Славия - Етър (Диема спорт); събота, 18.00: Ботев Пд - Царско село (Диема спорт); 20.30: Левски - Берое (Диема спорт); неделя, 17.45: Арда - Локо Пд (Диема спорт); 20.30: Лудогорец - ЦСКА-Сф (Диема спорт); понеделник, 18.00: Дунав - Витоша Б (Диема спорт). Нефтохимик - Поморие 2:1 1:0 Молдованов (14) 2:0 Ж. Петков (32) 2:1 Христов (90+4); Кариана - Локо ГО 1:0; Хебър - Монтана 1:3; Ботев Гъл - Локо Сф 0:3; Черноморец Бч - Струмска слава 2:1; ЦСКА 1948 - Спартак Вн 2:0; снощи: Септември - Пирин; Лудогорец-2 - Спартак Пл.  IV кръг: събота, 18.00: Спартак Пл - Ботев Гъл; Поморие - Хебър; Струмска слава - Кариана; Септември - Литекс;  19.30: Локо ГО - Нефтохимик; 20.00: Пирин - Локо Сф; понеделник, 18.00: Спартак Вн - Лудогорец-2; 20.30: Монтана - ЦСКА 1948 (Диема спорт);   Черноморец Бч почива. ", "date": "2019.08.06", "title": "Резултати"}
{"url": "https://duma.bg/zhrebiyat-za-pleyofite-v-shampionskata-liga-n197250", "text": ": Динамо З (Хърв)/Ференцварош (Унг) - Марибор (Слвн)/Розенборг (Нор); ЧФР Клуж (Рум)/Селтик (Шот) - Славия Пр (Чех);  Йънг Бойс (Швейц) - Цървена звезда (Сърб)/Копенхаген (Дан); АПОЕЛ (Кип)/ Карабах (Азерб) - ПАОК (Гър)/Аякс (Хол). Базел (Швейц)/ЛАСК Линц (Ав) - Брюж (Бел)/Динамо К (Укр); Истанбул Башакшехир (Тур)/Олимпиакос (Гър) - Краснодар (Рус)/Порто (Порт).", "date": "2019.08.06", "title": "Жребият за плейофите в Шампионската лига"}
{"url": "https://duma.bg/na-43-godini-pochina-nay-visokiyat-balgarski-voleybolist-n197251", "text": "Бившият волейболист на ЦСКА и Славия Христо Модев-Плавника почина едва на 43 години. Със своите 217 см Модев остава в историята на родния волейбол като най-високия състезател и национал.  Дълго време той беше и третият най-ръстов волейболист в света. Поклон пред паметта му!", "date": "2019.08.06", "title": "На 43 години почина най-високият български волейболист"}
{"url": "https://duma.bg/uefa-hvali-svatbata-n197252", "text": "Българският съдия Ивайло Стоянов-Сватбата отново получи много висока оценка за представянето си в мач от Лига Европа. Роденият през 1981 г. в Петрич арбитър свири реванша от II предварителен кръг в Лига Европа между Прогрес (Люкс) и Глазгоу Рейнджърс (Шот), завършил 0:0. Шотландците продължиха напред с общ резултат 2:0. Петричанинът е посочен като пример в три аспекта на съдийската работа. На първо място е отбелязана правилната му преценка в две ситуации, в които гостите имали претенции за дузпи. Нашият арбитър обаче правилно ги подминал. Друг положителен момент е дисциплинарният контрол, като Стоянов е показал първия жълт картон още в 9-ата минута. Накрая е отбелязано и доброто му движение по терена, което е предпоставка за правилна преценка на ситуациите. Отличната оценка на Сватбата вероятно ще му донесе и ново престижно назначение, след като беше единствен от родните съдии с назначение във II кръг.", "date": "2019.08.06", "title": "УЕФА хвали Сватбата"}
{"url": "https://duma.bg/chernomorets-bs-otbelyaza-vek-n197253", "text": "Бургаският Черноморец отбеляза вековен юбилей с Мач на звездите между легенди на \"акулите\" и на България, завършил 3:3,  на стадион \"Черноморец\" в кв. \"Акациите\". \"Клубът е дал на родния футбол играчи като Златко Янков, Радостин Кишишев, Иван Притъргов, треньорите Димитър Димитров-Херо и последния успешен селекционер на юношески формации - Ангел Стойков. Програмата се простира през цялата година, като предстои да бъде издадена книга на автора Иван Михайлов и филм по случай юбилея. От средата на юли сме наредили на главната улица \"Александровска\" изложба, проследяваща историята на клуба\", съобщи в Актуално студио \"Дерби\" Станимир Апостолов от инициативния комитет за честванията. Той разкри, че възроденият през 2015 г. клуб плаща наем за стадиона на бившия член на родния елит ПСФК Черноморец. \"Черноморец не е сред професионалистите заради грешни управленски решения на предишни собственици. Малко са бизнесмените със спортно сърце. Община Бургас има над 1,5 лв. бюджет за спорт, води се балансирана политика, финансират се различни спортове, както и се подпомагат школите\", допълни Апостолов.", "date": "2019.08.06", "title": "Черноморец Бс отбеляза век"}
{"url": "https://duma.bg/emo-spasov-tekuchestvoto-sasipva-levski-n197254", "text": "Легендарното крило Емил Спасов смята, че огромното текучество пречи на Левски да изгради силен отбор. \"Стартираха учудващо добре, защото направиха реорганизация в ръководството, в треньорския екип, взеха и футболисти, които оказаха влияние върху самия отбор. Елиминираха и Ружомберок, като се има предвид, че започнаха подготовка с едва 12 души. Всички знаем, че отбор не се прави за месец или два. След неправомерното изгонване на Живко Миланов в Ларнака тимът се представи много слабо. Реваншът се превърна в самоцел да се направи невъзможното с този капацитет от футболисти да надиграят АЕК и ако могат с активна преса по целия терен, с много движение и късмет, да ги елиминират. Не се получи, естествено. Играх през 1988 г. в Омония. Между тогавашното състояние на футбола в Кипър и сегашното няма нищо общо. Тогава играхме 2 мача на сгурия. Сега във всеки голям град имат такива бази, че ум да ти зайде\", припомни си Спасов. Бившият директор на \"синята\" школа смята, че на Петър Хубчев трябва да му бъде дадено време. \"Няма как футболист, който е дошъл миналата седмица, да играе перфектно, дори да се казва Меси. Няма как да сглобиш отбор, който да победи друг, играещ от няколко години заедно. През последните 3 години в Левски са минали 41 нови футболисти - първата година 19, втората 13, сега 9. Няма отбор в света, който да е сменил подобна бройка играчи и да е на ниво. И 4-ма треньори за година. Ако сметнем 10-12 години назад, цифрата отива над 150 играчи\", допълни Спасов.", "date": "2019.08.06", "title": "Емо Спасов: Текучеството съсипва Левски"}
{"url": "https://duma.bg/rozenborg-ili-maribor-chakat-ludogorets-n197256", "text": "Ако отстрани уелския ТНС, Лудогорец ще играе плейоф за Лига Европа със загубилия между Марибор (Слвн) и Розенборг (Нор) в III предварителен кръг на Шампионската лига. Първата среща е на 22 август в Разград, а реваншът е седмица по-късно. Марибор е 15-кратен и настоящ първенец на Словения. Розенборг е 26 пъти първенец в Норвегия. Ако отстрани фаворита Страсбург (Фр) в III кръг, Локо Пд пък ще срещне  победителя между Вадуц (Лихт) и Айнтрахт Франкфурт (Гер). \"Смърфовете\" също ще са домакини в първия мач. ", "date": "2019.08.06", "title": "Розенборг или Марибор чакат Лудогорец"}
{"url": "https://duma.bg/tri-mezhdunarodni-stseni-se-sabirat-u-nas-za-parti-n197260", "text": "Френска, немска и българска сцена се събират за незабравимо парти в Cacao Beach на 9 август. Родни фенове ще танцуват под звуците на музиката на Citizen Kain - редовен гост на клуба, a френското техно е едно от най-разбиващите по света. Артистът бързо накара световните тълпи да се влюбят в него, демонстрирайки универсалността на композициите си. Още един уважаван артист ще се качи зад пулта на Cacao Beach Club, а именно Kaiser Souzai. Базиран е в Берлин, но всъщност прави музиката си предимно докато пътува, събирайки вдъхновения от различните дестинации, които посещава. Роденият в София Pavel Petrov се развива, оформя стила си и се превръща в разнообразен музикален селектор, а с течение на времето - в международно признат диджей и продуцент. Абсорбирайки всички влияния, влиза в студиото, за да изрази музикалната си креативност. Следващата вечер (10 август) присъстващите ще имат удоволствието да чуят успешната родна двойка Metodi Hristov и Gallya с техния b2b сет, а също германеца Carlo Ruetz и Peppou. Билети за 9 и 10 август се продават в мрежата на Eventim.bg.", "date": "2019.08.06", "title": "Три международни сцени се събират у нас за парти"}
{"url": "https://duma.bg/belgiyska-trip-hop-banda-idva-s-nova-vokalistka-n197261", "text": "Белгийската трип-хоп банда Hooverphonic пристига в София за концерт в зала \"Универсиада\" на 11 октомври с новата си вокалистка Лука Крюисберг. Билети за събитието вече са в продажба в мрежата на Ивентим на цена 45 лв. Формацията получава международно признание след включването на трака 2 Wicky във филма \"Открадната красота\" на Бернандо Бертолучи. Най-популярната песен на белгийската група в България е Mad About You. С времето вокалистките на Hooverphonic се променят, но ядрото от самото им сформиране през 1995 г. остават Реймънд Гийртс и Алекс Калиър. Стилът на музика на Hooverphonic е хибриден - различните комбинации са между алтернативен и електро поп, рок и всякакви миксове, но винаги насочен към широката аудитория. Новата им певица Лука Крюисберг е само на 18 години. Тя се присъединява към групата след победата в петия сезон на предаването \"Гласът на Фландрия\" през 2017 г. Меланхоличият, но силен и красив глас на младата певица кара всички съдии да натиснат бутона и да се обърнат за нея. Участието й във формата преминава под менторството на Алекс Калиер, а песента, с която печели, е парчето им Mad About You. \"С Лука уцелихме в десетката. Тя е нещо повече от \"поредния певец\". Начинът, по който нейният глас диктува звученето на песните, е този, по който свирим на сцената. Тя е избрана, защото може да извлече много от различните парчета на Hooverphonic\", споделя за новата вокалистка Реймънд Гийртс. Специализираното издание Rockshot Music Magazine описва концертите на групата с новата им певица като магически: \"Русата й коса контрастира с тъмнината на сцената. Гласът й е много цветен и създава чувство на безкрайност и необятност, винаги центърът на шоуто. Всичко е структурирано и концентрирано към уникалното звучене на Лука и музикантите. Бандата командва сцената и не дава шанс на слушателите да се разсеят от събитието, на което присъстват. Няма как концертите им да завършат без бурни аплодисменти и викове за бис. Те са винаги истинско удоволствие за ухото.\" На концерта им в София от Hooverphnic обещават, че ще изсвирят 2 Wicky, Еden, Mad About You, Amalfi, Badaboum и Romantic. Ще звучат песните, които хората искат да чуят, както и тракове от новия им албум Looking For Stars с вокалите на Лука Крюисберг.", "date": "2019.08.06", "title": "Белгийска трип-хоп банда идва с нова вокалистка"}
{"url": "https://duma.bg/tsska-sf-s-nay-tezhak-zhrebiy-v-liga-evropa-n197258", "text": "ЦСКА-Сф ще играе плейоф за влизане в Лига Европа с победителя между Люцерн и Еспаньол, но преди това трябва да отстрани украинския Зоря (Луганск) на 8 и 15 август в III предварителен кръг. На 22-и в първия мач от баражите \"червените\" ще гостуват, а реваншът е седмица по-късно на стадион \"Васил Левски\". Треньорът на софиянци Люпко Петрович на 2 пъти е бил начело на Еспаньол - през 1984 и през 1991 г., след като печели КЕШ с Цървена звезда. Испанците са фаворит в сблъсъка, след като завършиха 7-и в Примера дивисион, а в Лига Европа елиминираха Стрянан (Исл) с общ резултат 7:1. Люцерн е пети в Швейцария през миналия и през новия сезон, а във II кръг на Лига Европа отстрани трудно КИ (Фарьорски острови) с два успеха с по 1:0. Наставникът на ЦСКА-София Люпко Петрович похвали футболистите си, измъкнали първа домакинска победа през сезона с 1:0 над Ботев Вр. Успеха отново донесе бразилецът Евандро, който наказа неумели действия на врачани да изчистят топката и с глава отблизо я вкара в мрежата им. Той направи обрата с 2:1 над Славия в предишния кръг, а донесе и успеха с 1:0 над Осиек в мача на \"Армията\". \"Играхме 120 минути срещу Осиек и сега не бяхме максимално концентрирани на фона на мача през седмицата. Пътуването изигра също своята роля. Да играеш на два фронта е трудно - гоним резултати в Европа и във вътрешното първенство. Първото полувреме не играхме нищо. След почивката промените оказаха влияние, създадохме положения за гол, пресирахме Ботев, Евандро отново беше на точното място и вкара. Когато той не вкара, ще имаме проблем. Само Евандро вкарва голове - срещу Славия, Осиек и днес. Имаме и други нападатели, които трябва да започнат да вкарват. Не знам как ще издържим на тази натоварена програма. Ще ни бъде трудно в този график, защото не разполагаме с подходящи заместници на всички позиции. Раул Албентоса и днес се представи добре, трябва да го изтъкна. Той не направи нито една грешка след 120 минути. От него съм много доволен. В защита изглеждахме добре, но в средата на игрището и в атака не разполагаме с толкова различни изпълнители. Не сме готови за седмицата с мачовете със Зоря и Лудогорец. Какво да правим - 2 мача, кой да играе - най-добрият отбор или оня, вторият? Няма, няма... имаме, каквото имаме. Ще направим това, което най-добре знаем и умеем, ако знам\", заяви философски Люпко след мача.", "date": "2019.08.06", "title": "ЦСКА-Сф с най-тежък жребий в Лига Европа"}
{"url": "https://duma.bg/loko-pd-uhapa-orlite-n197257", "text": "Локо Пд спря устрема на Лудогорец в най-интересния мач от IV кръг на efbet Лига. Пред около 4000 зрители на \"Лаута\" съперниците изиграха динамичен двубой, пълен с емоции и завършил 1:1. Бирсент Карагерен (60) простреля националния вратар на шампионите Пламен Илиев и \"смърфовете\" поведоха за кратко. Вандерсон (64) набързо изравни. Още в 10-ата минута израелецът Дан Битон пропусна дузпа, която беше спасена от играча на мача Илко Пиргов, който беше и капитан на домакините в отсъствието на Димитър Илиев. Веднъж и гредата спаси \"смърфовете\" в 13-ата минута, а през втората част, преди Локо Пд да открие, реферът Станислав Тодоров не свири за втори път дузпа, след като голмайсторът на Локо Пд фаулира реализатора на разградчани. Двата тима не спряха да търсят трите точки до последните секунди, но накрая си разделиха по една точка. Така шампионът на България загуби първи точки през новия сезон. Локо Пд пък стана отборът, взел най-много точки от Лудогорец в първенствата. \"Смърфовете\" са спечелили 20 т., срещу \"орлите\", пред Левски 18. Бруно Акрапович даде почивка на 7 от титулярите си срещу Спартак Търнава, за да ги запази за битката със Страсбург в четвъртък - Луков, Карагерен, Витанов, Петрович, Цветанов, Ожболт и Димитър Илиев. Заместниците им бяха предимно на възраст между 20 и 22 години. След мача изпълнителният директор на Лудогорец Ангел Петричев се закани, че клубът ще пусне жалба срещу съдията.  \"Лудогорец никога не се задоволява с равенство. Смятам, че изпуснахме 2 т. Общо взето, можем да съжаляваме, тъй като повече заслужавахме победата. Локомотив не е черна котка на Лудогорец, но е традиционно неудобен за нас. Ние ще си извадим поуки, като планираме да пуснем жалба срещу съдийството. Защото смятам, че ако беше свирена втората дузпа, която е чиста според колегите от спортно-техническия щаб, ще подадем жалба. Това е една от основните причини да загубим 2 точки в Пловдив\", коментира Петричев. \"Може би по някакъв начин изпуснатата дузпа се отрази, защото щеше да ни даде психологическо предимство. Отборът на Локомотив щеше да се отвори и да ни е по-лесно. Допуснахме лековата грешка при техния гол. Не беше ситуация, от която можеше да се развие голова атака, но стана. Две изпуснати дузпи от началото на сезона. Още е рано за проблем, но е неприятно, което не ти позволява да спечелиш мач. Не мога да виня Битон, защото той изпълнява добре дузпи на тренировка. Надявам се да вкара в следващия мач\", коментира треньорът на разградчани Стойчо Стоев. \"В България не знам защо се получава така - имало е една дузпа и защо да дам втора? Когато има 1, 2, 3, 4 дузпи - ги даваш. Имаше и ситуации, при които страничният съдия закъсня, заради което вдигна няколко несъществуващи засади. Днес определено съдийството не беше на ниво\", заяви Стоев.", "date": "2019.08.06", "title": "Локо Пд ухапа \"орлите\""}
{"url": "https://duma.bg/bionse-se-zavrashta-v-destinis-chayld-n197259", "text": "Звездата Бионсе и нейните приятелки Мишел Уилямс и Кели Роуланд обмислят няколко мащабни концерта през 2020-а, за да отбележат 20-годишнината на \"Дестинис чайлд\". Американската арендби група планира да се събере отново, вдъхновена от триумфалното завръщане на сцената на \"Спайс гърлс\", съобщи \"Контакт мюзик\". Красавиците от \"Дестинис чайлд\" се разделиха през 2006 г., но се събраха за специална поява на фестивала \"Коачела\" през април 2018-а. Всяко от трите момичета от групата може да се похвали с успешна самостоятелна певческа кариера. 37-годишната Бионсе има 6 солови албума зад гърба си. 39-годишната Мишел Уилямс и 38-годишната Кели Роуланд са издали по четири самостоятелни диска в кариерите си. Бионсе отчаяно се опитва да събере момичетата в звукозаписното студио с нея. Според нея какъв по-добър момент от 2020 г., когато ще отбележат две десетилетия от създаването на групата, посочва близък на певицата. И добавя: \"Тя видя резултата на \"Спайс гърлс\", но иска да го повтори - с по-голям и по-добър успех.\"", "date": "2019.08.06", "title": "Бионсе се завръща в \"Дестинис чайлд\""}
{"url": "https://duma.bg/amerika-sayuzyava-rusiya-i-kitay-n197289", "text": "На 23 юли се случи събитие, което трасира тектонично разместване на геополитическите пластове в Азиатско-Тихоокеанския регион - за пръв път Русия и Китай предприеха съвместно патрулиране по въздуха. То бе главно в северозападната част на Азия, но няма съмнение, че ще обхване и други зони на гигантския регион. И доколкото след Втората световна война САЩ бяха хегемон и техните ВМС плаваха там едва ли не като в американски води, логично е руско-китайското патрулиране да бъде възприето като предизвикателство срещу господството на Вашингтон в тази част на света. Именно затова е уместно да говорим за разместване на геополитическите пластове. Последвалите събития също потвърдиха основанията за подобен извод. Въоръжените сили на Китай и Русия ще продължат съвместните операции и взаимодействието, заяви говорителят на китайското министерство на отбраната У Цян при представянето на \"Бялата книга на националната отбрана на Китай в новата епоха\". Между редовете това трябва да се чете и като продължаване на съвместните въздушни патрули.  Още по-еднозначен, но и с многозначна, далекобойна визия бе китайският външен министър Ван И. В рамките на форум на външните министри от групата БРИКС в Бразилия той имаше двустранна среща с руския си колега Сергей Лавров. И пред него обяви готовността на Китай \"рамо до рамо\" с Русия \"да защитават законните права\" на двете страни, а също \"да поддържат справедливостта на международната арена\".  почти като изповед в стратегическа любов до гроб между руската военна сила и китайската икономическа мощ.  Впрочем сближаването между Китай и Русия върви не от юли и не от тази година. Миналата есен на границата им в Сибир двете страни проведоха най-мащабните (според оценките) военни учения \"Восток-2018\" от времето на Студената война с участието на няколкостотин хиляди военни. Медиите разпространиха снимка на руски и китайски офицери и войници, които се прегръщат и стискат ръцете като стари приятели. Двете страни провеждат все по-често съвместни учения не само в Тихия океан, но и Северния ледовит океан, както и в Балтийско море. Китайският лидер Си Цзинпин обяви Владимир Путин за \"много добър приятел\", а това има не просто междуличностно, но и геоглобално звучене. Между двете страни няма военен съюз, но очевидно сътрудничеството им надхвърля рамките на обичайното стратегическо партньорство и нищо чудно след време да обявят военен съюз - най-вече заради конфронтационното поведение на Запада. Москва и Пекин вече действат рамо до рамо на международната арена. Най-напред те отстраниха граничните си проблеми, които бяха дразнител десетилетия наред (че дори и причина за въоръжен конфликт през 60-те години). Китай подкрепи действията на Русия в Сирия и донякъде в Крим, както констатира швейцарският в. \"Нойе цюрхер цайтунг\". Готов е по молба на Кремъл да участва в следвоенното възстановяване на Сирия. Двете страни подпомагат и Сърбия. В ООН те също се подкрепят при демонстрирането на позициите си по \"горещите точки\" от дневния международен ред. Според \"Уол стрийт джърнъл\" те все по-активно си сътрудничат в Африка на юг от Сахара, а и \"намериха начин да намалят съперничеството си в Централна Азия\". Китайски части вече провеждат учения в съседния Таджикистан и разполагат там свои части, за да възпират ислямисти и кризи в граничния Синцзян-Уйгурския регион с неговото мюсюлманско население.  Това \"рамо до рамо\" означава още задълбочено и всестранно икономическо сътрудничество. Русия е готова да доставя суровини на \"гладната\" за енергоносители китайската икономика и през 2016 г. тя вече измести Саудитска Арабия като най-голям доставчик на нефт за Поднебесната империя. Двете страни планират и по-големи доставки на руски газ и нищо чудно след едно десетилетие Китай да се изравни с ЕС като пазар на тази руска суровина. Освен това Китай доставя необходимите компоненти за модерните руски оръжейни системи, както и мрежовото покритие и оборудването за сигурност. Миналия месец Русия сключи споразумение с Huawei за доставката на 5G оборудване. на двустранната търговия. Русия увеличава запасите си не само от злато, но и от китайската валута юан, а държавната компания \"Роснефт\" се разплаща в национална валута за доставките на суров петрол за Китай. Според изданието \"Сина\" Русия отваря все повече и повече валутни резерви за юана - тяхното количество нараства от 3 на 14% през 2018 г., докато доларовите резерви падат от половината до 23 на сто.   Всъщност над 60 страни по света включиха юана в своите валутни резерви, а сред тях са Германия, Франция, Италия. Очевидно в Москва са преценили, че това е още един повод да не стоят настрана от тази тенденция.  Отделно Русия се включи в създадената от Китай система за международни банкови разплащания (Cross-border Interbank Payment System), която обслужва над 900 банки извън Китай и покрива територия на 162 страни и региони.  Либералният Запад реагира разнопосочно на сближаването на двата евроазиатски гиганта. \"Русия и Китай активно увеличават влиянието си в света, докато Западът е смутен и объркан\", тази констатация на швейцарския вестник \"Нойе цюрхер цайтунг\" илюстрира единия тип реакция - на тревога. САЩ вече категоризираха Китай като основна заплаха и геополитически конкурент, който в комбинация с Русия (най-вече новите й въоръжения и традиционните й ресурси) може да измести американското лидерство в света. Там не липсват стратегии да се разбие това сближаване чрез прикоткване на Русия. В същото време агенция \"Блумбърг\" констатира, че много аналитици отхвърлят  Нищо чудно да са подведени от историята на отношенията в разностранния геополитически триъгълник Русия - Китай - САЩ. В него след Втората световна война геополитическата геометрия често се е променяла според конюнктурата и поведението на отделните части. При Сталин страните на съветско-китайския съюз в триъгълника са били по-дълги от американската страна. Но през 60-70-те години с конфликта между Москва и Пекин и отварянето между Китай и САЩ геополитическата геометрия стана като че ли равностранна заради наложилия се баланс между трите части. Впоследствие при Горбачов съветско-американските страни станаха по-дълги за сметка на китайската. Сега пак има скъсяване на американската страна от триъгълника, но в перспектива САЩ (и Западът) се надяват това скъсяване да засегне пак китайската страна и да се удължи руско-американската страна.  Според други аналитици стратегическото партньорство Русия - Китай няма да е устойчиво и продължително, защото Русия се страхува да не би Китай с неговото население от 1,3 млрд. да залее необитаемите територии в Източен Сибир и Далечния изток. Или защото Москва ще стане васална на Китай, чиято икономика по покупателна способност е 6 пъти по-голяма от руската и по тази причина следващите лидери на Русия ще се обърнат към Запада. Защото между двете страни ще има съперничество за влияние в Централна Азия. Или пък защото неизбежно ще бъде възникването на търговски и икономически спорове. А и защото Русия едва ли ще е щастлива да бъде въвлечена в китайската експанзия в Южно-Китайското море, където Пекин има териториална спорове с редица регионални държави, подкрепяни впрочем от САЩ.   Макар и да звучат експертно и убедително, всички тези доводи, пропагандирани съответно от медиите, са или манипулативни, или заблудени. От всички тях най-реален е първият, частично и последният. Но ще видим по-надолу, че и спрямо тях има контрааргументи.  Всъщност друга е истинската причина за сближаването Русия - Китай, съответно и за очертаващите се пред него работещи перспективи. Не че западните анализатори и медии не я виждат и не огласяват, но поне не до степен да бъде приета като водеща. И тази причина е Америка. Именно хегемонистичната политика на САЩ след съветския разпад кара Китай и Русия да застават рамо до рамо на международната сцена.  Второ десетилетие Вашингтон води открито враждебна политика срещу Русия - всъщност откакто на власт дойде Владимир Путин, който държи на равнопоставени отношения и спря пазарния грабеж на страната си от чужбина. Враждебната ръка на Вашингтон личеше в разширяването на НАТО, в насъскването на Евросъюза срещу Русия, в усилията за изтласкване й от политическото пространство на Стария континент и изхвърлянето й в Азия, в геополитическото интригантство и опитите за прикоткване на нейни съседи с последвалите удари срещу нея от Украйна и Грузия, в опитите й да блокира износа на руски газ за Европа чрез \"Северен поток 2\" и \"Турски поток\", а накрая и в санкциите, включително и поради скалъпените причини като руската намеса в президентските избори в САЩ.     Срещу Китай пък Америка възприе на нож глобалната му инициатива \"Един пояс, един път\", която обхваща 60 държави в Азия, Близкия изток, Европа и Африка. Дори американската агенция \"Блумбърг\" признава, че задействаната от 2013 г. инициатива \"ще помогне на голяма част от света да се развие\" независимо от забележките към проекта. Има обаче основание да подозираме, че и ЕС му подлага крак под влиянието и направо натиска на САЩ. Вашингтон поде и търговска война с Китай, подкрепя Тайван, стана ясно, че мъти водите с протестите в Хонконг, а и не е отписал мюсюлманските уйгури, за да разклаща вътрешната стабилност в Китай. Отделно последните 20 години Америка провокираше разруха чрез войни, конфликти или просто кризи къде ли не - Ирак, Украйна, Сирия, Либия, Йемен, сега и Венецуела. Неизбежно бе да се появи някой, който да се изправи срещу нея. В отделни случаи й се противопоставяха било Русия, било Китай, а сега вече ги виждаме и рамо до рамо. Така че Ван И неслучайно настоява двете страни \"да поддържат справедливостта на международната арена\". Като цяло Америка зачена сближаването на своите конкуренти. Но ако това са ситуативни, конюнктурни причини, има по-дълбоки, чисто ценностни поводи Русия и Китай да бъдат рамо до рамо в глобалния свят. Най-напред  а фактът, че реалността потвърди концепцията им, което бе признато и от съперничката им Америка, вдигнаха акциите им по света, нищо, че двете страни да се водят за авторитарни.  Второ, двете страни се противопоставят на либерализма, който губи почва въпреки привлекателния си иначе ореол на свободолюбивост и напредък. Противопоставят му се не само заради мултикултурализма, хомосексуалността, мигрантския хаос и предателството на традиционните ценности, които Владимир Путин разкритикува в интервюто си пред \"Файненшъл таймс\". Противопоставят му се обаче и по друга причина. Всъщност кризата на либерализма като ценностна система се признава и от привържениците му: \"Изчезнаха наивните очаквания, че свободната икономика може автоматично да доведе до свободно общество\", горчиво признава същият \"Нойе цюрхер цайтунг\". Всъщност Китай и Русия разбраха, че либерализмът, свободната икономика и човешките права са просто инструменти за поддържане на надмощието на Запада над останалия свят, за господството на транснационалните му компании за сметка на по-слабо развитите държави, пък дори и за разрушаването на цели държави като Украйна, Сирия, Йемен. За Москва и Пекин алтернативата е силната държава, поради което политолози наричат модела им държавен капитализъм, който се противопоставя срещу либералния капитализъм на САЩ. С този модел Путин извади страната си от интензивното на историята (сегашното й трудно положение е плод най-вече на санкциите), а Пекин направи китайската икономика втора в света и в пъти вдигна стандарта на живот и социалното равенство. Докато свободната икономика на \"Западна\" България вече 30 години не може да намали двата милиона граждани, живеещи под чертата на бедността, нищо, че пазарът й пращи от стоки.  Има и още нещо много основополагащо от ценностна гледна точка, което може да сработи за здравината на \"дуета\" Китай - Русия. Западът се бие в гърдите, че е най-развитата част на цивилизацията ни, но това е постигнато чрез експанзия и хищно ограбване на останалия свят през последните пет века (включително с изтребването на етноси) - или от 1492 г., когато Колумб открива Америка. Докато китайската инициатива \"Един пояс, един път\" е точно на обратния полюс - тя не е грабителска, напротив, тя е шанс за света, както личи от оценката на \"Блумбърг\". Значи тя е шанс и за Русия.  Впрочем на Запад наричаха СССР \"империя\", но за разлика от предишните империи съветската идея бе шанс за 16-те републики да извършат скок в развитието си и някои от тях живееха по-добре от основополагащата Руска република, а това вече няма нищо общо с природата на \"империята\". Освен това Китай не поставя политически и идеологичeски условия за участие в глобалната му инициатива. А ако си спомним, ЕС ни поставяше такива условия, за да прекрачим прага му. И от някои от тях сега страдаме и оставаме все така най-бедните в тази общност и с най-много обществени язви. Дали пък тоталитарният Китай не е по-либерален от демократичния Евросъюз?! Затова и пророкуванията, че Пекин ще направи от Москва свой васал, силно намирисват на спекулация. Има обаче основания да предполагаме, че Китай няма да превърне в свой васал не само Москва, но и други по-слаби участници в своята инициатива. И причината е буквално в генетичния код на китайската нация. В дебелите книги пише, че  центърът на което е концепцията Жен - или човечността. Това е стремеж към идеални отношения между хората в семейството, в обществото и в държавата. А основен принцип на тази концепция е принципът \"това, което не желаеш да правят на теб, не го прави на другите\". Между другото поне в последните два века Китай не е бил експанзионист, напротив, бил жертва и е страдал от експанзиите от Британската и после Японската империя. Вероятно за това не поставя политически условия за своята инициатива - не желае да го възприемат като някогашните му потисници. По тази причина съвременен Китай гледа да не провокира войни или конфликти, а се придържа към действия, отчитащи интересите на другите. Ето наскоро стана ясно, че Пекин и 10-членната Асоциация на страните от Югоизточна Азия (АСЕАН) водят преговори за повече съвместни военни учения в региона, а на министерската среща на АСЕАН миналата седмица в Банкок външният министър Ван И похвали напредъка в подготвянето на кодекс за поведение АСЕАН. Това всъщност е сигнал към Виетнам, Малайзия и Филипините да се успокоят, че Пекин ще търси приемливо за всички решение по спорните острови в Южнокитайско море. А сигнал и към Москва, че Пекин няма да допусне въвличането й \"рамо до рамо\" в един спор, който е далеч от границите й.  Именно заради принципа \"не прави на другите това, което не желаеш да направят на теб\", може да допуснем, че ще отпадне и главната причина за потенциален раздор между двете съседни страни - масово заселване на китайци в руския Далечен изток. Впрочем там китайци вече има и ще има още повече, но Пекин ще си дава сметка за руския национален интерес не само заради конфуцианството, но и заради това \"рамо до рамо\". САЩ и Западът има два избора. Те могат да попречат на сближаването между Китай и Русия, но само ако се откажат от конфронтационната си линия срещу тях. Ако примерно спрат с препъването на \"Северен поток 2\" или на \"Един пояс, един път\". Така ще притъпят естествената реакция на Москва и Пекин да им се противопоставят.  Но за разлика от Китай ценностната мантра на Запада е конкуренцията и съперничеството, което в повечето случаи означава сблъсък, вражда, война. Той смята, че така се върти колелото на историята и прогреса. САЩ и Западът ще продължат конфронтацията и по други причини - заради стремеж към конкретни ползи (друг е въпросът дали ще ги получат). Но точно така ще постигнат това, от което се опасяват - ще виждат Русия и Китай рамо до рамо, а не една срещу друга.", "date": "2019.08.06", "title": "Америка съюзява Русия и Китай"}
{"url": "https://duma.bg/azg-izprevarva-hds-v-iztochna-germaniya-n197286", "text": "Крайнодясната \"Алтернатива за Германия\" (АзГ) вече има повече подкрепа в Източна Германия от Християндемократичния съюз (ХДС) на канцлерката Ангела Меркел. Това сочи ново проучване на общественото мнение, цитирано от \"Политико\". Сондажът на \"Емнид\" показва, че АзГ има подкрепата на 23 на сто от източногерманците, следвана от ХДС с 22 на сто. Трета е Левицата с 14 на сто, а социалдемократите са четвърти с 11 на сто. Резултатите от анкетата идват по-малко от месеци преди регионалните избори на 1 септември в източните провинции Саксония и Бранденбург, където ХДС и социалдемократите отдавна доминират. Загуба на предстоящия вот може да доведе до сътресения в коалицията им на национално ниво. На него ХДС все още са първа политическа сила с 26% подкрепа, следвани от Зелените с 23% и АзГ с 14 на сто. Социалдемократите са четвърти с 13 на сто.", "date": "2019.08.06", "title": "АзГ изпреварва ХДС  в Източна Германия"}
{"url": "https://duma.bg/kratki-novini-n197285", "text": "Австралия отхвърли възможността да приеме американски ракети с наземно базиране на своя територия. \"Това не е било искано от нас, нито е било обмисляно\", заяви премиерът Скот Морисън след съобщенията, че САЩ планират да разположат ракети със среден обсег в Азия, за да се противопоставят на нарастващата военна мощ на Китай в региона. Властите в Китай разпоредиха държавните компании да спрат вноса на селскостопанска продукция от САЩ. Фирмите вече са прекратили вноса. Решението на Пекин последва изявлението на президента на САЩ Тръмп за въвеждането на нови мита в размер на 10% върху китайски стоки на стойност 300 млрд. долара. Хиляди протестиращи се събраха отново на няколко места в Хонконг в подкрепа на призива, отправен от опозиционните сили, за обща стачка в целия китайски автономен район. Стигна се до нови сцени на улично насилие, а транспортът в града е парализиран. През първата половина на тази година чуждестранните посетители и турските граждани, живеещи в чужбина и дошли на почивка в Турция, са похарчили около 1,55 млрд. долара за дрехи и обувки по време на престоя си, показват официалните статистически данни. Приходите от туризъм в Турция са скочили с близо 10% през периода януари - юни, достигайки над 12,6 млрд. долара. Основната причина за пожарите в Сибир е невнимателното боравене с огън. Това е заключението на руските власти. Авиоразузнаването е показало, че повечето пожари са възникнали край шосета. Спасителите и военните са успели да намалят територията на природните пожари с 25%, или с 1 млн. хектара. В момента все още горят близо 57 хил. хектара. Избирателите в Шотландия биха гласували за независимост от Обединеното кралство, ако имаше референдум сега, сочи ново проучване. Привържениците на независима Шотландия водят с 52 срещу 48 процента.", "date": "2019.08.06", "title": "Кратки новини"}
{"url": "https://duma.bg/nov-korab-shte-spasyava-migranti-n197287", "text": "Новият кораб за спасяване на мигранти \"Оушън вайкинг\", нает от хуманитарните организации \"Ес О Ес Медитеране\" и \"Лекари без граници\", напусна пристанището на Марсилия, за да започне нова операция край бреговете на Либия, предаде Франс прес. Целта на плаващия под норвежко знаме \"Оушън вайкинг\" е да замени кораба \"Акуариус\", който беше принуден да прекрати дейността си, след като беше лишен от регистрация. Очаква се 69-метровият кораб с 31 души на борда да достигне зоната, където се случват най-много корабокрушения, след два до три дни. По данни на Международната организация за миграцията от началото на годината в Средиземно море са изчезнали 840 души, без да се броят нерегистрираните корабокрушения.", "date": "2019.08.06", "title": "Нов кораб ще спасява мигранти"}
{"url": "https://duma.bg/kosovo-varvi-kam-predsrochni-izbori-n197288", "text": "Председателството на косовския парламент определи датата, на която парламентът ще гласува за своето разпускане - 22 август, съобщи прищинското издание Bota Sot. Лидерът на парламента Кадри Весели заяви, че срещата на председателството е довела до консенсусно споразумение за определяне на дата за разпускане на народното събрание, което ще позволи на президента на Косово да назначи предсрочни избори. \"Във времена на дилема единственото решение са изборите\", заяви Весели. \"Тази страна се нуждае от решителност, за да продължи напред\", добави той. \"Сега знаем датата за разпускане на парламента и приблизително тази за нови избори.\" Според Шериф Билали от Социалдемократическата инициатива (НИСМА) най-вероятната дата за предсрочните избори ще е в края на септември или началото на октомври. Шерифи отбеляза, че причината, поради която 22 август е избрана за свикване на парламентарна сесия, е свързана с ЕС - Брюксел се нуждае от повече време, за да изпрати мисия в Косово, която да наблюдава изборите. В края на миналата седмица президентът Хашим Тачи призова Кадри Весели да предложи име на кандидат за нов мандатоносител, след като Рамуш Харадинай подаде оставка като министър-председател заради призоваването му пред Международния трибунал в Хага, разследващ престъпления в юговойните. В отговор Кадри Весели заяви, че нов кандидат няма да има и изборите са неизбежни. Рамуш Харадинай се завърна от Хага, без да му бъде предявено обвинение. Впоследствие лидерът на \"Алианса за бъдещето на Косово\" (АБК) настоя за предсрочни избори. Според допитване Харадинай има най-висок рейтинг от косовските политици - 55 на сто. Най-високо одобрение има и партията му АБК - 22 на сто.    Междувременно Харадинай заяви в град Гниляне, че никой не трябва да си играе с промяна на границите на Балканите, защото това ще бъде много опасно. Той подчерта, че в Косово не може да функционира държава в държавата, визирайки формирането на Общността на сръбските общини с изпълнителни правомощия, пише белградският в. \"Данас\". По думите му въпросът с комбината в Трепча, който се очаква да донесе 500 млн. евро на Косово, не може да бъде включен в диалога със Сърбия. \"Не трябва да губим източника си на живот\", обясни Харадинай.", "date": "2019.08.06", "title": "Косово върви към  предсрочни избори"}
{"url": "https://duma.bg/poredna-balkanska-nerazboriya-n197290", "text": "На Балканите е така поне от век. Гръмне пушка, и ето ти световна война. Тези дни една словесна \"пушка\" може за пореден път не само да \"разяри\" съседи и да предизвика поредна балканска неразбория, но и да усложни играта на геополитическите играчи в региона. Защото няма и капка съмнение, че те дърпат конците и на управляващи, и на опозиции в страните от нашето \"буре с барут\".  Този път за изстрел послужиха думи на хърватската президентка г-жа Колинда Грабар-Китарович, които според израелския \"Джерусалем пост\" тя е заявила при официалното си посещение в Израел преди дни. При разговор с колегата й Реувен Ривлин в Ерусалим тя изразила становище, че Босна и Херцеговина (БиХ) е \"нестабилна страна под контрола на войнстващ ислям\". Допълнението според израелското издание е, че \"БиХ се управлява от хора, свързани с Иран и терористични организации\". Независимо от последвалите й лични обяснения, направени едва 24 часа след избухналия скандал, както и пред хърватски медии като \"Дневник\", в които се отрича истинността на такива слова,  Един след друг лидери на трите основни етнически общности в БиХ реагираха остро на изявленията на Колинда Грабар-Китарович. Хърватският член Желко Комшич на тристранното Председателство на БиХ (висшето ръководство на страната) заяви, че \"нестабилна е не БиХ, а тя (разбирай Хърватия)\". Шефик Джаферович, босненският мюсюлманин в Председателството, е категоричен, че \"тя (Грабар-Китарович) трябва да се справи с нарастващата радикализация и войнстващите неофашистки движения в нейната страна, вместо да се занимава със задните дворове и атаките на други хора, за да навреди на имиджа на БиХ\". Босненският министър на сигурността Драган Мектич е на мнение, че \"това е едно от поредицата несериозни, безотговорни и мъгляви изявления, за които няма аргументи. Това не е нейна работа\". На този фон липсват в медийното пространство гневни изказвания на Милорад Додик, представителят на сърбите в  Председателството на БиХ, но може би той е обърнал повече внимание на думите на хърватската президентка в Ерусалим, че \"Загреб страда от мигрантския наплив, който се състои в повечето случаи от африкански и пакистански мигранти, които през БиХ пробиват границите\". Още повече че западни медии отдавна обръщат внимание и на съществуването на центрове с радикални ислямисти на територията на БиХ, подкрепяни според информациите най-вече от монархиите в Залива. Смята се, че тя е една от балканските страни, от които терористичната организация \"Ислямска държава\" привлече бойци. Истински или измислени, за което също би трябвало да се търсят причините, думите на Китарович бяха посрещната с упрек и в Заграб, където експремиерът Ядранка Косор се извини в туитър на БиХ, която нарече \"съседна и приятелска\" страна, а също и на гражданите й. А бившият президент Степан Месич подчерта, че \"където и да отиде, тя по-късно отрича това, което се съобщава\". Той имаше предвид именно Грабар-Китарович.  Едно обаче е факт - БиХ е страна, която съществува на магия и отдавна на всички е известно, че Дейтънското споразумение, което осигури създаването й след войните от 90-те години, трябва да се \"надгради\" или просто коригира. Защото наистина \"не е формирана държава в истинския смисъл на функционалност\" с тази сложна конструкция на институции, многобройна армия от чиновници във Федерация на хърватите и бошняците, в Република Сръбска и на ниво централна власт в Сараево. Не е нормално и мъчителното съгласуване на всеки въпрос с трудно постижими действия.  Дали Китарович говори \"глупости\", или съзнателно споделя мнение, не става ясно, но всъщност в Ерусалим една от основните теми за разговори е била друга - възпоменанията на Холокоста, реституцията в тази връзка, образованието по този повод и постигането на решение относно спорове между Загреб, Световния еврейски конгрес и еврейската общност в Хърватия. Позициите явно не са съвпаднали, още повече че независимо от поети обещания за създаване на нов мемориал за жертвите на Холокоста повечето хърватски евреи смятат, че \"община Загреб се стреми да разкраси фашисткото минало на Хърватия\". Приема се, че национализмът е част от политиката на управляващите, че се толерира и възхвалява усташкото минало, което укрепва позиции, но и среща съпротива сред съседи и общество в самата Хърватия. Затова и в опроверженията на хърватската президентка се казва, че \"напълно отхвърлям реакциите, свързващи Хърватия с фашизма, това е тотален нонсенс\".  Но тя не крие, че между Загреб и Сараево има нерешени въпроси като \"агресивни действия на БиХ с твърденията за незаконна работа на тайните служби на Хърватска или като заплахите за съдебна разправа заради спорове около моста Пелешац\" и други.  Известно е, че Загреб  която да се явява самостоятелно като етнос в Дейтънската държавица и заедно със сърбите и бошняците да бъде 3-тата фунционираща държавообразуваща единица. Влиянието на Загреб става осезаемо чрез евентуално институционално отделяне на \"своите\" в БиХ, а също чрез фронт с нов формат срещу Република Сръбска. Нейните преки връзки с Белград не носят радост на  политически противници и чужди сили, включително на Загреб.  Но това е възможно само с ревизия на Дейтънското споразумение, което пък е пряко свързано с интереси на геополитическите играчи и техните стратегии за региона. Някои отдавна са заложили на т.нар. мюсюлманска карта и всяка промяна на статуквото може да наруши установени позиции и влияние. Прави впечатление, че медии в Турция също информират за скандала в Сараево, което отдавна бе определено от Анкара като \"наше завещано сърце\". Но се набляга върху изказвания, които подчертават \"ислямофобския характер на политиката, водена от Колинда Грабар-Китарович спрямо БиХ и бошняците\". Затова се и цитира мнението на \"най-голямата босненска политическа сила Демократичната партия на действието, която реагира остро на изказването\" и убедено е посочила, че \"нито един сериозен фактор по света няма да вземе под внимание такова мнение\". Някои в Анкара смятат, че \"Китарович и преди е имала обвинения, че в БиХ се намират хиляди въоръжени бойци и тези обвинения се прицелват в босненските мюсюлмани, което влошава отношенията между двете страни\". Отново на принцип \"кой къде го сърби\". На практика словесната престрелка между Сараево и Загреб, пламнала с изказванията на хърватската президентка в Израел, е само брънка от процеси на Балканите, които дадоха основание за изводи, че нерешени въпроси между съседите създават условия за напрежения, на които им трябва само искра, за да се разгори поредният огън.  Отделно е онзи балкански покер, който разиграват големите в региона, където всяка играе според своите исторически завещани карти. Не стига, че зачестяват анализи кой какви оръжия продава на балканските страни, които вкупом започнаха превъоръжаване, въпреки ограничените им финанси, ами смяната на посланици в балканските столици се извършва, без да се крият стратегически интереси, за чието постигане повсеместно се прилага политиката на моркова и тоягата. Антъни Голфри, новият американски посланик в Белград, който идва от Москва, смята, че \"Сърбия е политически и икономически лидер и има ключова роля за регионалната стабилност\" (морков!), но основната му задача не е само да възобнови спешно диалога за \"нормализиране на отношенията между Белград и Прищина\",  Русия от своя страна стои зад Белград и Република Сръбска в БиХ при отстояване на техните интереси. Но някои анализи в Москва свидетелстват, че има безпокойство относно политика на \"върти опашката\" на сръбския президент Александър Вучич, който бил \"мекушав\" при отстояване на позиции, защото хем искал членство в ЕС, хем внасял френски и американски оръжия, хем участвал често в натовски учения, хем разчитал на Русия, за да не влезе Косово в Интерпол, хем да се осигури от Москва спазване на онази резолюция на ООН относно Косово, която е в полза на Сърбия. В крайна сметка обаче се оказва, че интересите на Сърбия, православната църква и сърбите нямат много общо с прозападно настроените лидери на страната. Въпросът е докога ще може да се разиграва \"и вълкът сит, и агнето цяло\", защото САЩ, Франция, Германия, Турция, Китай, Великобритания също си имат свои игри на Балканите. Дали срещу Вучич се води \"специална психологическа война\", както твърди лидерът на Сръбската радикална партия  Воислав Шешел, заради зачестили заплахи към президента и семейството му, няма как да бъде сигурно, но е сигурно, че политиката на баланс, известна като титовска, все по-трудно ще се удава на Белград. И най-вероятно отново ще последва тоягата.   в такава усложнена ситуация да отстоява позиции на Балканите, включително да помага на етническите унгарци за запазване идентичността им в Сърбия и Румъния. Унгария инвестира в региона (банки, медии), строи с китайски средства и фирми жп линия Белград - Будапеща, разширява износ в Косово и Албания, където сърбите вече не могат да се позиционират заради наложени 100% мита от Прищина, даде убежище на експремиера на Северна Македония Груевски, който бе подкрепян от Москва, и разреши през нейното въздушно пространство да се доставят в Сърбия договорени руски въоръжения, които Букурещ не допусна да минат по Дунава. Имало санкции на ЕС. Сякаш Унгария не е член на ЕС! Въпрос на дългосрочни стратегии, самочувствие, добри познания за промените в геополитиката, за партньорите в европолитиката и икономиката, демонстрирани от Унгария, която наистина е във възходящо развитие. Като се има предвид, че кризата с мигрантите в Европа е, меко казано, деликатна тема между Будапеща и Брюксел, ясно е защо Унгария официално запазва красноречиво мълчание за регионалния скандал с изявлението на Колинда Грабар-Китанович за БиХ в Ерусалим.  Всеки според интересите си. Скандалът ще отшуми. Нерешените въпроси ще останат. Големите ще продължат с игрите. Това ги устройва на този етап. Да му мислят балканските народи.", "date": "2019.08.06", "title": "Поредна балканска неразбория"}
