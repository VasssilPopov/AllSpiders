{"url": "https://duma.bg/veska-nencheva--bumashtinata-prinizyava-avtoriteta-na-balgarskiya-uchitel-n187388", "text": "- Нормите на възпитание и дисциплина са приоритет на възпитанието в семейството. Училищната среда може само да надгражда и доразвива. В училище има правила, с които трябва да се съобразяват ученици, учители, служители и родители. Но е факт, че т.нар. дисциплина в училище все по-трудно се спазва. Това е комплексен проблем на семейството, училището, обществото ни. Категорична съм, че оценката на учителя се дава от дългогодишната му работа с поколения ученици и конкретни резултати от реализацията на ученици. Всякакъв вид порт фолиа и глупави бумащини само още повече принизяват загубените авторитет и достойнство на българския учител. Колегите от 2-3 години са притиснати да наваксат с изготвянето на цял набор от документи, в които подробно да опишат и документират целодневната си работа с учениците, постигнати резултати, заложени очаквания, курсове за преквалификация, открити уроци, участия в международни, национални, областни, общински състезания, работа с родители и т.н. Заветната папка, в която трябва прилежно да е подредено всичко изброено и още други неща, трябва да бъде прегледана от директора на училището и представител на Обществения съвет, за да се даде оценка на учителя по силата, на която той ще остане на работа, ще получава заплата или ще си тръгне от училище. И тук възниква логичният въпрос: Колко папки могат да бъдат проверени, обстойно разгледани, качествено оценени, за колко време? Ако тази тежка форма на атестиране на учителя не придобие по-човешки, по-нормален вид, с прилагането й определено ще загубим поредната част от достойнството на учителя. - Системата на образованието се пропуква упорито. Факт. Ако изконните традиционни принципи и норми не са заложени в образователните програми още в предучилищното образование и неотменно да следват целия образователен процес в средното образование, никакви иновативни мерки няма да направят децата ни устойчиви на новите предизвикателства на света, в който живеем. Балансът трябва да е заложен още в детската градина. Изучаването на здравите български традиции и ценности трябва да е основополагащо в българското образование.  - В българското образование винаги са се правили експерименти, нововъведения, иновации. Но винаги е имало първо изпробване, експериментални периоди, паралелки, училища. Няма по-брутално налагане на експеримент, който не е пробиран, от въвеждането на Закона за предучилищно и училищно образование (ЗПУО). Системата буквално беше подложена на сътресение ударно. Това повлия на качеството на образователния процес. Това особено тежко се отрази и още се отразява на работата на учителите. Не зная дали е за добро, но учителската гилдия е най-търпеливата и дисциплинирана, може би затова и колегите нямат сили за съпротива срещу наложени изисквания, с които бързат да се справят без да роптаят.  - Човек живее там, където има сигурност, уют, съпричастност, любов. Отдавна държавата не дава сигурност нито на възрастните, нито на младите. В последните години за съжаление не припознаваме тези отношения като стожерни отношения в обществото, отрекохме се с лека ръка, демонстрираме сила, превъзходство. Отнехме си възможността да мислим и работим един за друг. Затова децата ни отиват да търсят сигурност - материална, в далечни земи. Материалната сигурност се набавя бързо и алчно и хищно ги впримчва. И няма да ни ги върне, ако тук нещо не ги зове, тук в родината им, в България.   - Няма да изреждам причините, довели до отлив от учителската професия, няма да споменавам и ужасяващата статистика за това, че в следващите 5 г. губим застрашителен брой педагози в системата. Жалко е, че липсва адекватна държавна политика за справяне с този проблем. Наливането на милиони за преквалификация на специалисти от различни области за получаване на педагогическа правоспособност в рамките на няколко месеца, може временно да \"закърпи\" проблема, но това не е сериозно от професионална гледна точка и дългосрочно решаване не се предлага. Резонно у младите хора, решили да станат учители, възниква въпросът \"Защо да уча 4 или 5 години за учител, след като хората го правят с неколкомесечни курсове?\". От години проблемите в образованието се решават на парче. Над 2 мил. лв. миналата година МОН инвестира в шкафче за всяко дете до VІІ клас в училищата за \"олекотяване на раниците\". Дали от това раниците на децата станаха по-леки, или повече натежаха нечии джобове! И още много тежки въпроси стоят пред образователната ни система, но уви отговорите са все по-трудни.  Не съм съгласна, че няма даскали с възрожденски дух и присъствие в българското училище. Има ги и не са малко. Но се говори и пише за сензациите, не за тях. Медиен рейтинг държат новините за набита учителка примерно, за унизена учителка, за безсилна учителка. И тук отново се връщаме на комплексния проблем с възпитанието и общественото внушение за неглижиране на труда на учителя. Това е проблем, който се засилва тенденциозно и влияе на нагласите ни към авторитетите в обществото.  - Въвеждането на делегираните бюджети беше опит да се помогне на системата за навременно и адекватно финансиране, но то даде своите минуси и отклонения. Това налага преосмисляне на формулата на финансиране, защото в общество, в което образованието и здравето на хората са превърнати в стока, ще берем гнилите плодове на сляпото ни желание да бъдем етикетирани като европейци.   - Стремежът на човека да се образова, да се учи е стар, колкото е стар светът. В този смисъл образованието ще оцелее. Но на каква цена? Ние, българите, винаги сме имали усещане за принадлежност към четмото и писмото, към знанието и образованието. Имаме наша азбука, на която пишат и четат милиони хора по света. Българинът от Възраждането е давал мило и драго, за да изучи детето си и е зачитал даскала. Ако това бъде един от акцентите в учебните програми и едно от посланията ни към учениците, вероятността да преодолеем негативните тенденции в образованието и да спечелим \"тихата война\", която се води през образованието, е голяма.  Същевременно съвременното поколение ученици борави с лекота в интернет пространството и с лекота присъства в социалните мрежи. В това отношение те могат да бъдат наши учители. Но и тук е важна мярката, важно е да ги научим какво да използват интернет, важен е моралът, защото децата лесно злоупотребяват или се злоупотребява с тях, когато липсват правила. ", "date": "2019.03.14", "title": "Веска Ненчева:     Бумащината принизява авторитета на българския учител"}
{"url": "https://duma.bg/napusna-ni-mariya-radonova-n187436", "text": "Мария Радонова си отиде от този свят на 10 март. Дългогодишен преподавател по руски език, писател, журналист. Член на СБЖ. Родена е на 20.09.1928 в Банско. Авторка е на стихосбирката \"Пирински песни\", биографията на Никола Вапцаров \"Жажда за светлина\", книгите за Банско и банскалии \"В подножието на Перун\", \"Високопиринци\", \"Неугаснали светилници, \"Поберки по пътя\". Защитила е дисертация на тема \"Творческият процес на Никола Вапцаров\". Сбогуването с Мария Радонова ще се състои на 16 март от 10 ч. в Ритуалната зала на Централните софийски гробища.", "date": "2019.03.14", "title": "Напусна ни Мария Радонова"}
{"url": "https://duma.bg/bon-bon-predstavya-myuzikala-alisa-v-ogledalniya-svyat-n187437", "text": "След огромния успех на \"Котешката банда\", който повече от година се играе на сцената на Сити Марк арт център и из страната, екипът на \"Бон-Бон мюзик\" се заема с още по-амбициозен и мащабен проект - мюзикъла \"Алиса в Огледалния свят\" по романа на Луис Карол. В красивия мюзикъл, непредставян в България досега, ще вземат участие над 50 деца от \"Бон-бон\" (между 4 и 15 години), които ще пеят, танцуват и ще бъдат главни актьори. Част от \"бонбоните\" - ученици в НМУ \"Любомир Пипков\", ще свирят в камерния състав на оркестъра, който ще изпълнява музикалния съпровод. Режисьорка е Бисерка Колевска -  лауреат на престижни международни награди, хореографка е Жасмина Стоянова, вокални педагози са Рози Караславова, Яна Балева, Елизабет Нешева, студио \"LaTiDa records\", художничка Златка Вачева. Планирани са 12 представления до края на годината. Премиерите са днес и утре, 14 и 15 март. Подготвя се и турне.", "date": "2019.03.14", "title": "\"Бон-бон\" представя мюзикъла \"Алиса в Огледалния свят\""}
{"url": "https://duma.bg/izlozhbata-kyustendilska-prolet-se-otkriva-dnes-n187438", "text": "Кюстендилските художници показват най-новите си творби в изложбата \"Кюстендилска пролет\", която се открива в ХГ \"Владимир Димитров - Майстора\" днес, 14 март, от 17.30 ч. Ежегодната експозиция е част от честването на едноименния празник на града. ОХИ \"Кюстендилска пролет\" води началото си от 1978 г., когато в ХГ \"Владимир Димитров - Майстора\" са представени 406 произведения на живописта, графиката и скулптурата от 273-ма автори. Изложбата представя художници, които живеят и творят в Кюстендил, както и родени другаде, но трайно свързани с този град и околностите му. ", "date": "2019.03.14", "title": "Изложбата \"Кюстендилска пролет\" се открива днес"}
{"url": "https://duma.bg/premiera-n187441", "text": "Официално представяне на албума \"Българската съкровищница\" (ИК \"Сиела\") от Румяна Николова и Николай Генов се състоя пред повече от 100 души в зала 1 на Съюза на архитектите в България. Вековната история, богатата култура, невероятната природа и отличаващите се обичаи по нашите земи са основните теми в новото луксозно двуезично издание. Българо-английската книга съдържа над 1000 цветни фотографии, част от които са показани във фотоизложба, която може да се разгледа до 15 март в САБ.", "date": "2019.03.14", "title": "Премиера"}
{"url": "https://duma.bg/kristof-barati-gostuva-za-praznichen-ungarski-kontsert-s-radiosimfonitsite-n187443", "text": "Виртуозният цигулар Кристоф Барати ще гостува на Симфоничния оркестър на БНР на националния празник на Унгария като солист в Концерт 1 за цигулка и оркестър от Макс Брух. На 15 март от 19.30 ч. в зала \"България\" Радиосимфониците под палката на главния диригент Марк Кадин ще изпълнят произведения на най-обичаните унгарски композитори. Празничният концерт \"Ala Ungarese\" ще започне с Ракоци марш от Ектор Берлиоз. Радиосимфониците ще представят за първи път пред българска публика и \"Празнични звуци\" от Ференц Лист, а последните акорди на концерта ще постави сюитата \"Чудният мандарин\" от Бела Барток. Кристоф Барати печели едни от най-престижните конкурси за цигулка в света - \"Кралица Елизабет\" в Белгия, \"Паганини\" в Москва, \"Жак Тибо\" в Париж. Той е носител на най-високото отличие на Унгария в областта на изкуството на името на Лайош Кошут. За Барати \"Arkiv Music\" пише: \"Както повечето виртуозни млади цигулари, той има ярка техника и това, което го отличава от други е, че може да променя фразите си така, че да съответстват на настроението на музиката и да извлече повече от повърхностното разчитане... комбинацията от страст и интелектуалност прави изпълненията на Барати неустоими.\" Концертът се организира със съдействието на Унгарския културен институт.", "date": "2019.03.14", "title": "Кристоф Барати гостува за празничен унгарски концерт с Радиосимфониците"}
{"url": "https://duma.bg/100-godini-trebenishte-n187385", "text": "За разлика от политиците, учените ни си остават посланици на реалното, а не измъченото разбирателство. Първа по рода си изложба - за 100-годишнината от проучването на знаменития некропол в Требенище до Охрид, правят заедно археолозите от България, Северна Македония и Сърбия. Тя се открива днес в Археологическия музей на Република Северна Македония. В откриването участват председателят на БАН акад. Юлиан Ревалски, заместникът му чл.-кор. Васил Николов и директорът на Националния археологически институт с музей при БАН доц. Христо Попов. По-късно изложбата ще бъде показана и в София и Белград.  Некрополът край с. Требенище, на 14 км от Охрид, е открит случайно от българските войски при пътно строителство в края на Първата световна война през 1918 г. Първите пет гроба са разкопани от войници, които предават инвентара на българската администрация в Охрид. По-късно за проучване на некропола са изпратени Карел Шкорпил и Богдан Филов. За пръв път на едно място ще бъдат показани находки от Требенище, разкрити от археолозите от НАИМ, от Археологическия музей в Скопие и Народния музей в Белград. В 56-те гроба на некропола са открити богати дарове, сред които и златни маски, от желязната, архаичната и елинистическата епоха - от края на VII до края на IV в. пр.н.е. С подкрепата на БАН, НАИМ и спонсори в София е издаден луксозен каталог на английски език. ", "date": "2019.03.14", "title": "100 години Требенище"}
{"url": "https://duma.bg/koteshkata-istoriya-na-hristo-yotsov-kvartet-prodalzhava-n187442", "text": "Дългоочакваният концерт по случай издаването на втория авторски албум на Христо Йоцов квартет е днес, 14 март, от 20 ч. в \"София лайв клуб\". На сцената ще бъде представен номер 2 от котешката джаз история на Христо Йоцов и неговите музикални събратя. Христо Йоцов създава \"Jazz Cats\" през 2016 г., първоначално като клубен проект, вдъхновен от би-боп традицията. Още след първите гигове става ясно, че групата има по-голям потенциал. Майсторството на четиримата, спойката между тях и високата степен на енергия довежда до обогатяване и разнообразяване на репертоара, което превръща проекта в концертен и фестивален. През 2017 г. е издаден първият албум \"Jazz Cats\", с който групата концертира в страната на фестивални и клубни сцени. През март 2018 г. \"котките\" изнасят с голям успех концерт в Барселона, родния град на Арнау. Вторият албум излиза сега - \"Jazz Cats 2\". Пиесите, както и в предишния албум, са на Христо Йоцов, като този път музиката има по-фюжън характер. Защо \"Cats\"? Това е нарицателно за джазовите музиканти по света; нещо повече - това е и вид ценз за ниво и професионализъм. Има и личен мотив - Христо отдавна съжителства с котки и твърди, че познава и разбира тези невероятни създания. Затова и заглавията на парчетата са свързани с различни котешки характери като \"Mystery Cats\", \"Lazy Cats\", \"Motion Cats\". Музикантите са добре познатите джазмени Арнау Гарофе Фарас - тенор, сопран саксофон, Любо Цанев - пиано, Димитър Карамфилов - контрабас, и не на последно място Христо Йоцов - барабани.", "date": "2019.03.14", "title": "Котешката история на Христо Йоцов квартет продължава"}
{"url": "https://duma.bg/emil-tabakov-dirizhira-svoyata-deseta-simfoniya-n187444", "text": "Маестро Емил Табаков застава пред Софийската филхармония днес, 14 март, за да представи за първи път пред публика своята Десета симфония. \"След като написах Девета симфония, която ми костваше доста усилия, бях решил, че преустановявам с писането на симфонии, тъй като мислех, че е достатъчно. Симфонията е доста обемист труд, който все по-трудно се оценява от сегашната публика. И както бях решил, получих покана от директора на филхармонията Найден Тодоров, който ми предложи да изсвирят Деветата ми симфония. Тя не беше изпълнявана, а Тодоров знаеше, не знам откъде, за нея и ми предложи да я изпълня с филхармонията на \"Мартенски музикални дни\" в Русе и в София - това стана миналата година. А за тази година ми предложи да напиша Симфония номер 10. Тогава му казах, че това е сложна работа и не знам дали бих могъл вече да се хвана с такова нещо\", споделя маестро Емил Табаков. И допълва, че само за седем месеца симфонията става факт, а авторът ще дирижира първите две изпълнения - на 14 март в зала \"България\" и на 16 март в Русе на фестивала \"Мартенски музикални дни\". В програмата тази вечер маестро Табаков е включил и Kонцерта за пиано и оркестър на Шуман. Красивата музика ще прозвучи в изпълнение на самобитния Евгени Божанов - пианист с ярък и запомнящ се стил, който го превръща в любим изпълнител на много престижни сцени по света. Още на 18 години Шуман мечтае да напише концерт за пиано. След няколко опита, през 1845 г. той става факт. И до днес това е една от най-популярните и обичани творби за пиано, определяна от критиците като виртуозна и поетична.  Билети за концерта са налични на касата на зала \"България\", Ивентим, Ипей и Tикетсбг, научи ДУМА от Кремена Николова-Флор, пиар на Софийската филхармония.", "date": "2019.03.14", "title": " Емил Табаков дирижира   своята Десета симфония"}
{"url": "https://duma.bg/tvorbi-na-prase-hudozhnik-se-prodavat-po-4000-dolara-n187432", "text": "Картините на прасе художник, което твори в южноафрикански приют за животни, се продават на цена до 4000 долара. Приходите се използват в помощ на животни. Женското прасе, спасено от кланица преди три години, се изявява като абстрактен експресионист във фермата, където се грижат за него, съобщи Ройтерс. Новите стопани на Пигкасо, както наричат грухчо, бързо забелязали любовта му към боите и четките. \"Прасетата са много умни. Когато доведох Пигкасо в обора, се замислих как може да я развличам\", сподели Джоан Лефсон, която ръководи приюта във Френшок, провинция Западна Капска. И добави: \"Подхвърлихме й футболни топки, топки за ръгби, имаше и бояджийски четки, защото оборът беше нов. Тя изяде или унищожи всичко, освен четките... много ги хареса.\" Скоро прасето започнало да топи четките в кутии боя и да драска. \"Не можеш да кажеш точно какво рисува, но ви уверявам, че стилът й се променя леко в зависимост от настроението й, както при всеки велик художник\", допълва шефът на фермата. Една от творбите на Пигкасо е използвана за циферблат на часовник от \"Суоч\", който се продава по 120 долара.", "date": "2019.03.14", "title": " Творби на прасе художник се продават по 4000 долара"}
{"url": "https://duma.bg/radev-prizova-vlastta-i-biznesa-da-si-govoryat-n187457", "text": "За сериозни реформи в икономиката и сериозно ангажиране на властта с това призова президентът Румен Радев. Държавният глава призова бизнесът и държавата да си говорят, а институциите да поемат ангажимент за създаването на благоприятна среда за развитие на икономиката ни. Радев говори при откриването на кръгла маса на тема \"За конкурентноспособна и просперираща икономика\".  Никоя икономика не може да бъде успешна, ако държавата в лицето на законодателната, изпълнителната и съдебната власт, не създаде необходимата благоприятна среда. Както и никое държавно управление не може да бъде успешно, ако няма зад гърба си една силна и ефективна икономика, бе посланието на Румен Радев. Държавата и бизнесът е крайно време честно и откровено да си поговорят за състоянието на българската икономика, за нейната конкурентоспособност. Защото, дистанцията между нас и страните от Централна и Източна Европа се увеличава, е констацията на държавния глава. Румен Радев подчерта още, че колкото и управляващите да говорят за ръст на икономиката и добри показатели, обикновените хора в България не усещат промяна в положителна посока. Именно за това, когато говорим за реално състояние и проблеми на икономиката е важно да се уточни системата от критерии, анализ и сравнение. Много е важно с кого, как и кога се сравнява. Дали с България от преди 30-20 или 10 години, дали с постиженията на предишните управляващи, дали с държавите от Субсахарска Африка, с нашите съседи или Централна и Източни Европа. Дали ще сравняваме България на днешния ден с това, което ни очаква като мащабни промени и образ на икономиката в един глобален план и разбира се, каква е нашата готовност за тези процеси, които предстоят, посочи президентът. Държавният глава смята, че икономиката ни е поставена пред сериозни предизвикателства, трябва да се преструктурира и е дошло време за стратегически решения. Само инвестиции в индустрията може да гарантират устойчив темп на развитие на икономиката. Бизнесът и държавата трябва да обсъдят 3 важни неща- какво е състоянието на икономиката, какви цели гоним, как да постигнем тези цели и какви инвеститори привличаме, отбеляза президентът. Държавният глава смята също, че стои въпросът има ли дисбаланс в съотношението добри икономически показатели, ръст в икономиката и същевременно може да се усети от гражданите като жизнен стандарт, здравеопазване.", "date": "2019.03.14", "title": "Радев призова властта и бизнеса да си говорят"}
{"url": "https://duma.bg/datata-n187383", "text": "ДЕН НА ЧИСЛОТО ПИ (3,14). Числото Пи е отношението между периметъра на дадена окръжност и нейния диаметър. Открито е от древните вавилонци и е използвано при строителството на Вавилонската кула. През III век пр.н.е. Архимед разработва нови методи за изчисление на знака след десетичната запетая, с което поставя началото на математическо предизвикателство, което продължава и до днес. Възможно е тази математическа константа да лежи в основата и на строителството на легендарния храм на цар Соломон. СВЕТОВЕН ДЕН ЗА ПРОФИЛАКТИКА НА БЪБРЕЧНИТЕ ЗАБОЛЯВАНИЯ. Отбелязва се от 2006 г. през втория четвъртък на март по инициатива на Международното дружество по нефрология и на Международната федерация на фондациите за бъбречни заболявания. Мотото на деня за 2019 г. е \"Здрави бъбреци - за всеки и навсякъде\". 1854 - РАЖДА СЕ ПАУЛ ЕРЛИХ, НЕМСКИ ХИМИК И ЛЕКАР (УМИРА 1915 Г.). Известен е с изследователската си работа. Основател на химиотерапията. Първи развива медикаментозното лечение срещу сифилис. Участник е в създаването на серум срещу болестта дифтерия. Заедно с Иля Мечников през 1908 г. получава Нобелова награда за физиология или медицина за създаването на имунологията. 1879 - РАЖДА СЕ АЛБЕРТ АЙНЩАЙН, НЕМСКИ ФИЗИК (УМИРА 1955 Г.). Баща на теорията на относителността. През 1921 г. получава Нобелова награда за приноса си към теоретичната физика и откриването на закона за фотоелектричния ефект. През 30-те години на ХХ в. се обявява срещу фашизма, а през 40-те - срещу използването на ядрено оръжие. Един от инициаторите за създаването на държавата Израел. През 1999 г. американското сп. \"Тайм\" го провъзгласява за \"Личност на века\". Името му е синоним на висок интелект, гениалност, а лицето му е едно от най-разпознаваните по света. 1937 - РАЖДА СЕ НАДКА КАРАДЖОВА, НАРОДНА ПЕВИЦА (УМИРА 2011 Г.). Изпълнителка на песенен фолклор от Пазарджишкия край. В продължение на 40 години пее в Държавния ансамбъл с диригент Филип Кутев. Участва в хоровете \"Космически гласове\" и \"Големите гласове на България\". Основателка на квартет \"Славей\", с който има множество концерти в България и по света. Записва над 300 солови народни песни, прави стотици записи, издава 27 албума. Удостоена с много ордени, медали и награди. 1962 - В КАЗАНЛЪК СЕ РАЖДА ЦВЕТАНКА ХРИСТОВА, ЛЕКОАТЛЕТКА (УМИРА 2008 Г.). Състезателка по хвърляне на диск. Първият й значим успех е през 1982 г., когато става европейска шампионка. През 1991 г. печели световната титла от първенството на планетата в Токио. На олимпиадите в Сеул (1988) и Барселона (1992) печели съответно бронзов и сребърен медал.", "date": "2019.03.14", "title": "Датата"}
{"url": "https://duma.bg/komendanta-i-polkovnika-n187384", "text": "Априлски дъжд из ведро. Градинката край парламента опустя. Нямаше живот и в десетината палатки на антивоенния младежки лагер. Лошото време даде възможност на протестиращите да отидат по домовете си и да отдъхнат. Само в една от палатките четирима души играеха карти на светлината на петромакса. Наближаваше двадесет и един часа. Коменданта на лагера стана и се разкърши: - Жена ми замина днес за чужбина. Децата са сами. Ще се прибера да си поема въздух. И пияниците са се изпокрили, така че нощта ще е спокойна. Леко дежурство. Чергилото на палатката се отметна. Показа се фуражка, наметната с дъждобран. Момчетата познаха майор Стилянов, който отговаряше за района около парламента. - Здрасти! Какво си се присетил за нас по това време? - Водя ви гости. След него влезнаха двама униформени. - Полковник Димитров. Първи заместник-началник съм на Дирекция на националната полиция - представи се по-високият и протегна ръка. Лошо предчувствие облада Коменданта, докато се здрависваше: \"По никое време - толкова височайша визита?\" - Подполковник Трендафилов. Юрист съм към Министерство на вътрешните работи - каза по-закръгленият, но не се ръкува. Полковника подаде на Коменданта лист хартия: - Нося ви заповед на столичния кмет. До шест часа сутринта трябва да преместите лагера на едно от упоменатите места. Прочетете внимателно и тогава ще разговаряме! Тялото на Коменданта се обтегна като струна. За трите месеца на протеста няколко пъти беше подписвал предупредителни протоколи. Не му пукаше от всекидневния психологически натиск, който органите на реда оказваха върху него под една или друга форма. Този път работата беше по-дебела. Лагерът беше трън в очите на управляващите. Стотици хиляди хора минаваха край него и слагаха подписите си срещу военната агресия на НАТО над Югославия. В заповедта кметът Софиянски предлагаше три варианта за преместване на лагера - Южния парк, някаква площадка в \"Младост\" и градинка в \"Люлин\". Коменданта започна да разсъждава: \"Хитро са го измислили. Нощ. Няма хора в лагера. Улиците пусти. Малко ще са свидетелите на насилието.\"  Имаше представа от планиране и обезпечаване на полицейска акция. Знаеше, че винаги има щаб, който я ръководи. Щом на терена е първият заместник-началник, в щаба е шефът на полицията - генерал Василев. И тъй като акцията е политическа - съгласувана е поне с министъра на вътрешните работи. Трябваше му време да вземе правилното решение. Започна да шикалкави: - Господин Полковник, трети месец сме тук. Спазили сме законите на държавата. Няма повод за такова разпореждане. Съгласно Наредбата за митингите и шествията кметът Софиянски няма право да издаде такава заповед. - В шест часа сутринта градинката пред парламента трябва да е пометена. Ако не желаете да се преместите - в нула часа и една минута ми е наредено да действам. Ние ще ви преместим. Гласът на Полковника не търпеше възражения.  Ни в клин, ни в ръкав се намеси Подполковника: - Дотук и двете страни действат в рамките на закона. \"Я виж ти - имаме си и блюстител на закона!\" Коменданта си даде сметка, че някъде наблизо, в автобуси стоят стотици полицаи. Пият кафета, пушат, подрънкват щитове и каски, и чакат дванайсетия час. Никакви шансове за отпор.  Безсмисленият разговор продължаваше десета минута.  Умът на Коменданта скачаше трескаво: \"Как може малък човек да победи голям? Само ако владее философията на източните бойни изкуства. Използва засилването на противника и с малка техника го претъркулва.\"  Трябваше му време. Можеше да го спечели, само ако ги \"приспи\". Въздъхна примирено: - Трудно ще ви е на тримата да ни преместите. Не сте сами. Изненадахте ни. Четири човека не можем да направим нищо. Господин Полковник, знаете, че лагерът е организиран от Социалистическия младежки съюз. Аз съм само един обикновен комендант. Не мога да взема решение къде да се премести лагера. Има ръководство от девет души. - Колко време ви трябва да ги съберете? - Надявам се до час и половина да дойдат поне пет човека от шефовете. Съгласно устава на съюза могат да вземат решение. В двайсет и три часа и трийсет минути ще ви съобщят къде ще се премести лагера. Лошото е, че нямаме превоз. - Ще ви осигурим камион. - Момчета, започвайте да събаряте палатките. - Дотук двете страни действат съгласно закона - за пореден път издекламира Подполковника. Младежите гледаха учудено Коменданта и не вярваха на ушите си.  - Не мърдам оттук - изрепчи се Лъчо и демонстративно легна на дюшека. - Който иска, да мести лагера. Тримата униформени напуснаха палатката и потънаха в нощта. Коменданта изчака да се отдалечат и зашепна: - Пичове, бас ловя, че камионът е наблизо и ще пристигне до няколко минути. Спокойно. Измислих го. Ще ги преметнем и този път, само трябва да действаме светкавично. Борка, отиваш на \"Позитано\". Да ти отворят телефонната централата и започваш да звъниш на познати депутати. Кольо, от вас звъниш на нашите членове. Всеки да звъни на други. Верижна реакция... Аз ще поема медиите. Най-важното е да кажете на хората да дойдат в лагера не по-рано от двайсет и три часа и двайсет минути и не по-късно от двайсет и три часа и половина, за да не се досетят, че кроим нещо. Трябва да съберем поне двеста човека, фотографи, камери... И да видим тогава как ще съборят лагера. Лъчо, ти не се излежавай, ами започвай бавно да имитираш разваляне на палатките. Гледай да бутнеш най-много две-три, че утре пак ще ги опъваме. Ако дойде някой, не се ежи, а се прави на уплашен. Тримата запалиха колите и поеха. Първо Коменданта звънна на своя роднина: - Лельо Миче, моля те да отидеш тази нощ у нас. Ако утре не се прибера, да знаеш, че са ме арестували. Моля те, да се грижиш за децата три дена, докато се върне жена ми от чужбина. - Ох, добре, мойто момче. Не те знам какви ще ги вършиш, ама умната.  - Не се притеснявай. Мисля, че ще се размина с ареста, но ти го казвам за всеки случай... Извади списъка и започна с фотографите и телевизиите. За два часа успя да звънне на петдесетина журналисти. В двайсет и три часа и трийсет минути Коменданта спря колата край Университета. Картината не го изненада. Над двеста полицаи бяха направили кордон около градинката. Вътре имаше стотина човека и продължаваха да прииждат.  Топли радостни вълни преминаха по тялото на Коменданта. Идваше му да подскача и да крещи от радост. Тръгна самоуверено към близкия полицай. - Назад! Забранено е преминаването! - изкомандва полицаят и изправи щита пред гърдите му. - Аз съм Коменданта на лагера. Обадете се на полковник Димитров. Искам да отида при него.  След минута го пропуснаха. Между палатките видя десетина фотографа, четири камери, двайсетина депутати от левицата и стотина младежи. Устатата парламентаристка Татяна Дончева беше награбила Полковника. Ръкомахаше пред лицето му и го заливаше със словесен поток. Той пушеше нервно и от време на време отронваше само по едно \"Да\" или \"Не\". На Коменданта му стана жално: \"Може и той да е срещу бомбардировките над Югославия, ама служба...\" Подполковника блюстител на законността се приближи към Коменданта: - Нали обещахте да вземете решение къде да се премести лагера? - Да. Ще го направим. Момчета и момичета, искате ли да местим лагера? Мощно \"Не!\" разцепи нощта. Коменданта вдигна рамене и се усмихна на Подполковника: - Чухте. Не искат. Какво да направя? Така е при демокрацията. Коменданта взе китара: - Групата, насам. Нека благодарим с няколко песни на всички приятели, които ни подкрепиха в тази тежка за лагера нощ...", "date": "2019.03.14", "title": "Коменданта и Полковника"}
{"url": "https://duma.bg/chetiri-lava-preletyaha-devet-hilyadi-kilometra-n187430", "text": "Почти девет хиляди километра прелетяха четири циркови лъва, транспортирани от Украйна до Южна Африка. Преди превозвачът да ги върне обратно в естествения им хабитат, лъвиците Лука, Чарли и Кай и малкото лъвче Нейтън са живели при тежки условия: без пряка слънчева светлина и чист въздух, в клетка от бетон и стомана, голяма едва 35 кв. метра. Лъвовете са спасени от Световната организация на Лоурънс Антъни (LAEO), чиято мисия е да защитава правата на животните. Мотивирано от същата кауза, Turkish Cargo осигури специални контейнери, съобразени с хранителните нужди на животните, с които ги транспортира до естественото им местообитание. По време на полета животните са били придружени от техните гледачи, ветеринари, двама служители от Световната организация на Лоурънс Антъни и сертифициран екипаж спрямо регулациите за транспортиране на живи животни (IATA Live Animals Regulations). Лъвовете вече са пуснати на свобода в природен парк \"Kragga Kamma\", естествен хабитат, дом на множество африкански животински популации, който предлага 14 хил. кв. метра вечно зелени крайбрежни гори и полета.", "date": "2019.03.14", "title": "Четири лъва прелетяха девет хиляди километра"}
{"url": "https://duma.bg/balgarskiyat-biznes-na-danoto-po-inovatsii-v-es-n187401", "text": "България е в дъното на класацията на ЕС за иновациите в предприятията, показват данни от анализ на \"Евростат\" за 2017 г. В България едва 27% от общия дял на фирмите развиват ефективна иновационна дейност, при среден показател за ЕС от 51%. Зад нас са само Полша - с 22%, и Румъния - 10%.  Въпреки сравнително ниския дял иновативни предприятия България е страната в ЕС с най-висок годишен растеж на бюджетните разходи за иновативна дейност - около 30%. Според данни на НСИ общите разходи за иновативна дейност през 2017 г. са били близо 760 млн. лева. Най-много иновативните технологии са се ползвали в преработващата промишленост - 180 млн. лв. Други 170 млн. лв. са били за предприятия в сферата на съобщенията или за събиране и разпространение на информация - 170 млн. лв. Най-висок процент иновативни предприятия спрямо общия дял на предприятията е регистриран в Белгия и Португалия - по 68%. Други страни с високо развити технологични предприятия са още Финландия, Люксембург и Германия - по 64%, Австрия, Холандия и Великобритания - с по 60% дял високотехнологични предприятия и др.", "date": "2019.03.14", "title": "Българският бизнес - на дъното по иновации в ЕС"}
{"url": "https://duma.bg/mozhelo-da-sadim-gazprom-ako-turski-potok-ne-mine-prez-balgariya-n187402", "text": "\"Газпром експорт\" е уведомил официално българските власти, че смята да прекрати транзита на газ по Трансбалканския коридор, по който се доставя газ за Турция, от януари 2020 г. Ако това стане, България ще се възползва от правото си да се обърне към арбитражен съд, за да получи дължимите си транзитни такси до 2030 година. Българските власти ще предприемат тази стъпка, ако втората тръба на \"Турски поток\" не мине през България. Това заяви министърът на енергетиката Теменужка Петкова, която потвърди за получено от \"Газпром\" писмо. През миналата година стана ясно, че България ще трансформира сегашния договор между \"Булгартрансгаз\" и \"Газпром експорт\" за транзит на газ през страната ни до 2030 г. в ангажимент на руската компания да резервира капацитет от бъдещото трасе на \"Турски поток\". В договора е засегнато и намерението на \"Газпром\" да прекрати транзита през Трансбалканския газопровод и да пренасочи доставките по \"Турски поток\". Според клаузите руската компания трябва да продължи да плаща на България, дори да не ползва капацитета на тръбите. В противен случай страната ни има право да се обърне към арбитраж, за да си потърси пропуснатите ползи.", "date": "2019.03.14", "title": "Можело да съдим \"Газпром\", ако \"Турски поток\" не мине през България"}
{"url": "https://duma.bg/otnovo-prekroyavat-zakona-za-gorivata-n187403", "text": "Новоприетият закон за горивата, който е в сила от 28 януари, но реално не действа заради отлагането на подзаконовите нормативни актове, ще бъде променен коренно, за да не пречи на конкуренцията на пазара на горива, обяви икономическият министър Емил Караниколов вчера. Всеки отделен член от закона ще бъде преразгледан в следващите месеци, ще бъде обсъден с всички участници на пазара и най-после ще бъде направена оценка на въздействието на промените, допълни министърът. До това решение се стигна, след като КЗК излезе със становище, че всички инициативи в сектора, предприети напоследък от правителството - приемането на закона за горивата и решението да има детайлна разбивка на цената на горивата в касовите бележки, всъщност биха довели до нарушаване на конкуренцията на пазара и създаване на господстващо положение на някои играчи на този пазар. Видяхме, че към момента действащият закон създава напрежение в бизнеса и не се бори със сивия сектор, точно както потвърди и КЗК, каза министър Караниколов. Целта е да създадем конкурентна среда и всички права и задължения по закона да са еднакви за всички участници на пазара. Икономическият министър е против амнистията, предлагана от КЗК, и поощряването на участници от сивия сектор да излизат на светло. \"Не считам, че трябва да поощряваме някого да излиза на светло. Той е длъжен да е на светло. Ако е в сивия сектор, трябва да има санкции. Ако въобще се мисли за данъчна амнистия, първо трябва да се направи сериозен анализ\", каза Караниколов. От горивата приходите са 7 процента повече, така че мерките действат. Това каза премиерът Бойко Борисов в началото на правителственото заседание.", "date": "2019.03.14", "title": " Отново прекрояват закона за горивата"}
{"url": "https://duma.bg/sb-otkriva-tsentar-za-spodeleni-uslugi-v-sofiya-n187404", "text": "Световната банка (СБ) избра България за бъдещия си изнесен център за споделени услуги, в който до пет години ще бъдат назначени 275 души. Това съобщиха от правителството след като вчера Министерският съвет подкрепи намерението. Министърът на финансите Владислав Горанов, в качеството му на управител за България в организациите от групата на СБ, бе упълномощен да проведе консултациите с банката във връзка с осъществяването на това намерение. Конкретните параметри, условия и ангажименти на страните ще бъдат уточнени допълнително. Решението е взето от ръководството на международната финансова институция през януари 2019 г. България е предпочетена заради стратегическото си местоположение, стабилната политическа и икономическа среда, наличието на висококвалифицирана работна ръка, много добрата инфраструктура. Очаква се центърът да функционира като звено за споделени услуги с технологична насоченост, което ще отговаря за вътрешните корпоративни и IT операции на банката, като във времето се предвижда да се структурират и други звена за предоставяне на финансови и административни услуги. Планира се реализацията на проекта да се осъществява поетапно от юли 2019 г., като в рамките на пет години достигне пълния капацитет от над 275 заети. Това ще е вторият подобен център в света след този в Ченай, Индия, открит през 2001 г., в който в момента работят над 2000 служители.", "date": "2019.03.14", "title": " СБ открива център за споделени услуги в София"}
{"url": "https://duma.bg/dzherard-batlar-stana-bezdomnik-n187431", "text": "Холивудската звезда Джерард Бътлър остана напълно бездомен, след като бе откраднат мобилният му дом - Airstream Silver Sovereign, модел от 1969 г. Караваната изчезна от паркинг пред магазин в долината Сан Фернандо, докато актьорът е бил извън Съединените щати. На шотландския чаровник напоследък не му върви с къщите. През ноември той претърпя още една сериозна загуба, след като домът му в Малибу изгоря в горски пожар. Караваната на холивудската звезда се оценява на 11 хил. долара, а полицията не разполага със заподозрени досега. Източници твърдят, че Джерард всъщност е живял в тази каравана, докато чака майсторите да възстановят къщата му.", "date": "2019.03.14", "title": " Джерард Бътлър стана бездомник"}
{"url": "https://duma.bg/rodniyat-biznes-na-danoto-po-inovatsii-v-es-n187405", "text": "България е в дъното на класацията на ЕС за иновациите в предприятията, показват данни от анализ на \"Евростат\" за 2017 г. В България едва 27% от общия дял на фирмите развиват ефективна иновационна дейност, при среден показател за ЕС от 51%. Зад нас са само Полша - с 22%, и Румъния - 10%.  Въпреки сравнително ниския дял иновативни предприятия България е страната в ЕС с най-висок годишен растеж на бюджетните разходи за иновативна дейност - около 30%. Според данни на НСИ общите разходи за иновативна дейност през 2017 г. са били близо 760 млн. лева. Най-много иновативните технологии са се ползвали в преработващата промишленост - 180 млн. лв. Други 170 млн. лв. са били за предприятия в сферата на съобщенията или за събиране и разпространение на информация - 170 млн. лв. Най-висок процент иновативни предприятия спрямо общия дял на предприятията е регистриран в Белгия и Португалия - по 68%. Други страни с високоразвити технологични предприятия са още Финландия, Люксембург и Германия - по 64%, Австрия, Холандия и Великобритания - с по 60% дял високотехнологични предприятия и др.", "date": "2019.03.14", "title": " Родният бизнес - на дъното по иновации в ЕС"}
{"url": "https://duma.bg/unikredit-bulbank-iznasya-v-italiya-430-mln-lv-pechalba-n187406", "text": "Най-голямата банка у нас - \"УниКредит Булбанк\", ще разпредели на акционерите си цялата си печалба за 2018 г., която е рекордна и възлиза на 430 млн. лв. Финансовата институция се контролира от италианската \"УниКредит С.п.а.\", макар че трезорът има и миноритарни акционери. За трета поредна година \"УниКредит Булбанк\" ще вземе решение да разпредели цялата си печалба като дивидент за акционерите, става ясно от поканата за Общото събрание на акционерите, което ще се състои на 9 април. През 2017 г. трезорът изпрати към Италия около 297 млн. лв., а през 2016 г. - 291.5 млн. лв. През 2015 г. на акционерите бе разпределена половината от положителния финансов резултат, а през 2014 г. - една трета. Предлага се изплащането на дивиденти на акционерите да е пропорционално на притежаваните от тях акции - по 1.5048 лева на акция. То трябва да стане в законоустановения 3-месечен срок от датата на провеждане на събранието. Печалбата на УниКредит за 2017 г. е около една четвърт от положителния резултат на цялата банкова система у нас през 2017 г., който е на рекордната стойност 1.68 млрд. лв. Общото събрание на УниКредит ще премести дългогодишния главен изпълнителен директор и председател на управителния съвет на банката Левон Хампарцумян в надзорния съвет, както беше обявено в края на миналата година. Начело на финансовата институция от 1 май ще застане Теодора Петкова, която сега е член на управата и главен риск директор на банката.", "date": "2019.03.14", "title": "УниКредит Булбанк изнася в Италия 430 млн. лв. печалба "}
{"url": "https://duma.bg/inflatsiyata-se-povishava-za-treti-poreden-mesets-n187407", "text": "В края на февруари 2019 г. потребителските цени в България са се увеличили с 3,2% спрямо същия месец година по-рано. Това показват данни на Националния статистически институт (НСИ). На месечна база поскъпването е с 0,5%, а инфлацията от началото на годината (февруари 2019 г. спрямо декември 2018 г.) е 1,1%. Това е трети пореден месец, през който цените се движат в посока нагоре, и втори, в който има ясен знак за ускоряване на потребителската инфлация стабилно над нивото от 3%. В последния месец на миналата година поскъпването на годишна база беше 2,7%, а през януари - 3%. През август 2018 г. пък инфлацията се ускори до 5-годишен връх. През февруари 2019 г. спрямо предходния месец цените на хранителните продукти и безалкохолните напитки са нараснали с 1,7%, алкохолните напитки и тютюневите изделия са поскъпнали с 0,2%. Според данните на НСИ облеклото и обувките са поевтинели с 2,1%, а цените на режийните остават на нивото от януари. От храните най-много са поскъпнали пълномасленото и нискомасленото мляко - съответно с 3,3 и 3%, олиото - с 2%, чаят - с 1,7%, бирата - с 1,4%. Цените на доматите са скочили с 6,4%, а на краставиците - с 18%, зелето пък е поскъпнало с 35%. От нехранителните стоки най-осезаемо поскъпват горивата, като цената на дизела нараства с 3%, на бензина А95H - с 3,5%, на А98Н - с 2,3%, а на пропан-бутана - с 3,7%. Тези данни се следят под лупа, тъй като именно ниската инфлация е един от критериите за сближаване (т.нар. критерии от Маастрихт) на страните членки на ЕС. По-конкретно България трябва да поддържа ниска инфлация, която не надхвърля с повече от 1,5 процентни пункта средногодишната инфлация (HICP) в трите страни от ЕС с най-ниска положителна инфлация. За момента отговаряме на това условие, но ако поскъпването продължава с тези темпове, е съвсем реално да получим червена точка от страна на ЕК. ", "date": "2019.03.14", "title": "Инфлацията се повишава за трети пореден месец"}
{"url": "https://duma.bg/i-balgariya-zatvori-nebeto-si-za-boing-737-maks-n187408", "text": "Ограничават се полетите на самолети \"Боинг 737 Макс\" във въздушното пространство на България, съобщиха от Министерството на транспорта. Решението за забраната идва, след като късно във вторник Европейската агенция по безопасност на полетите (EASA) е издала директива по безопасност, касаеща самолетите \"Боинг 737 8/9 Mакс\". ГД \"Гражданска въздухоплавателна администрация\" е издала необходимите указания, ограничаващи полетите на тези самолети в българското въздушно пространство, включително и излитащите, и кацащите на българските летища, с изключение на полетите за пребазиране или ремонт, съобщиха от транспортното ведомство. Оттам поясниха, че ще бъде гарантирано обслужването и безопасното кацане на самолетите от същия тип в случай на възникване на извънредна или аварийна ситуация. По-рано на 12 март самолет от този тип, изпълняващ полет от Хургада до Амстердам, кацна безаварийно на летище София. След като през есента такъв модел падна малко след излитане в Индонезия, същото се случи в неделя в Етипоия. При двата тежки инцидента загинаха общо 346 души. Около 370 самолета от този популярен модел са в употреба от 47 компании в момента. Притесненията са, че модерният самолет може да има конструктивен дефект. 737 Макс е най-продаваният самолет на авиогиганта \"Боинг\". САЩ първо обявиха, че 737 Макс е сигурен. По-късно, под натиска на общественото мнение казаха, че ще изискат от \"Боинг\" да направят промени в софтуера, управляващ машините. Германия и Франция също наложиха забрани за полетите на \"Боинг 737 Макс 8\" във въздушното си пространство. \"Безопасността е на първо място. Докато не се изяснят всички съмнения, наредих германското въздушно пространство да бъде затворено за всички самолети Боинг 737 Mакс\", коментира пред местната НТВ германският министър на транспорта Андреас Шойер. По-рано това направиха Великобритания, Австралия, Етиопия, Китай, Каймановите острови, Монголия и Република Южна Африка, Сингапур, Южна Корея, Оман, Малайзия и Аржентина. В Русия, Турция, САЩ, Италия, Норвегия, Исландия и други държави различни авиопревозвачи казаха, че държат връзка с производителя на самолета \"Боинг\", но засега машините \"737 Mакс 8\", които те оперират, ще продължат да летят.", "date": "2019.03.14", "title": "И България затвори небето си за \"Боинг 737 Макс\""}
{"url": "https://duma.bg/pusnaha-toka-vav-venetsuela-prokuraturata-obvini-guaydo-n187450", "text": "Електроснабдяването във Венецуела е възстановено, предаде АП. Близо седмица в страната имаше тежка криза с прекъсване на тока, довела до смъртни случаи в болници. Милиони хора останаха и без вода. Очаквано отговорността за инцидента си прехвърляха взаимно президентът Николас Мадуро и опозиционният лидер Хуан Гуайдо.  Самопровъзгласилият се за лидер Гуайдо прокара през парламента решение за извънредно положение, което пък използва, за да достави хуманитарна помощ от САЩ в страната. Която на няколко пъти Мадуро спираше на границата.  Прокуратурата във Венецуела вече повдигна обвинение на  Гуайдо, обвинявайки го в саботаж срещу електроцентрали в странта. Николас Мадуро е категоричен, че САЩ провокират кризата с тока и се опитват да притискат легитимната власт в Каракас.", "date": "2019.03.14", "title": "Пуснаха тока във Венецуела, прокуратурата обвини Гуайдо"}
{"url": "https://duma.bg/kancho-stoychev--napuskaneto-na-parlamenta-ot-bsp-e-legitimen-hod-n187420", "text": "С напускането на парламента от БСП е легитимен ход, с който опозицията заявява, че нямат място там, където липсва диалог. Това коментира социологът Кънчо Стойчев в телевизионно интервю. Той изрази мнение, че Сергей Станишев по всяка вероятност ще бъде в листата на социалистите за евроизборите, но едва ли ще бъде водач. \"Навсякъде има сделки, но само в политиката може да има и мръсни сделки. Според мен в цялата тази история с дълговете на мюфтийството България трябва да се грижи за вероизповеданията си, а не това да го правят чужди държави и интереси. Целият проблем е там, че тази тема с опрощаването не беше достатъчно осветлена и обсъдена, а направена сякаш \"на тъмно\" по подобие с промените по Изборния кодекс\", подчерта Стойчев. \"Няма основание БСП да се разцепи. Смятам, че Корнелия Нинова стои доста здраво на краката си, така че тя не може да бъде сменена поради преврат, както ставаше навремето в Политбюро\", категоричен е Стойчев.  ", "date": "2019.03.14", "title": "Кънчо Стойчев:     Напускането на парламента от БСП е легитимен ход"}
{"url": "https://duma.bg/smazvasht-doklad-na-darzhavniya-departament-za-balgariya-n187453", "text": "Смазващи констатации за състоянието на човешките права в България се съдържат в най-новия доклад на Държавния департамент на САЩ. Случаят \"Иванчева\" е даден като пример за потъпкване на правата на задържаните, отбелязва се още, че натискът върху медиите от страна на властта \"стабилно се увеличава\". В същото време посегателството върху човешките права остава безнаказано, се казва още в доклада, цитиран от БТА. Българските власти са предприели стъпки за съдебно преследване и наказване на длъжностни лица, извършили посегателства върху човешките права, но правителствените действия са недостатъчни и безнаказаността е проблем, пише в частта за България в 43-тия годишен доклад на Държавния департамент на САЩ за състоянието на човешките права по света. В резюмето на 33-те страници посветени на България се посочва, че основните проблемите във връзка с човешките права в страната са физическото малтретиране на арестанти и затворници от страна на длъжностни лица, тежките условия в затворите и местата за задържане, корупцията, неефикасността и липсата на отчетност в съдебната система, лошо отношение към мигрантите и хората, търсещи убежище, корупцията във всички правителствени подразделения и насилието срещу етнически малцинства. Над 40% от хората в българските затвори се оплакват от физическо насилие от страна на властите, е посочено в доклада. Като пример е даден арестът на кметица на столичния район \"Младост\" Десислава Иванчева и заместничката й Биляна Иванова, обвинени в корупция, които бяха държани на улицата четири часа, докато силите на реда брояха парите от подкупа, за който прокуратурата твърди, че те са получили, уточнява \"Свободна Европа\". В доклада се изтъква, че арестуваните често не получават адекватни медицински грижи, а условията в затворите са много тежки. Отбелязва се също, че сигналите за полицейско насилие често не се проверяват, а отговорните не се наказват. Като пример за произвол се споменава задържането на журналиста от сайта \"Биволъ\"Димитър Стоянов и румънския му колега Атила Биро край Радомир. През септември двамата бяха задържани, след като самите те подадоха сигнал за унищожаване на документи. Макар правителството да разполага с механизми да разследва и наказва злоупотребите и корупцията, използването им е било неадекватно, а безнаказаността е представлява проблем, отбелязва докладът. Законът гарантира свободата на словото, включително на печата, и правителството като цяло спазва това право. При все това се запазва безпокойството, че корпоративен и политически натиск, съчетан със засилващо се и непрозрачно съсредоточаване на медийна собственост и разпространителски мрежи, както и правителствено регулиране на ресурсите и подкрепата за медиите, е нанесло сериозни вреди на медийния плурализъм, е посочено в доклада.", "date": "2019.03.14", "title": "Смазващ доклад на Държавния департамент за България"}
{"url": "https://duma.bg/elena-yoncheva-evroizborite-shte-sa-vot-na-nedoverie-za-gerb-n187422", "text": "Европейските избори ще бъдат вот на недоверие за ГЕРБ, заяви на среща в Горна Митрополия говорителят на ПГ \"БСП за България\" Елена Йончева. На срещата с жители на селото бяха депутатът Стефан Бурджев, областният лидер на БСП в Долна Митрополия Диана Ботева и общинският - Александър Печеняков. \"В парламента няма водеща партия, а групировка, която доскоро нейните членове наричаха шайка. Когато си изправен пред подобна организирана престъпна група, нямаш политически опонент и разговор с нея не може да се води. Напуснахме парламента, защото видяхме, че всяка битка е абсолютно безсмислена и се надявам, че това се вижда от всички българи\", коментира Йончева. По думите й проблемът у нас не е в корупцията, а в грабежа. \"От ЕС пристигат милиарди евро по различни проекти. За 10 години  трябваше да заживеем по-добре, но това не се случи. Според изчисления на Зелените в ЕП грабежът в България достига до 11 млрд. евро годишно\", поясни Йончева.  Казанлъшките социалисти гласуваха 22 кандидати за евродепутати. Сред номинациите е и лидерът на БСП Корнелия Нинова, Драгомир Стойнев, Деница Златева, Сергей Станишев, Момчил Неков, Петър Курумбашев, Георги Гьоков, Иво Христов, Кирил Добрев и др. \"БСП подкрепя онези личности, в които хората вярват и имат доверие, длъжни сме да се представим пред обществото с онези политици, които отговарят напълно на нашите послания. Изборите за Европейски парламент са общественият вот на недоверие  към правителството на ГЕРБ\", заяви председателят на ОбС на БСП Румяна Друмева. Социалистите дадоха висока оценка  на дейността на досегашните евродепутати на левицата, приеха план-програма за подготовката на евровота в община Казанлък.  Успех на изборите за ЕП пожела депутатът от \"БСП за България\" Веска Ненчева. \"Българите, които искат свалянето на ГЕРБ от властта, стават все повече. Пътят за постигането на тази цел минава през евровота, затова трябва да си обединим усилията  за успешни резултати\", обобщи колегата й Георги Гьоков.", "date": "2019.03.14", "title": " Елена Йончева:  Евроизборите ще са вот на недоверие за ГЕРБ "}
{"url": "https://duma.bg/vlastta-dade-nazad-za-dalgovete-n187421", "text": "Уплашени от общественото недоволство, ГЕРБ се отказват от поправките в Закона за вероизповеданията, които трябваше да опростят 8,2 млн. лв. дългове на Главното мюфтийство. Шефът на ПГ на ГЕРБ Цветан Цветанов обяви предложение в Закона за вероизповеданията да няма амнистиране на дълговете към 31 декември 2018 г., а да има \"отсрочване на задълженията\". Партийният заместник на Борисов и уточни, че до второ четене ще внесат нови промени в закона. Законопроектът мина миналата седмица на първо четене. Припомняме, че преди няма и месец мнозинството се отказаха и от поправките в Изборния кодекс, обезсмислящи преференциите и внесоха нов законопроект. И двете скандални предложения бяха на ДПС и минаха с подкрепата на ГЕРБ. Зам.-председателят на ГЕРБ и вчера отрече за натиск от ДПС и обвини в \"некоректни спекулации тези политически сили, които претендират, че са системни и винаги са говорили, че трябва да има разбирателство\". \"Тук искам категорично да заявя - по никакъв повод нито ГЕРБ, нито парламентарната група, нито Министерският съвет имат някаква договорка или извиване на ръце от страна на ДПС\", декларира Цветанов и обясни данъчната амнистията за мюфтийството с държавна подкрепа за малцинства и религии. В същото време, БСП в Кърджали призова да бъдат опростени задълженията на болници, детски градини и хора в неравностойно положение на същия принцип, по който се опрощават над 8 млн. лв. на мюфтийството. \"Здравните заведения са във фактически фалит и окаяно състояние, а лекари и медицински сестри отиват да изкарват хляба си в чужди държави. Много от българите не могат да свържат двата края, защото високите цени на  храните, лекарствата, тока и бензина са непосилни за тях. Майките получават мизерно заплащане за отглеждане на децата си, а пенсиите на родителите не се преизчисляват\", се казва в декларация на социалистите, приета на общинската им конференция. Общо 31 са постъпилите от социалистите в Кърджали номинации за евродепутати. След направени самоотводи делегатите гласуваха за 12 кандидатури за евровота. Сред тях са Петър Курумбашев, Елена Йончева, Сергей Станишев, Валери Жаблянов, проф. Румен Гечев, Деница Златева, Момчил Неков, Корнелия Нинова,  Александър Симов, Крум Зарков, Янаки Стоилов, Георги Пирински.", "date": "2019.03.14", "title": "Властта даде назад за дълговете"}
{"url": "https://duma.bg/vlastta-se-zagrizhi-za-aktivnoto-stareene-n187418", "text": "Правителството одобри Национална стратегия за активен живот на възрастните хора в България (2019-2030 г.), която ще замени действащата Национална концепция за насърчаване на активния живот на възрастните хора (2012-2030 г.) Документът отговарял на предизвикателствата пред застаряващото население, като акцентира върху насърчаване на заетостта на пенсионерите и участието им в обществения живот. \"Основната цел е да се създадат условия за активен и достоен живот на възрастните чрез осигуряване на равни възможности за пълноценното им участие в икономическия и социален живот на обществото\", гласят мотивите към стратегията. По прогнози на Евростат населението в България на възраст над 65 години ще се увеличи от 17,4% през 2010 г. до 32,7% през 2060 г. В документа се посочва, че България е на последно място в ЕС по участие на възрастните хора в обществото, по дял работещи пенсионери и по посещения на кино и театър. Само 1,9% от възрастните у нас правят физически упражнения или спортуват, при средно за ЕС 10,7%. Българите над 55 години в добро психично здраве са 52,6%, докато средно за ЕС са 63%. Значително по-нисък е и процентът на възрастните хора у нас, които правят профилактични прегледи. Проектът съдържа и мерки в защита на възрастните от дискриминация, нападения и престъпления. ДУМА обаче припомня за спорните законови промени, вкарани в преходните и заключителни разпоредби на Закона за държавния бюджет, които забраниха на пенсионерите да бъдат и държавни служители. Президентът Румен Радев им наложи вето, БСП ги атакува пред КС, който ги обяви за противоконституционни.", "date": "2019.03.14", "title": " Властта се загрижи за активното стареене"}
{"url": "https://duma.bg/shoforite-v-sofiya-ne-priemat-obeshtanoto-povishenie-na-zaplatite-n187423", "text": "Шофьорите и ватманите от столичния градски транспорт не приеха предложеното от кмета Йорданка Фандъкова увеличение на заплатите им с 10% (за водачи от електротранспорта) и с 24% (за автотранспорта) от 1 април. Според нея така основните възнаграждения ще станат 1150 лева.  Увеличението ще струва на бюджета още 5,3 млн. лева, които трябва да се гласуват днес от Столичния общински съвет. Според Фандъкова с увеличението средното брутно възнаграждение, в което влизат бонуси, пари за храна и клас прослужено време, ще стигне 1800 лева, без да включва извънреден труд. Фандъкова обясни мярката с нуждата от привличане на нови водачи, за да се реши проблемът с прекалено многото часове извънреден труд, който шофьорите полагат, за да изпълнят разписанията.  Фандъкова не пропусна да обвини съветниците от БСП в безотговорно подстрекателство към протести и обяви, че исканията на шофьорите се използват политически. Тя обяви предложенията си  малко преди заседанието на комисията по транспорт към СОС, на която бе поканена да разговори от недоволните шофьори. Докладът на кмета бе гласуван на заседанието след близо тричасови бурни дебати, на които присъстваха и много шофьори. Повечето от тях не бяха доволни от предложението на кмета и поискаха основна заплата от 1250 лв. Протестиращите излязоха от залата и заплашиха, че ако точните им искания не бъдат изпълнени, ще напуснат работа.  Лидерът на столичните социалисти Калоян Паргов от БСП обеща подкрепа на доклада на Фандъкова, само ако до края на годината бъде изпълнено желанието на водачите заплатата им да стане 1250 лв. Социалистите ще подкрепят доклада на Фандъкова, само ако се заложи актуализация на бюджета на 6-месечието и на 9-месечието, с която да бъдат отделени средства за ново увеличение на заплатите.", "date": "2019.03.14", "title": "Шофьорите в София не приемат  обещаното повишение на заплатите"}
{"url": "https://duma.bg/pravnata-komisiya-varna-7-protsentoviya-prag-na-preferentsiite-n187417", "text": "Правната комисия прие на първо четене предложените от ГЕРБ промени в Изборния кодекс и върна стария 7-процентов праг на преференциите. \"За\" гласуваха 9 депутати, двама бяха \"против\", а един се въздържа. Припомняме, че връщането на прага беше обещано от ГЕРБ след Изпълнителна комисия, свикана от лидера на партията Бойко Борисов. Решението на правната комисия дойде, след като вече бяха приети изменения в ИК, според които избраният преференциално кандидат за евроизборите трябваше да получи действителни гласове не по-малко от националната избирателна квота, а на парламентарните не по-малко от регионалната квота. Същото се отнасяше и за местните избори, когато избраният кандидат трябваше да получи не по-малко от общинската избирателна квота. На заседанието на правната комисия беше отхвърлено предложението на ДПС квотата за преференцията да остане не по-малка от районната, националната и общинската за съответните избори. Те предложиха текстът за задължителното гласуване да бъде заличен и да бъде премахната опцията \"не подкрепям никого\". Не бяха приети и исканията за отмяна на правила за образуване на СИК извън страната, действали през 2014 и 2015 г. От ДПС настояваха и да бъде осигурен превод на български език, когато предизборната кампания се води на друг език, но и тази идея не беше приета.", "date": "2019.03.14", "title": "Правната комисия върна 7-процентовия праг на преференциите"}
{"url": "https://duma.bg/hristo-prodanov-balgariya-se-upravlyava-na-printsipa-proba-greshka-n187452", "text": "Докато не махнем ГЕРБ от властта, България ще се управлява на принципа „проба-грешка“. Управлението е съсредоточено единствено върху сделката, коментира пред БСТВ зам.-председателят на ПГ на БСП Христо Проданов. Според него на всички българи е станало ясно, че случаят с Мюфтийството е откровена сделка между ДПС и ГЕРБ. Когато имаш сделка, ако някоя от страните не изпълнява поетите ангажименти, подлежи на санкции. Санкциите в сделката между ГЕРБ и ДПС може да се крият и в стабилността на сегашната тройна коалиция, която управлява България, каза още народният представител. Той е на мнение, че управляващите правят крачка в страни и разиграват поредния театър. „Първата серия от него беше поканата от страна на министър-председателя на среща с мюфтията и патриарха, за да се демонстрира някаква религиозна обединеност. В България това е факт и никой не го коментира. Въпросът е всеки да си изпълнява задълженията и да си плаща данъците и осигуровките, каза още Проданов. Той е категоричен, че не може народът да плаща, а мюфтийството и Домусчиев да не плащат.  Не може финансовият министър, който отговаря за този сектор, да живее под наем при кръстника си и да не плаща, допълни той. Проданов смята, че отсрочката на дълговете също е театър. За да мине бурята по този въпрос, \"а после ще си направят това, което са решили\". Според Прооданов елитът е откъснат от обществото. Стоейки в НС, дори и да защитаваме много пламенно тезите си, това не се забелязва. Пускайки си новините, хората чуват – депутатите опростиха дълговете на мюфтийството, промениха Изборния кодекс. Не искаме да сме в този кюп и напуснахме, за да се знае кои реално са управляващите. В парламента опозиция няма, каза още Проданов. ", "date": "2019.03.14", "title": "Христо Проданов: България се управлява на принципа \"проба-грешка\""}
{"url": "https://duma.bg/bolnitsata-v-plovdiv-vzima-taksa-stol-n187416", "text": "Придружителка на един от пациентите в УМБАЛ \"Св. Георги\" в Пловдив разказва, че по време на свиждане с баща си в стаята му забелязала ценоразпис, на който е посочено, че \"услугата\" да има стол за нея струва 6 лв. - таксата е за придружител без право на легло. Нищо не се ползва, но се плащат 6 лева, за да се предотвратят излишни посещения в болницата, обяснява началникът на клиниката по неврохирургия проф. Христо Желязков. Жената се оплаква и от битовите условия и хигиената. \"За хигиената си има специални предписания. Мисля, че тя се поддържа много добре. Това, което се вижда на снимките, са стари столове и мебели. Леглото е от 1987 г. Много от нещата са стари и са от времето, когато сме влезли в тази болница. Това, че има малко мухъл по стените, е след ремонт на покрива на болницата. Сега очакваме ремонт на стаите. Поетапно ще подменяме обзавеждането, но няма да е такова, каквото очакват хората. Болницата няма пари. Таксата за нощувка на стол не я определяме ние\", казва лекарят. Снимки, направени от Дафина Филипова, показват в какви условия се лекуват болните в Клиниката по неврохирургия на болницата, предаде Нова тв. Бащата на Филипова лежи в клиниката. На шкафчето му било оставено шише с предписание да се приема 3 пъти на ден. Той е с инсулт, епилепсия и частична загуба на краткотрайната памет. Пациентът пресмята, че трябва да пие по 11 хапчета на ден. Дафина и нейната майка обясняват ситуацията на медицинските сестри и се разбират те да му дават лекарствата в определените часове. На следващия ден мъжът бил добре, но по-късно близките му разбират, че цял ден не са му давани медикаменти. \"Задължително лекарствата трябва да се дават от сестра. Ще има наказания, ако се окаже, че наистина това шише е било оставено там\", коментира проф. Желязков.", "date": "2019.03.14", "title": " Болницата в Пловдив взима такса \"стол\""}
{"url": "https://duma.bg/bsp-bezplatnite-pechki-sa-zaplashtane-s-glas-za-izborite-n187419", "text": "Обещаната от столичния кмет Йорданка Фандъкова смяна на 5000 печки на твърдо гориво в София е обвита в пълна мъгла и изглежда като спешна предизборна акция, коментира председателят на БСП в София и на групата на социалистите в СОС Калоян Паргов по повод обявеното ден по-рано от Фандъкова начало на кампанията за безплатна подмяна на стари печки от домакинствата по проект за подобряване на чистотата на въздуха. Около тази бърза инициатива на общините обаче има прекалено много неясноти, категоричен е Паргов. Той изразява съмнение, че получаването на безплатна печка е условие за заплащане с глас през есента. Паргов твърди още, че това е поредният обвит в мъглата на фините прахови частици проект, който заблуждава гражданите. На столичани обаче реализацията му ще струва над 6,5 милиона лева. Според експерти на БСП към този момент липсват критерии за определяне на домакинствата, чиито печки ще бъдат подменени и гражданите кандидатстват за нещо, което все още не съществува. ", "date": "2019.03.14", "title": "БСП: Безплатните печки са  заплащане с глас за изборите"}
{"url": "https://duma.bg/kmetove-se-nastanyavali-nezakonno-v-obshtinski-zhilishta-n187413", "text": "Десетки сериозни нарушения в наредбите за продажба и наемане на общински жилища в страната са установили проверки на Върховната административна прокуратура. Част от тях са за незаконно настаняване на кметове и заместниците им в общинските апартаменти.  Това е поредната проверка на ВАП по реда на надзора за законност на подзаконовите нормативни актове, приети от общинските съвети. Установени са различни нарушения в 175 наредби в София, Пловдив, Варна, Бургас, Велико Търново, Плевен, Добрич, Шумен и др. и са подадени 156 протеста до административните съдилища. Според закона в резервните жилища трябва да се настаняват под наем хора, в чиито семействата има социални или здравословни проблеми, и такива, чиито жилищата са станали негодни за обитаване. Вместо това обаче те са давани на местни управници. Сред нарушенията е и разрешаването да се  кандидатства за настаняване под наем в резервните жилища на собственици на отчуждени от общината имоти. Открити са също така неправомерни разрешения, които не позволяват ползването на общинско жилище от собственици на застрашени от самосрутване имоти. Освен това общинските съвети са искали допълнителна такса под формата на режийни разноски. От ВАП са открили също така и разпоредби, с които се позволява кметове да овластяват други лица за издаване на наказателни постановления и така да налагат санкции за нарушения. При проверките са установени и незаконни текстове, с които градоначалниците се задължават да внасят предложения в общинските съвети за промяна на предназначението на жилища, когато определени лица желаят да ги закупят. Това обаче може да се прави само поради потребностите на общината, а не според желанието на отделен заявител да придобие определено жилище.", "date": "2019.03.14", "title": " Кметове се настанявали   незаконно в общински жилища"}
{"url": "https://duma.bg/chetirima-sa-arestuvani-za-tormoz-nad-uchenitsi-v-pleven-n187410", "text": "Четирима души са арестувани за изнудване и тормоз на деца в училище в Плевен, съобщи говорителката на главния прокурор Румяна Арнаудова. Задържаните са тормозили деца в училище в продължение на повече от една година и са им вземали джобните пари. Четиримата са нанасяли телесни наранявания, заплашвали са ги, че ще бъдат убити и пребити, преджобвали са ги. Децата обаче дълго време са пазели в тайна тормоза. Задържаните нямат криминално минало. Обвинението ще поиска от съда постоянното им задържане в ареста.", "date": "2019.03.14", "title": "Четирима са арестувани за   тормоз над ученици в Плевен"}
{"url": "https://duma.bg/zapochva-zapisvane-za-natsionalno-sastezanie-po-balgarski-ezik-n187411", "text": "Състезанието по правопис \"Пазим езика си\" за ученици от 5 и 6 клас тази година ще е национално и ще се проведе в два изпитни кръга - на 20 април и 11 май. Крайният срок за записване в училищата е 13 април, съобщиха от гражданско сдружение \"Живата вода на България\", което е организатор на надпреварата, а патрон е съпругата на президента Десислава Радева. Инициативата е подкрепена от БАН и всички университети, в които се изучава българска филология. Целта на състезанието е да се насърчи създаването на умения за правоговор и правопис на книжовен език и да се фокусира общественото внимание към все по-ширещата се неграмотност и масово използване на чуждици. \"Стремежът ни е чрез \"Пазим езика си\" да ангажираме учениците малко по-нестандартно да подобряват своите правописни и граматически познания и да събудим у тях любовта към родния език и желанието да стават все по-добри в използването му. Състезанието е за всички, не само за отличници\", заяви председателят на управителния съвет на \"Живата вода на България\" Десислава Радева.", "date": "2019.03.14", "title": "Започва записване за национално състезание по български език"}
{"url": "https://duma.bg/prokuraturata-obeshtava-oshte-aktsii-sreshtu-gradonachalnitsi-n187412", "text": "Очакват се още акции срещу кметове в страната, обяви говорителят на главния прокурор Румяна Арнаудова. През последните два дни бяха обвинени кметът на Созопол Панайот Рейзи, кметицата на Златица Магдалена Иванова, а под прицел е и кметът на Стрелча Стойчо Чачов. Според Арнаудова Агенцията за държавна финансова инспекция интензивно прави проверки и докладите за дейността на общинските администрации се изпращали на главния прокурор, който ги препращал на компетентната прокуратура. \"Затова имаме много разследвания срещу кметове. Има и такива, за които към този момент не можем да споделим с медиите, но се работи приоритетно, тъй като се касае за корупционни, според нас, деяния и се стремим да ги пресечем\", подчерта Арнаудова. Предстои скоро да се внесе и обвинителен акт, както и да се заведе дело срещу бившия заместник-кмет на София Евгени Крусев за длъжностно престъпление, свързано с ремонта на релсовия път на ул. \"Граф Игнатиев\".", "date": "2019.03.14", "title": "Прокуратурата обещава  още акции срещу градоначалници"}
{"url": "https://duma.bg/plovdivskite-sotsialisti-sa-sreshtu-gey-initsiativa-n187409", "text": "БСП в Пловдив иска оставката на изпълнителния директор на Фондация \"Пловдив 2019\" Светлана Куюмджиева и поемане на отговорността от УС, начело с кмета Иван Тотев заради проповядване на гей инициатива. Това се казва в позиция на социалистите, огласена от Николай Радев от БСП. Той заяви, че е недопустимо да се подкрепят прояви, организирани от скандалната организация \"Глас\". По думите му това цели подмяна на ценностите в обществото, като се налагат порядки, които са нетипични за българските традиции. Проектът, който разбуни духовете, се казва \"Балканска гордост\" и се организира от фондация \"Глас\" в София. Финансиран е със 7000 лв. през отворената покана \"Малки проекти: Събития и общностно участие\". Според описанието събитието съчетава изложба, музикална проява, лекции и дискусии посветени на гей обществото и културата. Българското общество и в частност пловдивчани са загрижени за възпитанието на подрастващите и за идеите, които им се насаждат с мероприятия, проповядващи ценности, различни от изконните морални традиции, подчертават социалистите. \"С парите на пловдивчани не може да шестват по пловдивските улици хора, натрапващи и демонстриращи сексуалната си ориентация. Пловдивското общество е доказало, че е толерантно, а ценности като род, семейство и морал са част от тази толерантност и не бива да бъдат прескачани\", категорични са от БСП в Пловдив.", "date": "2019.03.14", "title": " Пловдивските социалисти са срещу гей инициатива"}
