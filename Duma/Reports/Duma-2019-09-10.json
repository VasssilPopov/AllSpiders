{"url": "https://duma.bg/patishtata-ni-sred-nay-opasnite-v-es-n199306", "text": "Европейската комисия публикува последния си отчет за количеството загинали в пътнотранспортни произшествия на територията на целия Европейски съюз. През 2018 г. на европейските пътища, вследствие на ПТП-та, са загинали 25 100 души. Румъния и България имат най-висока смъртност на пътя в Европейския съюз. Това показват анализите на Европейската комисия за 2018 г. Според статистиката 96 души в Румъния и 88 в България са загинали на 1 млн. население през миналата година. На трето и четвърто място се нареждат Латвия (78) и Хърватия (77). След тях следват Полша (76), Унгария (64), Гърция (64), Чехия (62), Литва (61) и Люксембург (60). Най-безопасни са пътищата на Великобритания, Дания и Ирландия, където смъртността при инциденти е между 28 и 31 души на милион население. В повечето европейски държави тежките катастрофи със смърт са под 60 на милион. Използването на смартфони по време на шофиране вече се е изкачило в четворката на най-честите причини за катастрофи по пътищата наред с превишената скорост, употребата на алкохол и наркотици и неизползването на предпазни колани на задните седалки.", "date": "2019.09.10", "title": " Пътищата ни сред  най-опасните в ЕС"}
{"url": "https://duma.bg/represiya-n199317", "text": "Белезниците за социалиста, журналиста, философа, общественика, бившия народен представител Юрий Борисов са качествено нов момент в най-новата ни история. Най-малкото, защото такова нещо се случва за първи път. След първия път всичко става по-лесно. Да излъжеш, да убиеш, да крадеш, да мамиш. Да заблуждаваш народа си. Сега ще стане по-лесно пак да арестуват. Журналисти, философи, общественици, народни представители.  Я, това вече го играхме веднъж. Преди 94 години. Тогава България така прокървя, че почти век по-късно не може да спре. Юрий, засега само той, е нарочен, че се е поставил в услуга на друга държава. Много е сложно да си представим какво точно може да шпионира човек, който не заема държавни постове, не ни е известно да има достъп до тайни. Ако приложената спрямо него и \"Русофили\" репресия е същата и за американофили, еврофили и туркофили, то ще трябва да се оградим с телени мрежи, за да стане цялата държава затвор. Юрий е русофил, както и 80 на сто от българите. Социологът, направил това изследване, също беше разпитван. За Решетников, за президентската кампания през 2016 г. За изкушените в политиката, е видно накъде се тикат нещата.  Това дори не е тъпо. Това е вдлъбнато. Това е днешната ни страна - вдлъбната от тъпотия. ", "date": "2019.09.10", "title": "Репресия"}
{"url": "https://duma.bg/kzp-proveryava-lazhat-li-targovtsite-za-uchenicheskite-stoki-n199299", "text": "Комисията за защита на потребителите (КЗП) започва проверка за предлаганите учебни пособия и стоки за учениците броени дни преди първия учебен ден. Има стандарти за ученическите раници, които касаят характеристики като размери, материи, от които те трябва да са направени. Ако търговецът твърди, че имат някакви специфични характеристики, това задължително трябва да бъде тествано, обясни пред БНТ председателят на КЗП Димитър Маргаритов. \"Започваме проверки за ученическите раници, за комплекти, които се предлагат на потребителите. Целта ни е родителите на децата да закупят и безопасни дрехи, и обувки за старта на учебната година\", заяви той. Моят съвет към потребителите е първо внимателно да подходят към предлаганите раници и учебни комплекти, да изпробват, да сравняват различни оферти, допълни Маргаритов. От 500 до 3000 лв. са санкциите при нарушения от страна на търговците, а когато говорим за нелоялни практики, могат да стигнат и до 50 000 лв., ако нарушението се повтаря, допълни още председателят на Комисията за защита на потребителите.", "date": "2019.09.10", "title": "КЗП проверява лъжат ли търговците за ученическите стоки"}
{"url": "https://duma.bg/knigata-za-yane-sandanski-ot-mersiya-makdermot-predstavyat-v-dupnitsa-n199308", "text": "Среща, посветена на биографията на Яне Сандански \"За свобода и съвършенство\" от Мерсия Макдермот, ще се състои на 11 септември от 18 ч. в Околийската къща в гр. Дупница\". Книгата бе отпечатана от ИК \"Синева\" през 2019 г. - три десетилетия след първото й появяване у нас, и съдържа предговор от авторката, написан специално за второто издание.  Биографията ще представи известният историк проф. Светлозар Елдъров. Самата Макдермот, голяма приятелка на България, автор на книги за Левски, Гоце Делчев, Димитър Благоев, вече не пътува извън Великобритания, но специално за събитието от Париж пристига Зоя Дюбоа, правнучка на Яне Сандански, която преведе книгата на френски език. Предстои в близките месеци едно от значимите френски издателства да я пусне на френския книжен пазар. В срещата ще участват и други родственици на Яне Сандански.", "date": "2019.09.10", "title": "Книгата за Яне Сандански от Мерсия Макдермот представят в Дупница  "}
{"url": "https://duma.bg/zhitelite-na-levski-izlizat-na-protest-zaradi-mrasna-voda-n199313", "text": "Жители на Левски излизат на протест, тъй като втори месец от чешмите им не тече вода, а миризлива кафява течност. Проблемът със старата канализация не е отсега, но заради топлото време се засилва. Местните се заканиха да направят палатков лагер пред местното ВиК. Кметът на града Любка Александрова oт БСП подчерта, че от години сигнализира за старата водопроводна мрежа на града. Община Левски е разработила и проект за пречиствателна станция, но той така и не е бил финансиран. От ВиК в града се оправдават както със старата водопроводна мрежа, така и с налягането на подпочвените води. \"Реално проблемът е от 2013 г. Периодично водата става мътна и негодна за консумация. Имаше оправдания, че причината е сухият период, но целият проблем се крие във водопреносната мрежа\", каза единият от инициаторите на протеста Павлина Георгиева. Хората продължават да събират подписка, която ще пратят в Комисията за енергийно и водно регулиране. Още едно населено място, този път във Варненско, има сериозен проблем с водоподаването. Живеещите в местността Средна Трака с дни са без вода. Заради сериозното нарастване на строителството в района старият водопровод не може да захрани всички имоти. Проблемът с водата в местността Средна Трака е целогодишен, но през лятото чешмите пресъхват по-често.", "date": "2019.09.10", "title": "Жителите на Левски излизат на протест заради мръсна вода"}
{"url": "https://duma.bg/aresti-i-razpiti-za-rusofili-na-9-septemvri-n199316", "text": "Навръх 9 септември, рано сутринта в дома си е бил арестуван бившият и.д. главен редактор на ДУМА Юрий Борисов, съобщи за вестника съпругата му журналистката Дора Чичкова. Журналистът, който в момента е един от секретарите на Националното движение \"Русофили\", е бил докаран в следствения арест с белезници, потвърдиха за ДУМА очевидци. От връченото определение за обиск ставало ясно, че задържането на Борисов е във връзка с дело, образувано на 3 юли 2019 г. по чл. 105 от Наказателния кодекс. Той гласи, че който се постави в услуга на чужда държава или на чужда организация, за да й служи като шпионин, се наказва с лишаване от свобода от 5 до 15 години. Домът на Борисови е бил обискиран, иззети са компютри и различни документи на движението. Сред тях са поздравление от бившия председател на парламента Димитър Главчев до събор на \"Русофили\" на язовир \"Копринка\" и писмо от патриарха.  Юрий Борисов е бил отведен за разпит в специализираната прокуратура. Преди дни той е имал сериозна сърдечна атака и не се чувства добре физически, разказа неговата съпруга.  ДУМА потърси, но не успя през вчерашния ден да се свърже с председателя на \"Русофили\" Николай Малинов, нито с неговата съпруга. По неофициална информация в техните офиси и в дома им също са били извършени обиски. Сутринта Малинов е трябвало да участва в предаване по бТВ, но не се е явил в студиото. До редакционното приключване на броя не беше ясно къде се намира той и дали също е задържан. До края на деня официални изявления отказваха и от спецпрокуратурата, и от спецсъда. В БНТ снощи се появи вътрешният министър Младен Маринов, който казионно обяви, че \"текат процесуално-следствени действия съвместно от спецпрокуратурата, ДАНС и МВР\" и че днес ще има \"съвместен брифинг\" за съобщаване на подробности. От спецпрокуратурата също нямаше официално изявление по случая. Пред ДУМА зам.-председателят на НД \"Русофили\" Владимир Чучуев разказа, че рано сутринта в специализираната прокуратура е била извикана в качеството си на свидетел главният секретар на движението Кристина Иванова. Тя е освободена след 6 часа разпити.  За разпити са били привикани още зам.-председателят на \"Русофили\" Милен Чакъров, с когото през целия ден също нямаше връзка, той не е отговарял на позвъняванията на съратниците си. Сред привиканите за разпит и пуснати по-късно членове на ръководството са почетният председател на \"Русофили\" Енчо Москов, проф. Ваня Добрева, член на НС на БСП, секретарят на НД \"Русофили\" Георги Дуков. На разпит е бил и Антон Тончев, бивш зам.-председател на \"Русофили\", както и известният социолог Живко Георгиев. Пред ДУМА Добрева и Георгиев разказаха, че следователите са се интересували от това с какво се занимават \"Русофили\" и какво обсъждат на форумите си, как се финансират. Питали са и дали познават бившия генерал от КГБ и руското разузнаване Леонид Решетников. Добрева е разпитвана дали познава и руския бизнесмен Константин Малофеев. Той стана известен с това, че имаше интерес към закупуването на телевизия у нас. Живко Георгиев пък трябвало да каже кой му е възложил социологическо проучване за профила на желания от хората президент през 2016 г. и дали му е оказван натиск да манипулира данните от Малинов и Решетников.  Депутатът от \"Атака\" проф. Станислав Станилов, който също е зам.-председател на \"Русофили\", не е бил сред привиканите. За ДУМА той обаче заяви, че ще постави в парламента въпроси за антируската декларация на Министерството на външните работи и за случващото се с \"Русофили\". Зам.-председателят на парламента Кристиан Вигенин определи в социалните мрежи като \"тъпо\" избирането на вчерашната дата за ареста и разпитите на членове на \"Русофили\". \"Фактът, че арестът и разпитите се извършват точно на Девети септември по дело още от юли, напълно дискредитира акцията. Ако случайно сте избрали датата - колко тъпо. Ако е нарочно и мислите, че ще уплашите някого - още по-тъпо. А иначе подкрепям всяко усилие да опазим държавата от външна намеса, но ако приложите еднакъв аршин за всяка една държава, местата в арестите - опасявам се - няма да стигнат\", писа зам.-председателят на парламента. Бившият депутат от БСП Георги Кадиев също коментира във фейсбук: \"Не съм член на Движение \"Русофили\", но познавам и уважавам безброй хора от тях, включително Юрий Борисов. С председателя им Николай Малинов бяхме колеги в парламента и в БСП години наред. Ако вече арестуват за шпионаж само за това, всеки от нас може да е следващият. И в опасност ще е онова, което забравихме да ценим: правото да сме свободни хора.\"", "date": "2019.09.10", "title": "Арести и разпити за \"Русофили\" на 9 септември"}
{"url": "https://duma.bg/kratki-novini-n199303", "text": "Македонски изселници протестираха пред консулството на Северна Македония в Мелбърн, Австралия, срещу Преспанското споразумение за новото име на страната. Демонстрантите запалиха българско, гръцко и албанско знаме и картонени фигури на премиера на Северна Македония Зоран Заев и вицепремиера Радмила Шекеринска. Президентът на Грузия Саломе Зурабишвили подписа указ за назначаване на Георги Гахария за министър-председател на страната. Решението не се хареса на опозицията. Бившият вътрешен министър Гахария е упрекван за насилственото смазване на протестите в столицата Тбилиси през лятото. Британският премиер Борис Джонсън, който се срещна в Дъблин с ирландския си колега Лео Варадкар, заяви, че Брекзит без сделка ще бъде \"провал\". Британският премиер изрази увереност, че сделка може да бъде постигната. Варадкар обаче посочи, че няма такова нещо като \"безпроблемна раздяла\" между Великобритания и ЕС. Пилотите на \"Бритиш еъруейз\" започнаха двудневна стачка, недоволни от заплащането, условията на труда и  стратегията на британския въздушен превозвач. Десетки хиляди пътници бяха предупредени да не отиват към летищата.", "date": "2019.09.10", "title": "Кратки новини"}
{"url": "https://duma.bg/moshten-tayfun-udari-tokio-n199304", "text": "Мощен тайфун, съпроводен с ветрове със скорост до 216 км/ч и рекордни дъждове, връхлетя вчера района на Токио. Японски медии съобщават за две жертви и стотици ранени хора. Близо 290 хил. домакинства останаха без електричество. Десетки къщи са пострадали, много коли са преобърнати в селището Шизуока близо до японската столица, според местни медии. Телевизионни кадри показаха срутил се голям покрив на бензиностанция в Татеяма, южно от Токио. Анулирани са стотина бързи влакове, свързващи Токио с градовете в Централна и Западна Япония. Фериботните връзки в Токийския залив също бяха преустановени. Авиокомпаниите отмениха 171 полета. Властите издадоха указания за евакуация за над 390 хиляди жители, след като метеоролозите предупредиха за опасност от силни пориви на вятъра и високи вълни, свлачища, наводнения и повишаване на нивото на реките. ", "date": "2019.09.10", "title": "Мощен тайфун удари Токио"}
{"url": "https://duma.bg/edinna-rusiya-pecheli-mestniya-vot-n199305", "text": "Управляващата партия \"Единна Русия\" (ЕД) печели почти всички губернаторски места, както и над 60% от места в законодателните и административни центрове, включително и в Москва, предадоха агенциите. Това число не включва избраните самономинирани кандидати, които могат да се присъединят към ЕР, както поясни секретарят на партията Андрей Турчак. На тези избори ЕР застана зад тези кандидати. Турчак каза още, че партията има мнозинство в 11 от 12-те законодателни събрания (без Хабаровския край). Лидерът на партията премиерът Дмитрий Медведев изрази задоволство от резултатите. Избирателната активност е била 41,2%, което е с 3,5% повече от предишния местен вот.  Успешна за управляващите се оказаха и изборите на 16 губернатори. По предварителни данни всички временни губернатори, назначени от Москва, а също действащите губернатори побеждават на първия тур.    Рекордна подкрепа на губeрнаторските избори получи доскоро и.д. на Забайкалския регион Александър Осипов. За него са гласували малко под 90 на сто от участвалите в местния вот. \"Още като и.д. той бе запомнен от избирателите с рядкото сред политиците умение да съпреживяват бедите на редовите гласоподаватели. Неговата победа отразява тежнението на обществото към откритост и емоционален интелект на властта\", коментира в. \"Взгляд\". Конкретно в Мосгордумата (столичния парламент) ЕР запазва мнозинство, макар и по-малко от предишния вот - тя ще има 26 депутати от общо 45 мандата. Те също бяха самопредложили се кандидати. Втора е компартията с 13 места, а по трима депутати ще имат либералната партия \"Яблоко\" на известния икономист Григорий Явлински и социалдемократическата \"Справедлива Русия\". Избирателната активност обаче в Москва бе ниска - малко над 21 на сто. Вотът бе мажоритарен.  Неделните избори в Русия включваха 85 региона, в които жителите избираха ръководители на различни нива - губернатори, депутати в законодателни събрания и в общински съвети.", "date": "2019.09.10", "title": " \"Единна Русия\"   печели местния вот"}
{"url": "https://duma.bg/krizata-s-nedostiga-na-uchiteli-se-zadalbochava-n199312", "text": "За задълбочаваща се криза заради недостиг на учители призна вчера министърът на образованието Красимир Вълчев. Според него проблемът ще се влошава през следващите 10 години във всички направления. Между 4000 и 4500 учители се пенсионират ежегодно у нас, а част от тях продължават да работят в системата след пенсионна възраст. За да се овладее кризата в системата, всяка година трябва да постъпват два пъти повече учители. Просветният министър смята, че тази година не се наблюдава криза в образованието, тъй като увеличението на възнагражденията давало резултат. Много педагози, които били напуснали системата, се връщали отново. Традиционният недостиг на учители е по специалностите информационни технологии и английски език. Освен това липсват кадри и в области като математика, физика, химия, за професионална подготовка.", "date": "2019.09.10", "title": "Кризата с недостига на  учители се задълбочава"}
{"url": "https://duma.bg/datata-n199291", "text": "СВЕТОВЕН ДЕН ЗА ПРЕДОТВРАТЯВАНЕ НА САМОУБИЙСТВАТА. Отбелязва се по инициатива на Международната асоциация за предотвратяване на самоубийствата с подкрепата на Световната здравна организация. 1865 - В КАРЛОВО СЕ РАЖДА ИВАН ПОПОВ, АКТЬОР И РЕЖИСЬОР (УМИРА 1966 Г.). Един от основоположниците на българския професионален театър. По време на активната му сценична дейност създава над 300 запомнящи се роли в театъра, а заедно с племенницата си Елена Снежина участва в заснемането на първите български филми \"Дяволът в София\" и \"Под старото небе\". 1895 - РАЖДА СЕ ТОМА ИЗМИРЛИЕВ, ПИСАТЕЛ (УМИРА 1935 Г.). Той е по-голям брат на поета Христо Смирненски и оказва значително влияние върху формирането на неговите възгледи. Член на БКП от 1921 г. Приживе са издадени две негови книги - \"Премеждия\" и \"Смях и жлъч\". 1921 - РАЖДА СЕ АЗАРЯ ПОЛИКАРОВ, БЪЛГАРСКИ УЧЕН, АКАДЕМИК (УМИРА 2000 Г.). Завършил Московския държавен университет. Създава т.нар. дивергентно-конвергентен метод за решаване на научни проблеми. Работил в Института по философия и Центъра за научна информация с Централна библиотека на БАН, чийто директор е бил. Депутат от БСП в VII ВНС. 1921 - ОТКРИТ E УЧАСТЪК ОТ ПЪРВАТА В СВЕТА АВТОМАГИСТРАЛА. Предшественикът на аутобаните - участъкът \"Авус\" в Берлин, с дължина в момента на отварянето си 19,5 км, е използван в началото предимно като писта за обучение и състезания. \"Така ще изглеждат улиците на бъдещето\", заявява кметът на Кьолн Конрад Аденауер години по-късно при тържественото откриване на първата истинска магистрала на Германия, а и на Европа. Пътуването по нея, за разлика от \"Авус\", е било безплатно. Днес \"Авус\" е свързана с обществената пътна мрежа в Берлин и е част от аутобана А115. 1949 - РАЖДА СЕ ВИКТОР ПАСКОВ, ПИСАТЕЛ (УМИРА 2009 Г.). Музикант, музиковед, литератор и кинодраматург. Бил е директор на Българския културен център в Берлин, съветник по културата в българското посолство в Германия. Автор на романите \"Германия - мръсна приказка\", \"Алилуя\" и др., на киносценариите \"Ти, който си на небето\", \"Индиански игри\" и др. Най-известната му творба \"Балада за Георг Хених\" е преведена във Франция, Англия, Германия, Испания, Полша, САЩ, СССР, Чехия, Словакия, Швейцария. 2008 - В ШВЕЙЦАРИЯ Е ПУСНАТ В ДЕЙСТВИЕ ГОЛЕМИЯТ АДРОНЕН УСКОРИТЕЛ. Разположен е в тунел с дължина на окръжността 27 км и на дълбочина от 50 до 175 м под френско-швейцарската граница в близост до Женева, в Европейския център за ядрени изследвания CERN. Смятан е за най-големия научен експеримент в историята на човечеството. В построяването и експлоатацията му участват над 10 000 учени и инженери от 100 страни.", "date": "2019.09.10", "title": "Датата"}
{"url": "https://duma.bg/anatoliy-makarov-moskva-ne-se-mesi-vav-vatreshnite-raboti-na-balgariya-n199314", "text": "Ние по никакъв начин не се намесваме във вътрешните работи на България, подчерта руският посланик Анатолий Макаров. Коментара той направи при откриването на изложбата \"Пътят към победата: историческите източници\" в РКИЦ в София. Тя представя класифицирани документи от фондовете на редица руски архиви. Първоначално името на изложбата бе \"Към 75-та годишнина от освобождението на Източна Европа от нацизма. България\", но бе сменено. \"Българският народ посрещна с ликуване съветските бойци. Без нито един куршум, без нито един изстрел, съветските войски вървяха с една-единствена мисъл - освобождението на българския народ. Вгледайте се в снимките и документите, това са архивни материали без ретуш и без фалш. Те не лъжат. Мисията на съветската армия е била освободителна за България и за цяла Европа. Благодарение на Съветския съюз стана възможно да бъдат освободени България, Източна Европа и да бъде победен фашизмът. Само един бегъл поглед на ликуващия народ е достатъчно доказателство, че съветската армия, е армия на спасението\", заяви Макаров. Изпълнителният директор на фондация \"История на Отечеството\" Константин Могилевски обясни, че изложбата в София е една от общо 21. По думите му от документите става ясно с какъв багаж идва съветският войник - само с една раница. Благодаря на МВнР за информационната подкрепа, заяви той иронично във връзка със скандалната позиция на българското външно министерство. Пред РКИЦ двайсетина души се опитаха да провокират протест и скандираха \"Окупатори\", сред тях бяха ексвоенният министър Николай Ненчев и бившият лидер на ДПС Лютви Местан. Мраморната зала в РКИЦ едва събра стотиците граждани, които дойдоха да уважат събитието. Сред гостите бяха представители на ръководството на БСП и лидерът на социалистите в София Калоян Паргов. \"Давани са много противоречиви оценки за 9 септември, но има безспорни факти, които заслужават нашето уважение. Един от тях, е че хиляди български антифашисти са дали своя труд и дори живот за свободата на България, както и за спирането на \"кафявата чума\". Те са били част от европейското антифашистко движение и заслужават уважение\", заяви в Гоце Делчев Корнелия Нинова. Лидерът на БСП участва в честването на 100-годишнината от основаването на местната партийна организация. Тя награди 35 заслужили деятели на БСП от региона. Нинова поднесе цветя пред Братската могила заедно с Валери Сарандев, кмета Владимир Москов, политици, антифашисти, граждани и обществени организации.", "date": "2019.09.10", "title": "Анатолий Макаров:   Москва не се меси във вътрешните работи на България"}
{"url": "https://duma.bg/politsai-i-farmatsevti-podkrepyat-meditsinskite-sestri-n199315", "text": "Полицаи и фармацевти ще се включат в планирания национален протест на медицинските сестри пред Народното събрание, който е обявен за утре - 11 септември. Това е шестият протест от началото на март, в който сестри, лаборанти, рехабилитатори и фелдшери от цялата страна настояват за по-високи заплати, по-добри условия на труд и застават срещу търговията в здравеопазването.  В своя декларация Синдикалната федерация на служителите в МВР (СФСМВР) заявява, че подкрепя справедливите искания и че ниското допълнително заплащане за нощен труд на хора, които спасяват човешки животи, е не само недостойно, но и граничещо с унижението. \"Идентично е възнаграждението и на българските полицаи и пожарникари, което поставя за пореден път под съмнение доколко сектор \"Сигурност\" и работещите в него са приоритет за правителството\", пише в декларацията. Повече от година СФСМВР в партньорство с КТ \"Подкрепа\" и Българския лекарски съюз работят по кампания за достойни условия и заплащане на нощния труд. Освен това от полицейския синдикат подкрепят и декларираното от медицинските специалисти желание да бъдат зачетени конституционните им права и да им се позволи да се сдружават в отделни съсловни организации, които да ги представляват и да отстояват и защитават техните професионални интереси. От федерацията са категорични, че е крайно време минималното допълнително възнаграждение за нощен труд да бъде актуализирано. УС на СФСМВР е убеден, че ако това не се случи, протестите на професионалистите от различни браншове няма да спрат, защото това е проблем, който трябва да намери своето трайно и справедливо решение. От синдиката призовават всички свои членове, които имат възможност, да се присъединят и да подкрепят протеста.  В протеста ще се включат и фармацевти, които също от пролетта протестират срещу въвеждането на няколко нови системи в работата им и са недоволни от увеличаващата се административна тежест за тях. Те излязоха с декларация за достойно заплащане на всички медицински и здравни специалисти и осигуряване на безопасни условия на труд. Освен това те настояват за финансово подпомагане от страна на държавата на аптеките в отдалечени и обезлюдени региони на страната, за да отговорят на новите изисквания. ", "date": "2019.09.10", "title": "Полицаи и фармацевти подкрепят медицинските сестри"}
{"url": "https://duma.bg/s-fuknya-boya-n199295", "text": "Хвалбите на Бойко Борисов за невижданите успехи на управлението му надминаха и най-популярните вицове от Татово време. Човекът вече не се усеща какви ги ръси от пиедестала на непоклатимото си его, изчезнаха дори дърварските му майтапи. Не минава ден, без да окичи с някой и друг \"целофан\" всеки обект, който посещава, а за да е всичко в тон с прекрасните му резултати, зарибява медийния антураж с провокативни изблици на недооценена скромност. \"Само работа, после показваш и оставяш да коментират. Толкова бързо забравят, все едно са се родили днес. Ние за 10 години има какво да покажем и за 100 имаме. Но да не богохулствам\", рече той при откриването на новата учебна база на НСА в столицата.  Сградата искали да я откраднат тия, дето сега говорели за корупция, но била спасена и това, разбира се, било заслуга на властта. В нея той самият защитил докторантура! Следват дежурните суперлативи за милиарди финансиране в образованието и в инфраструктурата. Работа върши Борисов, ама в повечето случаи като кучето на нивата. Да не говорим за недомислиците, които са масов случай. И все забравя, че това, което прави, е с нашите пари. Събирани лев по лев и от сетния сиромах. Ех, докторе, докторе!  А какво да кажем за пътищата и магистралите ти, с които лягаш и ставаш. Ето и вчера от Брюксел ни сервираха това, което си го знаем от години - пак сме на опашката с най-опасните пътища в Съюза, с най-много жертви и делим с Румъния последното място по сигурност на пътя. Трябва ли да обясняваме защо е така? Оглавяваме почти всички негативни класации. Най-болни - водим по смъртност от сърдечносъдови и онкологични заболявания, с най-ниски доходи - заплати и пенсии, с най-лошо правосъдие, с най-висока корупция, с най-огромна администрация, най-застаряващи, най-изчезващи, най-неграмотни... Най, най, най! За каквото \"хубаво\" се сетите - все сме първенци или сред първенците. Нямаме конкуренция.  За всичко това Борисов и сие не говорят. Мълчат, сякаш не съществува. Поне да си бяха затворили устата за това колко сме цъфнали и вързали под вещата им политика. От фукня - боя. Е, не става!", "date": "2019.09.10", "title": "С фукня боя..."}
{"url": "https://duma.bg/bezsilie-n199296", "text": "През лятото, в разгара на скандала \"НАП лийкс\", финансовият министър Владислав Горанов се хвърли на амбразурата да защитава шефката на приходната агенция Галя Димитрова, защото събираемостта на данъците у нас се била увеличила многократно. Близо два месеца по-късно се оказа, че нещата не стоят точно така. Според публикувания одит на Сметната палата до 31 декември 2016 г. НАП има да събира зашеметяващите 29.8 млрд. лв. Това са предимно неплатени данъци заради измами или други нарушения, надути с лихвите върху тях. На практика става дума за кухи милиарди, които данъчните едва ли някога ще съберат. Според експертни оценки само 2,3 млрд. лв. от тях могат да бъдат върнати в хазната.  Най-новите просрочени задължения са  2.1 млрд. лв., от които едва 55% са събираеми, 17% са частично събираеми, а цели 27% (578 млн. лв.) са определени от данъчните като трудно събираеми. Освен това се оказва, че за разлика от останалите членки на ЕС родната НАП не прави т.нар. анализ, който изчислява разликата между прогнозираните и реално събраните данъци. Съотношението между тези две величини показва ефективността на данъчната политика на държавата. Чиновниците в Брюксел обаче го правят и ЕК вече обяви, че несъбраният ДДС у нас за 2017 г. е 12%, или 624 млн. евро. Подобна стряскаща статистика не излиза за пръв път. Миналата година съдът задължи НАП да предостави на организацията \"Боец\" информация, според която от 2000 до 2017 г. несъбраният ДДС е 16 млрд. лв. Тези данни просто доказват, че НАП само регистрира нарушения, безсилна да изпълнява основната си функция и да си събира вересиите. За сметка на това обаче приходната агенция си издейства промени в законите, които й дадоха право служебно да отписва задължения при изтичане на абсолютната давност от 10 г. По тази линия 10 млрд. лв. вече преминаха в небитието. Те обаче няма да са последните. ", "date": "2019.09.10", "title": "Безсилие"}
{"url": "https://duma.bg/savetska-okupatsiya-na-balgariya-li-n199292", "text": " - д-р по философия Отдавна е известно, че комунистофобите умора нямат. Сега около 75-годишнината от Девети септември се върти старата изтъркана грамофонна плоча за \"съветската окупация\" на България. Пишат и говорят за \"съветска окупация\" историци, политици, журналисти и видни соросоиди. Свързват \"съветската окупация\" с това, че СССР обявява война на България на 5 септември 1944 г. Главният аргумент е, че правителството на Багрянов обявило неутралитет на 26 август и, видите ли, Съветският съюз обявил война на неутрална България. А дали Багрянов е денонсирал присъединяването на България към Тристранния фашистки пакт.     Предисторията е твърде интересна. В края на 1940 г. Съветският съюз предлага на България пакт за приятелство и взаимна помощ (известната Соболева акция). По същото време Германия и Италия настояват България да се присъедини към Тристранния пакт. И радетелят за \"неутралитет\" на България Борис III, и фашистът Богдан Филов под бурните аплодисменти на 25-то обикновено народно събрание включват България в Тристранния пакт. Страната ни става съюзник на фашистките държави - Германия, Италия, Япония, и присъединилите се към тях Унгария, Румъния, Хърватия и Словакия, страни противници на Антихитлеристката коалиция на СССР, Великобритания, САЩ и Франция. По сключените спогодби \"Клоудиус-Попов\" (1941) и \"Нойбахер\" (1941) България става икономически придатък на Германия, снабдява германската военна промишленост с руди на цветните метали, с вълна, кожи, облекла, храни, дори дървени къщички за германските войници на Източния фронт. В резултат на това малка и бедна България финансира голямата и икономически силна Германия. По различни източници задълженията на Германия към България са около 63-73  млрд. райхсмарки, които и досега Германия не е върнала на България. Освен това България издържа пребиващите в страната немски войски - 7.3 млрд. лева за периода март 1941 до септември 1944 г. България е и военен придатък на Германия и Италия - главните фашистки сили в Европа. Българските войски заместват германските окупационни войски в Поморавието, Македония, Тракия, а немските дивизии отиват на Източния фронт срещу Съветската армия. Германците искат - българските управници изпълняват. На 15 април 1941 г. Министърът на външните работи (Попов) изпраща на българския посланик в Берлин телеграма: \"Исканите от германците дивизии за окупацията (к.м.) са готови и всички подробности са уговорени с тукашното германско командване\" (ЦДА, фонд 1449, а.е. 98, л. 311). И българските войски под мощни фанфари, водени уж от \"обединението на България\", окупират Поморавието, Македония и Тракия и създават там българска окупационна администрация и власт. Малко по-късно е окупирана и Югоизточна Сърбия.  През лятото на 1943 г. по искане на Хитлер българските войски окупират почти цяла Сърбия (без Белград, неговите околности и мина \"Бор\"). В Сърбия действа първи български окупационен корпус (7 дивизии), командван от ген. Асен Николов в състав от над 33 000 души. Но българските войски в Югославия не само присъстват и поддържат реда. Те участват под немско командване в сражения с югославските партизани. През октомври 1942 г. българската Девета пехотна дивизия и СС дивизия \"Принц Ойген\" провеждат операцията срещу югославските партизани и четници \"Капаоник\" (ръководена лично от Химлер). За участие в тази операция с германски железен кръст са наградени трима български войници от селата Ракита, Брегаре и Сомовит (Плевенско). През юни 1943 г. български войници участват заедно с германски и италиански войски (под командването на нацисткия генерал Ал. Лер) в операция срещу Титовите партизани в Черна гора (Дурмитор). И редица други акции. Ген. Асен Николов (осъден на смърт от Народния съд) е награден от Хитлер с най-високия немски орден - Железен кръст I степен \"за сътрудничество с германски групи за омиротворяването на значителни части от Сърбия и големи заслуги в борбата с партизаните\" (в. \"Устрем\", 27 юни 1943 г.). Коментарът, както се казва, е излишен.   България фактически е била участник във Втората световна война на страната на Германия. В Хагската конвенция за законите и обичаите на сухопътната война (18 октомври 1907 г.) в глава I \"Кой се признава за воюващ\", в чл.3 ясно пише: \"Въоръжените сили на воюващите страни могат да са от сражаващи се и несражаващи се\". Следователно, това че българските войски не се сражават на Източния фронт, не значи, че страната ни не е била съвоюваща на страната на Германия, тъй като нейни военни части заместват немските окупационни сили и се сражават с югославските противници на нацистка Германия, осигуряват снабдяване на немската армия и предоставят своята военна и гражданска инфраструктура за ползване от тях.  Ето как авторитетният източник - немският посланик в София Бекерле, оценява (при разпита 1950 г.) участието на България във войната на страната на Германия:  \"Въпрос: В какво конкретно се изразяваше военната помощ на българското правителство за агресията на германския фашизъм на Балканите? Отговор: Военната помощ на българското правителство за военно-оперативните планове на германското командване в европейския югоизток се изразяваха в следното: България пусна германските войски през своята територия. Трябва да кажа, че Германия не би могла така бързо да сломи съпротивата на Югославия и Гърция, ако българското правителство възпрепятствуваше придвижванията на германските войски през своята територия. Нещо повече... българското правителство предостави свой транспорт и средства за свръзка за прехвърлянето на германските войски към границите на Гърция и Югославия. В местата за съсредоточаване на германските войски до границите на Югославия и Гърция тези войски получаваха продоволствие, ползваха българските укрепления и фортификационни съоръжения, летища, средства на ПВО и т.н. Българското правителство, освен това, предостави своите пристанища (Варна, Бургас) на германските кораби и корабостроителниците за ремонта и строителството на съдове, които бяха използвани също за бойните операции в Черно море срещу Съветския съюз. През 1942 г. българското правителство изпрати 3 дивизии от своите войски в Сърбия и 1-2 дивизии в Гърция, наричащ се окупационен корпус, за смазването на партизанското движение и поддръжката на германския окупационен режим в тези страни. Накрая, по секретната икономическа спогодба, която от германска страна беше сключена от пълномощника на германското правителство - Клодиус, българското правителство оказа на Германия голяма икономическа помощ, насочена изцяло към удовлетворяването на военните нужди на Германия (зърно, македонска руда, парично доволствие за германските войски в България и т.н.)... Германските кораби от Варна и Бургас се използваха от нашето командване при настъплението срещу Крим и Севастопол, и в другите бойни операции срещу Съветския съюз. Неутралитетът на България по отношение на Съветския съюз съществуваше на хартия (к.м.). През 1941 г. по желание на Берлин успях да осигуря в България мобилизирането на работна сила за изпълняването на работа в предприятията в Германия. По мое настояване бяха мобилизирани до 40 000 българи, които бяха изпратени в Германия\" (по: Кр. Иванджийски; https://strogosekretno.com). Западните страни, които сега са антикомунисти, тогава одобряват обявяването на война от Съветския съюз на България и влизането на страната в съветската зона на влияние. Ето две мнения. Първото е на Рандъл Нийл, дипломатически дописник, който в \"Ройтерс\" през септември 1944 г. пише: \"Обявяването на война от Русия на България, за което британското правителство бе уведомено предварително, е акт на реалистична политика... С това се слага край на усилията на България да избегне заплащането на тежката цена за съюза си с Германия (отнемане на половината й територия в полза на Гърция - б.а.). Трябва да бъде образувано ново правителство, представляващо действително левицата, като включи безсъмнено комунисти.\" А второто е на американския дипломат Барнс: \"Ние приемаме напълно, че Съветския съюз има специални интереси по отношение обезпечаването на неговата сигурност, която сме признали при изработването на споразуменията относно регулирането и контрола на бившите неприятелски страни... Америка от своя страна никога не ще подаде ръка на групировки в тези страни, които са неприязнено настроени срещу Съветския съюз\" (Сп. \"Съвременник\", кн. 20, 1945 г., с. 887-888). Заявления без последващо покритие! А има ли \"съветска окупация\" в България? с окупацията от СССР на Царство България. Явно огромната група платени и безплатни комунистофоби не четат, не мислят и не разсъждават по същността на станалите исторически процеси. По време на Втората световна война на територията на България между 1 март 1941 г. и 15 септември 1947 г. има ограничени контингенти чужди войски - съответно немски и съветски. Присъствието на чужди войски на българска територия дали е белег за окупация? Ако е така, тогава би следвало да говорим за немска и за съветска окупация. Но историците не пишат за немска окупация на България. Явно е, че самото присъствие на войски на чужда територия не е белег за окупация. Иначе би трябвало соросоидите да пишат, че сега България е окупирана от САЩ, понеже в страната има американски войски в няколко военни бази.  Военна окупация има, когато се прекратява самостоятелното национално административно управление и се формира ново управление, приема се функцията на управление на завладяната територия от чужда войска (American Heritage Dictionary). Такава форма на управление (администрация и полиция) създава България чрез нашите окупационни корпуси в Поморавието, Македония и Тракия по време на Втората световна война. Съветската армия не създава в България своя администрация, полиция и съд, за да има окупация. В страната е формирана нова отечественофронтовска самостоятелна власт, самостоятелно правителство, окръжни и общински административни звена и структури.     След приключването на войната Съветската армия се изтегля окончателно от територията на България. Тя не създава и не поддържа свои военни бази, каквито са създадени и поддържани в Германия от САЩ, Великобритания и СССР. Крайно време е да се прекратят спекулациите със \"съветската окупация\" на България! ", "date": "2019.09.10", "title": "Съветска \"окупация\" на България ли?"}
{"url": "https://duma.bg/rumaniya-shte-stroi-nov-terminal-na-letishteto-v-bukuresht-n199297", "text": "Румъния пуска обществена поръчка на стойност 700 млн. евро за изграждането на нов терминал на международното летище \"Анри Коанда\" в Букурещ, заяви в петък министърът на транспорта Разван Кук, цитиран от SeeNews. \"Мениджърът на летището ме информира, че след около три седмици, максимум един месец, ще бъде открит търгът за проектиране и изграждане на нов терминал на стойност 700 милиона евро\", заяви министърът на транспорта в интервю за местния сайт DCNews. Инвестицията ще бъде финансирана от фондове на ЕС и от бюджета на Bucharest Airports National Company. Според Кук летището, което се намира в Отопени - на около 16 км северно от центъра на Букурещ, е било проектирано първоначално да обслужва 7 млн. пътници годишно, докато в момента то обслужва близо 14 милиона. В момента общо 57 авиокомпании оперират на летището на \"Анри Коанда\", превозвайки пътници до повече от 128 дестинации. Броят на пътниците на международното летище е нараснал с 8,5% на годишна база до 2,99 млн. души през първото тримесечие на 2019 г., докато движението на самолети се е увеличило с 3,6% до 27 029.", "date": "2019.09.10", "title": "Румъния ще строи нов терминал на летището в Букурещ "}
{"url": "https://duma.bg/stiga-ste-balvali-zmii-i-gushteri-n199293", "text": "Когато завърши поредното си предаване \"Документите\" и закрачи по улицата с гордо вдигната глава, за да се къпе във всенародната възхита, авторът Антон Тодоров едва ли си спомня стария социалистически виц за човека, който вървял и прелестите му се влачели по земята. Защо ли, ами защото на лъжата краката били къси...  Повод за такива думи ми даде и последното предаване на Тодоров, в което бая се лъготеше. И събеседникът му Боздуганов (ако името е псевдоним, доста e сполучливо), не изоставаше от него и му припяваше. Не, вземам си думите обратно, може пък те толкова да си знаят. Микрофон е това, лесно ли е хем да не знаеш нещо, хем да го пригодиш към това, което чорбаджиите ти бленуват да чуват - ден и нощ да се бълват змии и гущери по социализма и по Русия. Така някои превърнаха антикомунизма и русофобията в професия, с която си изкарват хляба. В случая г-н Тодоров повтори смехотворната дясна легенда, че Младежката чета на Рило-Пиринския отряд избила в Жабокрек беззащитни немски войници, възстановяващи се там от раните си. По-долу ще прочетете колко \"безпомощни\" са били те. Още много поводи за реакция ми дадоха двамата събеседници, но за да не заприличам и аз на всезнайко като тях, ще се спра само на един. Нека всеки читател сам реши доколко може да се хване вяра на Антон Тодоров и сие и за останалото, което избълваха в беседата си.  Из предаването на ТВ \"Европа\" \"Документите\" с водещ Антон Тодоров. Гост Георги Боздуганов, изследовател. Тема \"Национални и интернационални социалисти започнаха Втората световна война\"  Антон Тодоров: \"...И няколко санаториума с ранени войници, един от тях \"Жабокрек\", където днешната кандидатка, дето щяла да обединява левите и десните, галеница Костинбродска (Мая Манолова? - б.а.), ходеше със Станишев, за да празнуват онова абсолютно противоречащо на всякакви закони - и военни, и извънвоенни, ранените войници в Жабокрек, дето ги избиват и ги изгарят...\" Георги Боздуганов: ...И Желю Демиревски и цялата шайка там, която пристига... За кой ли път се повтаря това - и от по-простички, и от по-учени глави, някои дори с научни титли. Да не е известно, разбирам, но е писано, и то много, и написаното е в пълен разрез с изреченото от Тодоров. Трудно мога да приема, че не го знае, неговата памет, за която му завиждам - казвам го без ирония - не би допуснала такова нещо. И затова не за него, а за зрителите, някои от които може и да са му хванали вяра, защото той едва ли не се закле, че говори истината, ще посоча няколко факта, които опровергават бръщолевенията му изцяло. Първият е на един доста информиран човек, шефа на българското външно разузнаване през 50-те години на миналия век - Господин Гочев. Неговата книга за д-р Делиус, според моите скромни разбирания, е уникално явление, защото той съчетава белетристика с документи, че и с факсимилета на немски език. Ето до какво се е добрал той за \"болните немци\" в сградата на Кочериновската почивна станция, в затънтените гори на Рила планина:  \"Бюро д-р Делиус\", Господин Гочев, \"Народна култура\", 1969 г., с. 20-21: \"...Специални отреди от тази служба (\"Транспортщеле\" - б.а.) се изпращаха в тила на неприятеля с особени задачи. Тъкмо такъв отряд действаше в Македония и Албания. Друг отряд издирваше неприятелски агенти и защитаваше първия. ...Именно част от втория отряд беше унищожена под Рилския манастир от Рило-Пиринския партизански отряд през 1944 година.\" Ала политологът Антон Тодоров и самораслият като него историк Георги Боздуганов, съветник на Филип Димитров по националната сигурност, може би ще кажат: този е комуняга, на него ли ще вярваме, или на себе си? Тогава ето им и втори източник, и то какъв. Нацистки! На военното аташе на Германия в България: Из твърде секретна телеграма № 03011 на германския военен аташе в София генерал-майор Хайнрих Геде до главното командване на Сухопътните войски на вермахта за извършено партизанско нападение срещу германска военна част в България. София, 26 август 1944 г. 23 ч. 1. Обстановката относно бандите. Стара България На 24 август банда с численост 100-150 души извърши нападение срещу германско подразделение за фронтово разузнаване (подчертаното мое - б.а.) на 65 км югозападно от София. Наши загуби: 6 убити, няколко ранени. (Първоначалните данни са непълни - б.а.) Материални щети: жилищните помещения, бензина, взривните вещества са унищожени, респективно ограбени. Седем товарни автомобила са опожарени и разграбени. Военен аташе [в] София (п) [Хайнрих] Геде N AUS T 78, R 333, Fr 290681, Фотокопие, машинопис, превод от немски език. \"България своенравния съюзник на Третия райх\", автори Тошкова В., Котев Н., Стоименов Н., Николов Р., Нойков С. във  Военноиздателския комплекс \"Св. Георги Победоносец, 1992 г. Могат да се цитират още доста красноречиви документи и мемоари, опровергаващи господата. Най-интересен, поне за мен, е споменът на генерал Крум Радонов, цитиран от военния журналист полк. Кръстан Юруков в неговата  книга \"Рилопиринци щурмуват\". (Има и няколко още много интересни документа в тази книга.) Ген. Радонов твърди, че от Кочериновската почивна станция успели да избягат живи трима нацисти: \"Единият от тях пада убит веднага, вторият стига до реката и бива убит там, а третият, ранен в крака бил заловен жив. Той заговорил на руски език и казал, че е червеноармеец, пленен от германците някъде около Смоленск. Той беше докаран в Пчелино. След боя Вася Рязанцев го разпита и каза: \"Руски говори отлично, но е съмнително дали е пленен при такива обстоятелства, както той обяснява. Аз също съм пленен при тези боеве. Твърде вероятно е това да е власовец.\" ...След 9.ІХ.1944 г. германецът беше предаден на Съветската армия.\" На 28 март т.г. публикувахме изследването \"Нацистите \"вълкодави\" и \"шумкарите\" в Жабокрек\" в рубриката \"Черно на бяло\" на ДУМА (https://duma.bg/natsistite-valkodavi-i-shumkarite-v-zhabokrek-n188483). Който желае, може да прочете в него повече по темата. Че и народна песен за акцията в Жабокрек да чуе. Ужас, нали г-н Тодоров!", "date": "2019.09.10", "title": "Стига сте бълвали змии и гущери   "}
{"url": "https://duma.bg/blizo-144-000-tona-slanchogled-pribraha-v-dobrichko-n199298", "text": "Близо 144 000 тона слънчогледово семе са прибрали земеделските стопани в Добричкия регион, съобщават от Областната дирекция \"Земеделие\". Жътвената кампания е към края си, като са реколтирани 78 на сто от общо 717 000 декара с маслодайната култура. Средният добив в региона е 258 килограма от декар, но в землищата на крайморските общини Балчик и Каварна реколтата е по-богата - зърнопроизводителите добиват съответно по 300 и по 290 килограма семе от декар. Добричкият регион традиционно е сред най-големите производители и износители на маслодайно семе в страната. През миналата стопанска година слънчогледовата реколта достигна 217 822 тона при среден добив 301 килограма. ", "date": "2019.09.10", "title": "Близо 144 000 тона слънчоглед прибраха в Добричко"}
{"url": "https://duma.bg/restavratsiyata-na-fashizma-stana-darzhavna-politika-n199294", "text": "Безогледната вакханалия срещу 9 септември, която се развихри вчера от заранта по всички медии, начело с обществената БНТ, показва очеизвадно, че реставрацията на фашизма стана държавна политика в България.  Още на изгрев слънце бодри репортерки ни съобщиха, че акцията с поставянето на пречупени петолъчки из София срещу зверствата на комунизма се е преместила от 1 на 9 септември, хвала на общината! Сетне се започна: Цв.ЦВ. ощастливи фейсбукарите с констатацията, че Девети е сред най-черните дни в най-новата ни история; един по един нахъсани антикомунисти и русофоби анатемосваха от екраните поред - Червената армия, мръсните комунисти, Народен съд, убийства, лагери, трупове... Нито един човек с друго мнение не бе допуснат да развали добре организираната кампания срещу победата над фашизма в България. Имаме все още живи партизани, ятаци и антифашисти, но къде ти - нали са били терористи! Докато в цяла Европа покрай годишнините от войната навсякъде отдават почит на антифашистите и ги честват като най-свидни чеда на нациите, у нас не просто не ги поздравяват, те на държавно ниво са персона нон грата. Как няма да е така, като преди 13 години български парламент оневини колабораторите на фашизма у нас, оневини убийците на деца и на хиляди комунисти, леви земеделци, анархисти, поети, писатели, журналисти, депутати, а Народният съд над тях бе обявен за престъпление. Новата идеология влезе и в училище - не е имало фашизъм у нас, не е имало закон за защита на нацията срещу евреите, не сме депортирали 11 300 души от Македония и Гърция към пещите на Треблинка, не сме служили на Хитлер и не сме изхранвали и обличали немските войски, не сме победени като сателит на Тристранния пакт и т.н. Затова пък след Девети - престъпен режим и нищо друго! Това, ако не е държавна политика за реставрация на фашизма, какво е?  Пак вчера едни хора честваха годишнина на Ванче Михайлов, нарекоха го \"най-големия ни революционер през 20-и век\". Него - главореза, виновника за нарязването на Стамболийски, за избиването на хиляди интелектуалци, леви земеделци и комунисти; приближения на райсфюрера на СС Хайнрих Химлер. Това, ако не е реставрация на фашизма, какво е? Само че във Франция реставрацията след революцията е продължила 16 години, у нас пълзи вече три десетилетия... Та, вчера разбрахме, че \"превратът на Девети\" е спрял духовното развитие на нацията, поразил ни е като Чернобил, бил като разтръскване на торба със змии, че Държавната агенция \"Архиви\" подготвя списък на \"жертвите на комунизма\", чийто брой е трудно да се посочи, но те били жертва на \"най-голямото кръвопролитие в най-новата ни история\"! И това го говори шеф на държавна агенция, която издържаме с парите си, за да пази свидетелствата на историята ни! А силовото насаждане на новата реставраторска идеология било тест за степента на демократичност на обществото, начин да защитим най-голямото ни завоевание - свободата и демокрацията! Господа, извадете от архивите речите на Хитлер и на Богдан Филов от 40-те години - звучат едно към едно като сегашните ви речи.  Има ли поне един човек да одобрява Девети септември, попита един репортер добре известната писателска щерка, антикомунистка Теодора Димова. Да му отговоря аз: един със сигурност има, казва се Димитър Димов...      И никаква съпротива на всичко това, никаква реакция. Непознат англичанин вчера ме заговори в едно кафене, попита ме за безпрецедентната декларация на нашето външно министерство срещу Червената армия, спасила Европа от нацизма, и с неподправено изумление рече: \"Кажете ми, какво се случва всъщност в България?\" Как да му отговоря? Просто си нямаме дори един Юлиус Фучик да се провикне: \"Хора, бдете!\" ", "date": "2019.09.10", "title": "Реставрацията на фашизма стана държавна политика"}
{"url": "https://duma.bg/don-kihot-gostuva-na-antichniya-teatar-n199290", "text": "Старозагорската опера ще представи за първи път на сцената на Античния театър в Пловдив (12 септември от 20 ч.) своята впечатляваща постановка на балета \"Дон Кихот\" от Лудвиг Минкус. Пищен спектакъл, създаден в духа на голямата балетна традиция. В постановката на Старозагорската опера Аршак Галумян - хореограф и премиер солист на Щатсбалет-Берлин, внася хореографска свежест и оригинален режисьорски прочит, като обогатява и визуалното възприятие с много театрални, дори кинематографични изразни средства. Художник на декора и костюмите е италианецът Салваторе Русо. В спектакъла на балета \"Дон Кихот\" участва цялата многонационална балетна трупа на Държавна опера-Стара Загора, която през последния творчески сезон бележи изумителен скок в своето професионално израстване. Постиженията на младата трупа под ръководството на примабалерината и педагог Силвия Томова са високо оценени от професионалната критика, от познавачите и от зрителите във всички точки на България. На 12 септември в ролите на Китри и Базил пловдивчани и гости ще имат възможността да аплодират примабалерината и носителка на \"Кристална лира\" Анелия Димитрова и очарователния виртуозен солист Томоки Ишиго, Александър Желев ще бъде в ролята на Дон Кихот, а Калин Любенов - Санчо Панса. В останалите колоритни образи ще танцуват Фредерико Пинто (Еспада), Харука Суга (Мерседес), Мартина Префетто (Повелителка на дриадите), Марина Сороче (Амур), Ромина Славова (циганка), Ивайло Янев (циганин), Фиорди Лоха и Сторм Норис (солисти фламенко), Станко Танев (Гамаш), Рио Сузуки и Джулия Рагуза (двойка приятелки) и др.  През 1869 г. Петипа замисля нов балет по мотиви от романа на Сервантес \"Дон Кихот\". Още през XVIII в. в много европейски театри били поставяни балети под това заглавие по музика на различни композитори. Но в тях не се използвал сюжетът на знаменития роман, а добавените новели, които разказват за сватбата на Камачо (във френските версии Гамаш) и любовта на Китри и Базил. Петипа също се възползва от този сюжет. Музиката е написана бързо от австрийския композитор от чешки произход Лудвиг Минкус и на 14 декември 1869 г. се състои премиерата на комедийния балетен спектакъл в Болшой театър. През 1871 г. за постановката в столичния Каменен театър Петипа прави нова редакция.  ", "date": "2019.09.10", "title": "\"Дон Кихот\" гостува на Античния театър"}
{"url": "https://duma.bg/s-blizo-6-poskapnaha-yaytsata-za-mesets-n199300", "text": "Само за един месец - през юли, цената на яйцата за консумация у нас са поскъпнали с близо 6%. Средномесечната цена на яйца за консумация (L и M) през юли нараства с 5,9% в сравнение с юни и достига 103,35 евро за 100 кг (или 0,123 лв. за бр.), показват последни оперативни данни на Министерството на земеделието. Средната цена за Европейския съюз е с 4,3% по-висока, като се изчислява на 123,46 евро (или 0,146 лв. за бр.). Разликата между нашия и общия европейски пазар е 16,3%, което е с пункт по-надолу спрямо месец по-рано. Спрямо година по-рано яйцата през юли у нас са се продавали по-евтино с 11,5%. Същевременно обаче средноевропейската цена е поскъпнала с 5,9% в сравнение с 2018 г. Производството на свинско месо в България ще намалее през тази година с 8-10% до 70-72 хил. тона, прогнозират експертите на Центъра за икономически изследвания в селското стопанство (CAPA). Свинското месо представлява огромната част от произвежданото червено месо в кланиците у нас, като делът му е 91%. Преди избухването на африканската чума по свинете в страната това лято в периода от януари до май 2019 г. са произведени 33 210 тона свинско месо, или с 9% повече спрямо 30 439 тона за същите месеци на 2018 г. Средната цена на свинското месо у нас през май тази година е била 3740 лв. за тон кланично тегло. Месец по-късно тя се повишила до 3804 лв. за тон и остава на това равнище в пика на африканската чума през юли. Анализаторите твърдят, че същественото поскъпване се е случило през август, когато средната цена е достигнала 3900 лв. за тон кланично тегло. Прогнозата на експертите за този месец е, че стойността на свинското ще слезе с 2,5% до 3800 лв. за тон под влияние на конкуренцията на пазара. Както е известно, националното производство на свинско осигурява едва половината от вътрешното потребление, като останалите количества се внасят. През първите седмици на август цените в ЕС отново се движат нагоре под въздействие на силното търсене на международния пазар и увеличение на износа, предимно към Китай. По данни на Международната организация по здравето на животните към август в глобален план са регистрирани нови 328 огнища на африканска чума на територията на десет страни в Източна Европа, шест страни в Азия и една в Африка. Така общият брой на установените огнища в света достига 7914. Икономическите последствия от разпространението на болестта са най-сериозни в Азия и се отразяват върху международната търговия, стимулирайки растежа на цените.", "date": "2019.09.10", "title": " С близо 6% поскъпнаха яйцата за месец"}
{"url": "https://duma.bg/novo-nachalo-za-germanskite-sotsialdemokrati-n199301", "text": "След лятната идилия политическият сезон в Германия стартира бурно с местни избори в провинциите Саксония и Бранденбург. Въпреки че големи сътресения не бяха регистрирани, резултатите бяха повече от тревожни за двете големи партии в управлението. Очевидно подкрепата за \"голямата коалиция\" на ХДС и ГСДП намалява все повече, а различните типове избиратели намират нови получатели на своя глас. При либералите от това печелят зелените, при консерваторите - \"Алтернатива за Германия\" (АзГ). Кризата в немската политика се усеща ежедневно, дори когато няма избори. Най-голяма е тя обаче при германските социалдемократи. Последните резултати в двете източни провинции показват, че тя вече се превръща в екзистенциална. Бранденбург е традиционно силна територия за ГСДП и този път те отново спечелиха вота. Но с най-слабия си резултат от 1990 г. насам (26%) -  почти шест пункта по-малко от 2014 г. За сметка на това \"АзГ\" вече е втора сила и диша във врата им. И това бяха добрите новини.  В Саксония социалдемократите паднаха на незавидното пето място след вота с нищожните за такава формация 8%. За съжаление на федерално ниво тенденцията е почти същата - наблюдава се траен спад в подкрепата за ГСДП. Като основен проблем за партията се сочи загубата на идентичност. Дългите години, прекарани под сянката на Ангела Меркел, неизменно дават своето отражение и сега германските лявоцентристи не изглеждат способни да водят собствена политика, а са по-скоро възприемани като политически опортюнисти без ясен курс. Всеки път ГСДП влизаше в коалицията с \"голямата кошница\" и всеки път не успяваше да ги реализира. Нещо повече, без тяхната подкрепа самата Меркел не би могла да се задържи на върха на държавата почти 20 години. В името на властта бяха направени и редица \"исторически компромиси\", които никак не отиват на партия с такава идеология. Всичко това ще остане част от наследството на социалдемократите и няма да бъде забравено нито бързо, нито лесно. Може би единствените доволни от мандатите на \"голямата коалиция\" бяха акционерите на големите германски компании - страната се превърна в едноличен лидер в ЕС, икономиката е в цветущо състояние (поне ако се гледа отгоре). Статистически това е чудесен период. В реалния живот на средностатистическия германец обаче нещата често не стоят така. Малка част от огромните парични потоци във федералната република стигат до обикновените хора. Причините са две - консервативната политика на правителството, което не обича да прави разходи и голямото неравенство в доходите между най-заможния слой граждани и всички останали. С две думи, пари има, но не ги печелите вие и дори не можете да разчитате на държавна помощ (под формата на регулация или нови инвестиции). В този смисъл животът на редовия германец не се подобрява, в най-добрия случай стои на едно място. Като добавим кризата с миграцията след 2015 г., можем да си обясним защо германците (и особено тези от бившото ГДР) са недоволни. Меркел си отива, а с нея и цяла ера от германската политика. Много е възможно, поне засега, да видими края на ерата на \"големите коалиции\". В началото Германия получаваше само похвали за разума, който проявява - как два исторически противника са намерили общ език в името на общото благо и т.н. Много хубаво обаче не е на хубаво и резултатите 15 г. по-късно го показват. Защото криза има и в ХДС на Меркел. Макар и в по-малка степен, тя също губи подкрепа за сметка на Зелените и \"АзГ\". Лично избраната от канцлера наследничка Анегрет Крамп-Каренбауер никак не е убедителна на върха на партията и вече получава сериозни критики. В тази ситуация логично е избирателите да се преориентират към други опции. Дали този вот е само протестен или е знак за трайна промяна в ландшафта, е рано да се каже и зависи от самите партии. Промени обаче ще има, очевидно е, че така повече не може и не трябва. Но да отчетем все пак, че става дума за държава, където резките ходове не са така популярни, както на други места и нека не очакваме някаква революция. Сегашното правителство вероятно ще завърши своя мандат, тъй като никой няма интерес то да падне. Дори проучванията на общественото мнение показват, че повечето хора искат Меркел да завърши лебедовата си песен. През това време обаче партия като ГСДП трябва да се готви за новия свят, в който ще се озове след падането на този кабинет. Ситуацията е тежка - в момента социалдемократите дори нямат лидер, а социологията им дава около 15% подкрепа. След загубата на европейските избори през май Андреа Налес бе принудена да подаде оставка и в момента тече конкурс за неин заместник. Кандидатурите са много, 7 двойки и един самостоятелен кандидат, но двете двойки с най-голям шанс са тази на бившия финансов министър на провинция Северен Рейн-Вестфалия Норберт Валтер-Борянс и Саския Ескен, както и тази на сегашния финансов министър и вицеканцлер на федералната република Олаф Шолц и Клара Гейвиц. Очевидно Шолц е най-познатото име в състезанието, но участието му в правителството носи сериозни негативи. Освен това той е известен с рестриктивните си убеждения по отношение на държавните разходи (т.нар. черна нула), което също не се харесва на мнозинството членове на ГСДП. В самата партия ясно вече се осъзнава, че ГСДП повече не може да прави компромиси с лявата политика и че това е задънена улица. Урокът от \"големите коалиции\" е следният - прокарването на леви политици като коалиционен партньор е често невъзможно, за сметка на това търпиш всички негативи на управлението. За да спечели, Шолц ще трябва да направи рязък завой от досегашния си образ и това не звучи много вероятно. В същото време двойката на Валтер-Борянс и Ескен се радва на доста по-благосклонно отношение. Те спечелиха безапелационно номинацията на регионалната си организация. Още на първата предизборна проява една от другите двойки се отказа от надпреварата в тяхна полза, а зад тях застана и популярният лидер на младите социалдемократи Кевин Кюнерт. Както коментира \"Зюддойче цайтунг\", никоя друга двойка не влиза в състезанието с толкова попътен вятър.  В рамките на трите месеца до декември ГСДП ще трябва да намери своето ново ръководство и своя нов (стар) път. Поляризацията на германското общество вече не позволява да се търси неутрален терен между дясното и лявото. След края на експеримента по всичко изглежда, че ГСДП ще трябва да се завърне в традиционния си коловоз, ако иска да бъде разпознавана като сериозна партия от избирателя. Тези милиони източногерманци, които се чувстват изоставени от ХДС и ГСДП и сега гласуват за \"АзГ\", могат да бъдат спечелени обратно, но за това ще е необходимо социалдемократите отново да застанат на тяхна страна, а не на страната на властта. В представянето си пред партийните членове Валтер-Борянс и Ескен заявиха, че \"искат да правят политика за хората, които имат нужда от солидарност, и за хора, които са готови на такава солидарност\". С целия този попътен вятър може би това ще е новият курс на ГСДП за идващите години. Добре познатата от 90-те песен на германската група \"Скорпиънс\" \"Вятърът на промяната\" може би е узряла за нов прочит.", "date": "2019.09.10", "title": "Ново начало за германските социалдемократи"}
{"url": "https://duma.bg/ezikat-kato-vrag-n199302", "text": "Първата седмица на септември донесе важни промени в живота на украинците. На първото заседание на новото правителство обявеният за носител на промяната президент Владимир Зеленски предложи в новата Върховна Рада да бъдат внесени два законопроекта - за отмяната на мораториума за продажба на земя и за легализацията на хазарта.  Вярно е, че гражданите на бившата съветска република в голямата си част имаха очаквания първите инициативи на Зеленски да бъдат свързани със спирането на войната в Донбас, намаляването на сметките за газ, ток и парно, както и с борбата срещу корупцията. Вместо това те получиха законопроекти директно обслужващи едрия бизнес и външни играчи, които точат лиги за тлъстите украински черноземи. Но както би казал по този повод един бивш български прокурор: \"Вий си го избрахте!\" Зеленски, въпреки че вече сто дни е на поста, не оправда надеждите на милиони рускоезични украинци и по отношение на т.нар. езиков закон, който влезе в сила от 16 юли т.г. Макар още като кандидат-президент той да заявяваше, че този законопроект не е минал през достатъчно обществено обсъждане и е трудно да се прогнозират неговите последици, сега той не бърза да вземе ясна позиция. Законът за езика бе кръстен още закон за тоталната украинизация и според критиците му е още един повод за разделение в украинското общество. Въпреки призивите на украински политици, общественици, международни организации като ОССЕ, предишният президент Петро Порошенко подписа закона \"За осигуряване функционирането на украинския език като държавен\" пет дни преди изтичането на мандата му. Той предвижда, че при изпълнението на служебните си задължения украинските граждани трябва да говорят само на украински. Законът за езика предвижда още, че на държавния език трябва да се говори задължително в учебните заведения, болниците, в ресторанти, заведения, магазини и др.  За българите това може да звучи странно, но в Украйна, където двуезичието е норма, а в голяма част от страната се говори основно на руски, подобна мярка предизвика скандал. Например по данни на украинския клон на международната компания за отчитане на общественото мнение TNS 49% от украинците говорят на руски у дома си, 52% общуват на руски с приятели и познати, а на украински 44%. На работното място обаче 48% използват украински, а 47% руски. При това тези данни са получени сега, в условията на антируски пропагандни кампании в Украйна. Други норми на закона постановяват, че тв програмите на чужд език (разбирай руски) могат да бъдат само 10% от излъчвания за деня обем предавания. Също така всички вестници и списания трябва вече да се издават само на украински или поне да бъдат двуезични. За интернет няма норми, но за сравнение по данни на неправителствения бюлетин \"Положението на украинския език през 2018 г.\" делът на вестниците, издаван м.г. само на украински, дори е паднал на ниво от 34% от сумарния им тираж. При списанията ситуацията била същата, а сред стоте най-популярни в Украйна сайта едва 10% били на държавния език.  Видно е за каква дълбочина на засегнати интереси става дума. Изобщо не е случайно, че има съпротива срещу законодателната \"украинизация\". 51 депутати от Радата вече сезираха Конституционния съд с мотива, че езиковият закон ограничава достъпа на гражданите до културната продукция на родния им език и създава атмосфера на нетърпимост към езиковото разнообразие. Никой не крие, че основната мишена на закона е руският език. Това го схващат и в организация като ОССЕ, чийто върховен комисар по въпросите на малцинствата Ламберто Заниер заяви, че в закона нищо не се говори за защитата на езиците на малцинствата, а опитът използваните в ЕС езици да бъдат по-специално третирани, отколкото останалите, т.е. руският, е наречен от него в интервю за \"Известия\" като \"дискриминационен\".  Гледната точка на украинските националисти бе изразена от бившия вече председател на Радата Андрей Парубий: \"Езикът днес е много повече, отколкото език, това е  Путин преди всичко се бори за сърцето и ума на украинците, а след това идват танковете.\" А пред радио \"Свобода\" телевизионният водещ Павел Казарин коментира, че когато ставало дума за езиковите права на украинските българи или унгарци, въпросът не се политизирал, защото никой не си представял, че тези народности искали да наложат на Украйна своето виждане за бъдещето или пък искали Киев да бъде политически придатък на Будапеща. Виж, с рускоговорещите нещата стояли по друг начин, намеква той и допълва, че руският език е повод за политическо противостоене.  Това противостоене ще доведе до разпадане на държавата, опонира на националистите лидерът на партия \"Наши\" Евгений Мураев. Според него трябва не просто да се отмени езиковият закон, а да се премахне езикът на омразата, който лежи във фундамента на тази политика. Неговият колега в Радата и съпредседател на партията \"Опозиционна платформа-За живота\" Вадим Рабинович нагледно обяснява пред тв канала \"112 Украйна\" какво може да се случи: \"Аз, както и милиони хора, мисля на руски. Така се е случило. Ако смятат, че ще ни сломите, като ни наричате морални уроди, които нямат право да слушат спектакъл или стихотворение на руски, да видим дали ще ви се получи. Колкото повече се опитвате да ни пречупвате, толкова повече хората ще се съпротивляват и ще гледат руски филми. Колкото повече забранявате, толкова повече в интернет гледат забраненото.\" Украинските власти обаче настояват, че всичко е благостно и малцинствата  Например украинският посланик в България Виталий Москаленко твърди, че \"българският език в Украйна е защитен език на българското национално малцинство\", за чието опазване освен всичко друго способства и \"конструктивното сътрудничество\" между двете страни. Интересно тогава защо нито един от тримата депутати от Бесарабия не е подкрепил този закон в Радата. Двама от тях не са гласували, а председателят на Асоциацията на българите в Украйна Антон Кисе е гласувал против, сочи сайтът \"Бесарабия Информ\". От общо 17 депутата от Одеска област само двама са били \"за\" скандалните текстове, останалите или са отсъствали от залата, или са били против. Това поведение е показателно за реакцията към този проблем в един сложен откъм езиково отношение регион.  Според една от нормите в закона за езика на украински трябва да се водят и предизборните кампании. Последното предизвика протест и от страна на представителя на българската общност в украинския парламент Кисе. На своята страница в интернет той коментира, че тази норма нарушава правата на избирателите. Според него депутатите от районите, където компактно живеят представители на малцинствата, трябва да могат да се обръщат към избирателите си на майчиния им език.  Тази статия вече беше готова за публикация, когато на 5 септември одеското електронно издание \"Таймер\" съобщи, че местните депутати от населения предимно с етнически българи Болградски район са отказали заседанията на съвета да се провеждат само и единствено на украински език. Тоест вече имаме реална съпротива срещу този дискриминационен закон.  Ръка за ръка със скандалния езиков закон за нуждите на украинизацията върви и спорният нов образователен закон, който влезе в сила от 2 септември. Той също пряко засяга  Трябва да припомним, че през 2017 г. президентът Румен Радев получи уверения от колегата си Порошенко, че няма да има количествени и качествени ограничения за изучаването на български в Украйна. Още веднъж това бе обещано през 2018 г. по време на честванията на 160-годишнината от създаването на Болградската гимназия, когато дори се очакваше да започне работата по откриването на българска гимназия в Одеса. Украинският президент пое и ангажимент да се възстанови обучението по български език в някои селища на Запорожка област. Последното бе изтъкнато като много голям проблем и при срещата на представителите на българската общност с вицепрезидента Илияна Йотова по време на нейната обиколка в Бесарабия. През май т.г. вицепремиерът Марияна Николова по време на визита в Киев също напомни на украинската страна за поетите ангажименти. Към днешна дата обаче не е известно нито един от тези въпроси да е помръднал от мъртвата точка. Нещо повече. Както казва Кисе в интервю от края на юни в собствения си сайт, с началото на учебната година в Украйна в 39 места, населени предимно с българи, се отменя преподаването на български език и литература за класовете от 5-и до 11-и. От 2023 г. вероятно ще се ликвидира и възможността за обучение по български до пети клас, коментира още депутатът. Досега изучаването на тези предмети е било задължително, оценките са били част от дипломите на учениците. \"Новите поколения практически се лишават от възможността да изучават роден език... литературното наследство на родния си език\", изразява своите опасения депутатът българин. За него политиката на официалните власти е чисто и просто асимилация на малцинствата от страна на титулната нация. По информация на ДУМА от началото на тази учебна година вече е започнало постепенното намаляване на часовете по български език и литература.  Да, българите в Украйна имат прекрасна мрежа от неделни училища, но това е извънкласна форма на обучение и тя не е задължителна за посещение. Освен това изтъкването само на този тип образователна институция всъщност неглижира задължението на украинската държава пред собственото й малцинство. Именно поради тези причина Унгария и унгарското малцинство толкова яростно защитават правата, които имат в Закарпатието. При това при тях става дума за закриването не просто на даден предмет, а на цели унгарски училища, където се учи само на унгарски, а украинският език е просто един от предметите.  Ние нямаме българска гимназия в Украйна, в която всички предмети да са на български. Така,  предвид възникналата ситуация. Представяте ли си, ако на българските власти им се налагаше, подобно на унгарските, да защитават някакви български гимназии, срещу \"тоталната украинизация\" на образованието? И това при положение, че САЩ са на страната на режима в Киев? Трудно е да го повярваме предвид сервилността на сегашните управляващи.  И все пак трябва да си създадем проблеми и българските правителства да бъдат много по-решителни в защитата на правата на бесарабските българи, особено в сферата на образованието и културата. Независимо дали това ще се хареса или не някому. Българската диаспора може да играе ролята на мост с Украйна, само ако остане българска, т.е. ако изучава и то задълбочено българския език и литература.  Има и още нещо. Българите в Украйна, а и на територията на бившия СССР, са последният останал \"резервоар\" за имиграция към нашата страна. Ако ние нямаме адекватна политика, която да подкрепя тази общност, най-вече срещу опитите за асимилация, то как да очакваме, че тези хора един ден ще припознаят България като своята втора родина. ", "date": "2019.09.10", "title": "Езикът като враг "}
{"url": "https://duma.bg/chetiri-filmovi-vecheri-v-parka-na-voennata-akademiya-n199289", "text": "\"Кино в парка\" е идея, която екипът на Арт фест осъществява успешно вече четвърта поредна година. Жителите и гостите на София имат възможност да гледат кино на открито в парка на Военната академия \"Г.С.Раковски\". Традиционният час е запазен за 20.30.  Дните са четири на брой - между 12 и 15 септември, а филмите са сред най-търсените, обсъждани, харесвани, интригуващи заглавия, които възхищават специалисти и киномани в цял свят. Това са \"Джебчии\" на изключителния японски майстор Хироказду Корееда, \"Щастливият Лазаро\" на омайната италианска разказвачка Аличе Рорвахер и великолепният, разтърсващ \"Капернаум\" на ливанската актриса и режисьор Надин Лабаки.  Специален акцент в програмата е ексклузивната премиерна прожекция на филма, който тръгва в разпространение на кино в същия ден - \"Граница\" на провокативния режисьор Али Абаси.  Билетите са на цена 10 лева, онлайн и на място, 90 минути преди прожекцията. \"Кино в парка\" е инициатива на \"София филм фест\" и се осъществява в партньорство със Столичната община и парка на Военната академия \"Г. С. Раковски\".", "date": "2019.09.10", "title": "Четири филмови вечери в парка на Военната академия"}
{"url": "https://duma.bg/pametnikat-na-vrah-buzludzha-shte-e-stsena-za-parformans-n199280", "text": "Почти в своя край, 24-тото Габровско биенале на хумора и сатирата в изкуството представя изложбата \"Нонумент\" и представление на група \"Лигна\" (Германия), Стефан А. Щерев и с музика на Емилиян Гацов-Елби, което ще се състои пред Чинията на връх Бузлуджа. Експозицията ще бъде открита на 13 септември в 18,30 ч., в Музея \"Дом на хумора и сатирата\" и представя авторската селекция на платформата Nonument.org на паметниците, създадени като възхвала на политически или исторически събития. Изложбата, която може да бъде разгледана до края на януари 2020 г., акцентира върху документални материали, фотографии и филми от проектирането, планирането, строежа, функционирането, затварянето, разграбването и разрухата на Бузлузжа, както карикатури и вицове с познати метафори и скорошни исторически събития. Ден по-късно, на 14 септември, от 14 ч., на връх Бузлуджа, пред Дом-паметника на БКП ще се представи и интерактивният спектакъл \"Нонумент\". Пърформансът е под формата на пиеса за слушане, в която публиката участва активно, следвайки провокативните насоки, които й дават организаторите. Комуникацията се осъществява благодарение на смартфони и слушалки, които трябва всеки да си носи. Организаторите на събитието са осигурили транспорт от сборни пунктове в Габрово, Казанлък и Велико Търново.", "date": "2019.09.10", "title": "Паметникът на връх Бузлуджа ще е сцена за пърформанс"}
{"url": "https://duma.bg/rabotilnitsa-za-mayki-s-detsa-v-stolichnata-biblioteka-n199281", "text": "Вход свободен е обявен за поредната работилница за майки на малчугани от 0 до 3-годишна възраст в Столичната библиотека. Съвместната инициатива на Детския отдел и сайта \"1 наум\" ще се състои на 12 септември, четвъртък, от 10,30 ч. Препоръчва се предварително записване, тъй като бройката е ограничена: до 30 двойки мама/татко/баба и бебе. Знае се, че ранното детство е сред най-важните периоди от физическото, емоционалното и най-вече когнитивното развитие на малчуганите. Ето защо организаторите на проявата искат да представят различни стратегии и начини за разкриване на потенциала на най-малките. Този път ще бъде обърнато специално внимание на правилата. Откога, какви, защо? Може ли без тях? Какви са работещите методи за въвеждането на ограничения? Ще се говори за началото на възпитанието и за някои характерни възрастови периоди, за които трябва да се има едно наум. Кое е важно и какво е много, много важно? Ще бъде весело, интересно, полезно и много приятно, обещават идеолозите на събитието. За всички присъстващи са предвидени и малки подаръци, както и вода. Водещ: Женя Милишева - психолог към Детска академия на науките, изкуствата и спорта. Защо? За да отгледаме будно, интелигентно и четящо поколение, което изгражда своите правилни ценности, е необходимо първо да поставим основата. Още сега. В ранното детство. https://1naum.com/event/dvijenieto/", "date": "2019.09.10", "title": "Работилница за майки с деца в Столичната библиотека"}
{"url": "https://duma.bg/razlichnite-ezitsi-predavat-informatsiya-ednakvo-barzo-n199279", "text": "Езиците предават еднакво количество информация за даден интервал от време, независимо дали говорът е бърз или бавен, съобщи ДПА. Учени от Франция, Хонконг и Южна Корея сравниха превода на еднакви текстове, прочетени на 17 различни езика. Експертите измериха потока на срички на всеки от тях, както и средното количество информация, предадено с всяка сричка. Резултатите показват баланс. \"Бързият поток на речта се съпътства с по-малка плътност на информацията като в испанския, а по-бавният поток на речта - от по-плътна информация, както обикновено е при азиатските езици\", обясниха учените. Стратегиите за предаване на информация са различни, но най-бързите езици не са задължително най-ефикасните, обобщиха специалистите.", "date": "2019.09.10", "title": "Различните езици предават информация еднакво бързо"}
{"url": "https://duma.bg/balgarski-rok-prevzema-ndk-n199282", "text": "Концерт с български рок ще завладее зала 1 на НДК на 27 септември, петък. Музиканти от \"Ахат\", \"Сигнал\" и Милена Славова се качват на голямата сцена. Присъстващите ще бъдат разтърсени с мощна експлозия от непреходни ритми, брутална селекция от парчета за публиката. И всичко това - в колаборация между три легендарни имена, които активно пишат историята на родната сцена от смутни в исторически план времена, та чак до днес, събрали и запазили най-доброто от миналото, настоящето и непреходното бъдеще. Защото рокът е безсмъртие. Ако помните времето, когато музиката в България се издаваше първо на плочи... Ако знаете кога се родиха звездите в родния рок... Ако сте наясно за първите им концерти в епохата, когато бунтът бе част от музиката, Походът на българския рок е точно за вас, смятат организаторите на събитието. И допълват: очаква ни концерт, който ще събуди много спомени и неподправени емоции.", "date": "2019.09.10", "title": "Български рок превзема НДК"}
{"url": "https://duma.bg/italiya-bi-finlandiya-s-presilena-duzpa-n199277", "text": "Италия успя да спечели гостуването си на Финландия в Тампере с 2:1 и така \"Скуадрата\" на Роберто Манчини продължава без грешка по пътя към Евро 2020 с 6 победи от 6 мача. \"Адзурите\" подобриха и еврорекорд с 35 мача без загуба в официални срещи. Поражението на финландците дава теоретичен шанс на Армения да се бори за второто място в групата. Това обаче не е много добре за сложните сметки на България, които показват, че за нашите е по-изгодно наследниците на Яри Литманен да се класират още тази есен за Евро 2020. По този начин би се увеличил шансът на \"лъвовете\" да достигнат до плейофите в Лигата на нациите през пролетта, когато ще се разпределят последните визи за европейския шампионат. Победата на Италия дойде заслужено, с оглед на множеството положения пред рамката на Лукас Храдецки. Вратарят на Байер Л преди почивката спаси воле на Стефано Сенси, както и удари на Лоренцо Пелегрини и Чиро Имобиле, който обаче откри с глава в 59-ата мин. Теему Пуки (72) изравни от дузпа, а в 79-ата мин. шотландският рефер Боби Мадън даде много спорна дузпа за гостите. Топката се отби в лакътя на фински бранител и домакините претендираха, че ръката му е била плътно до тялото. Натурализираният бразилец Жоржиньо с техничен удар в долния ляв ъгъл направи 2:1 за 4-кратните световни шампиони. До края резервата Андреа Белоти пропусна на 3 пъти да увеличи заради добри изяви на Храдецки.  Армения пък срази Босна и Херцеговина с 4:2 и селекционерът на бошняците Роберт Просинечки подаде незабавно оставка. \"Джуджето\" Лихтенщайн пък взриви бомбата, като завърши 1:1 с Гърция в Атина. ", "date": "2019.09.10", "title": "Италия би Финландия  с пресилена дузпа"}
{"url": "https://duma.bg/grisho-skochi-s-53-mesta-n199278", "text": "Григор Димитров \"обърна зара\" на иначе тежката си 2019 година, като направи огромен скок в ранглистата с достигнатия полуфинал на US Open. Първата ракета на България излетя с 53 места и вече е №25 в света с 1432 т. Така той вече ще бъде поставен в големите турнири и програмата му за следващите около 50 дни обещава и изкачване още нагоре в класацията на ATP. От 23 септември Гришо е заявен за турнира в Ченгду, Китай (АТП 250), където не игра преди година заради ангажимент в \"Лейвър къп\" и няма точки за защитаване. Директорът на проявата е неговият стар приятел Луис Карвальо, който още преди месец обясни кризата в играта му и и предрече, че тя скоро ще свърши. От 30 септември следва участие в Пекин (ATП 500). Преди година там Гришо мина I кръг и сега трябва поне да повтори постижението, за да защити спечелените тогава 45 т.  От 6 октомври започва \"Мастърс\"-ът в Шанхай, където се включва и тежката артилерия от тримата асове - Новак Джокович, Рафаел Надал и Роджър Федерер. Димитров не игра през 2018 г. и може само да прибави точки. Не е ясно още кой измежду европейските турнири в Стокхолм (14 октомври), Базел или Виена (и двата от 21 октомври) Григор ще избере за подготовка преди парижкия \"Мастърс\", който стартира на 28 октомври. Преди година хасковлията загуби на старта във Виена от Михаил Кукушкин (Каз). В Париж обаче Димитров има да защитава 90 т. от достигането до II кръг през 2018 г. Календарът в ATП завършва с финалния Мастърс от 10 ноември в Лондон. За да достигне до него, той трябва да спечели поне един турнир и да бъде много убедителен в останалите надпревари. Гришо спечели \"Мастърс\"-а в Лондон през 2017 г. и тогава завърши като №3 в света, но през следващия сезон се срина сериозно.  На върха остава Новак Джокович с 9865 т., но след успеха в Ню Йорк Надал го доближи на 640 т., Федерер е трети със 7130, а финалистът на US Open Даниил Медведев (Рус) вече е четвърти с 5235. Виктория Томова остава първа ракета на България въпреки срива с 9 места и е вече на 184-ата позиция с 328 т. Изабелла Шиникова остава втора с 283 т. (№211), а гигантски скок направи Александрина Найденова, която се изстреля с 91 места и вече е №219 с 270 т., след като игра финал на турнира в Чанша, Китай. С 2 места след нея остава Елица Костова с 268 т. и след прогрес от 6 позиции. Ашли Барти (Авл) се върна на върха с 6501 т., пред Каролина Плишкова (Чех) 6125. Наоми Осака (Яп) се смъкна 4-а с 4846 т., а канадската сензация Бианка Андрееску излетя с 15 места и вече е №5 с 4835. ", "date": "2019.09.10", "title": "Гришо скочи с 53 места"}
{"url": "https://duma.bg/hotalich-stava-arena-na-varvari-n199283", "text": "Крепостта \"Хоталич\" край Севлиево става арена на варвари между 13 и 15 септември в рамките на третия фестивал на историческото наследство. И тази година разнообразна програма и много изненади за малки и големи очакват всички присъстващи. Ако сте млад боец и искате да преминете обучение за легионери, ако имате богато въображение и нямате нищо против да участвате във варварския конкурс за красота, ако митичните олимпийски дисциплини са ваша слабост, ако се съгласите да продадете половинката си (съпруг/съпруга само с волеизявление на собственика, тъщи и свекърви - обезпаразитени и хранени през последните 24 часа) или да си закупите такава, значи мястото ви е на този събор. Началото ще бъде дадено с варварско шествие по улиците на града в петък от 19 ч., което ще приключи 60 минути по-късно пред община Севлиево, където ще има концерт на групите \"Фрея\" и \"Ксана\". Лагерите ще са вече построени край стените на \"Хоталич\" в събота, 10 ч., и присъстващите ще могат да се потопят в разнообразни дейности, да влязат в работилници, да изпробват уменията си на стрелбищата или да се пазарят с търговците. Атракции и интерактивни модули ще са отворени за посетителите, а в същия час е и регистрацията за лотарията. Официалното откриване е в 11 ч., когато ще бъдат представени културите, етносите и периодите. Следва варварска битка и обявяване на олимпийско примирие. Ще се оповестят дисциплини, в които желаещите ще могат да се запишат за участие. Дейностите по лагери, модули и обучение на деца-легионери са между 12 и 15 ч. Първата част от лотарията ще се тегли в 15 ч., а до 18 ч. присъстващите ще станат свидетели на битка на детски легиони, олимпиада, награждаване на победителите и конкурса \"Мистър и мис варварин\". Ще има също робски пазар и игри на късмета. С голямата битка на варварите ще приключи първият фестивален ден. Богатата програма и забавленията ще продължат и в неделя от 10 ч. По пладне ще бъде изтеглена и последната част от лотарията. Следват дейности по лагери и модули, както и закриване на събитието.", "date": "2019.09.10", "title": "\"Хоталич\" става арена на варвари"}
{"url": "https://duma.bg/balgariya-priema-evrovoley-2021-za-zheni-n199273", "text": "България ще е домакин на европейското първенство по волейбол за жени през 2021 г., обяви Европейската конфедерация. Шампионатът отново ще се проведе в 4 държави с 24 финалисти, а домакини са още еврошампионът Сърбия и Румъния. Очаква се CEV да обяви и още една балканска държава за домакин на груповата фаза. \"Лъвиците\" са 7-и в обновената ранглиста на СЕV и ще играят на евроквалификацията за Токио 2020. Олимпийски визи имат Сърбия, Италия и Русия. През януари 2020 г. в турнира, чийто домакин още не е определен, за последната олимпийска евроквота ще се борят европейските вицешампионки от Турция, Холандия, Германия, Полша, Белгия, Хърватия и Азербайджан.", "date": "2019.09.10", "title": "България приема Евроволей 2021 за жени"}
{"url": "https://duma.bg/praznitsi-na-izkustvata-apoloniya-n199287", "text": "Хилда Казасян закри 35-ото юбилейно издание на Празници на изкуствата Аполония с концерт \"Да послушаме кино\". Мечтата на джаз примата да представи концерт с музика от любими български филми оживя на сцената на Амфитеатъра в Созопол.  ", "date": "2019.09.10", "title": "Празници на изкуствата Аполония"}
{"url": "https://duma.bg/risunki-na-stanislav-pamukchiev-v-arte-n199285", "text": "В моята практика рисунката е работно поле на първия творчески импулс, на първата следа, визуално обозначение на идея, композиционно и формално решение - място на проучване, на риск и свобода, отбелязва Станислав Памукчиев, чиято изложба се открива на 10 септември от 18 ч. в столичната галерия \"Арте\", ул. \"Бузлуджа\" 31.             Серията нови рисунки търси отговор на емоционално-психични и духовни съдържания, които трайно вълнуват съзнанието ми и провокират артистична реакция, допълва авторът.    ", "date": "2019.09.10", "title": "Рисунки на Станислав Памукчиев в \"Арте\""}
{"url": "https://duma.bg/studio-teatralna-shapka-razkazva-prikazki-za-nay-malkite-n199284", "text": "\"Приказки по ноти\" са адресирани към чувствата и въображението на най-малките. Автори и водещи са Цвети и Миа от Студио \"Театрална шапка\".  Малчуганите ще чуят една история за приятелството - куклена драматизация от поредицата \"Истории от куфара\". С помощта на куклените герои ще оживеят добродетелите взаимопомощ, благодарност, добро. Представлението е на 10 септември от 18.30 ч. във Fox Book Cafe, ул. \"Уилям Гладстоун\" 32.", "date": "2019.09.10", "title": "Студио \"Театрална шапка\" разказва приказки за най-малките"}
{"url": "https://duma.bg/rezultati-n199274", "text": "Група D: Грузия - Дания 0:0; Швейцария - Гибралтар 4:0 1:0 Закария (37) 2:0 Мехмеди (43)3:0 Родригес (45) 4:0 Гавранович (87); 1. Ирландия 11 2. Дания 9 3. Швейцария 8 4. Грузия 4 5. Гибралтар 0. Група F: Испания - Фарьорски острови 4:0 2:0 Родриго (13 и 50) 4:0 Алкасер (90 и 90+3); Швеция - Норвегия 1:1 0:1 Йохансен (45) 1:1 Форсберг (60); Румъния - Малта 1:0 Пушкаш (47). 1. Испания 18 2. Швеция 11 3. Румъния 10 4. Норвегия 9 5. Малта 3 6. Фарьорски острови 0. Група J: Финландия - Италия 1:2 0:1 Имобиле (59) 1:1 Пуки (71-д) 1:2 Жоржиньо (79-д); Гърция - Лихтенщайн 1:1 1:0 Масурас (33) 1:1 Саланович (88). Армения - Босна и Херцеговина 4:2 1:0 Мхитарян (3) 1:1 Джеко (13) 2:1 Мхитарян (66) 2:2 Гояк (70) 3:2 Хамбарцумян (77) 4:2 Лончар (90-авт). 1. Италия 18 2. Финландия 12 3. Армения 9 4. Босна и Херцеговина 6 7 5. Гърция 5 6. Лихтенщайн 1. ФУТБОЛ ПО БНТ 3 21.45 Ирландия - България 18.20 Капитаните на кораба \"Черноморец\", док. филм за 100-годишнината на Черноморец 1919  20.45 Лига Европа - Финалът,  док. филм 21.00 Евроквалификации, обзор от 09.09 0.00 Евроквалификации, обзор от 10.09 ПО ЕВРОСПОРТ 1 Конен спорт 14.00 ЕП в Лумюлен  Колоездене  15.30 Обиколка на Великобритания 17.00 Обиколка на Испания", "date": "2019.09.10", "title": "Резултати"}
{"url": "https://duma.bg/balakov-shte-probva-rezervite-v-dablin-n199276", "text": "Селекционерът на България Красимир Балъков ще смени почти целия състав за контролата с Ейре. Мачът е довечера от 21.45 часа на \"Авива Стейдиъм\" в Дъблин и ще бъде излъчен по БНТ 3. \"Лъвовете\" ще използват \"дупката\" в програмата си за Евро 2020 с приятелски мач срещу селекцията на Мик Маккарти.   Балъков пристигна в столицата на Ирландия с група от 24 футболисти, а 11-те титуляри при разгрома с 0:4 от Англия на \"Уембли\" в събота имаха възстановителна тренировка. Останалите футболисти проведоха тактическо занимание, което продължи 90 минути. Целият тим направи тренировка снощи на \"Авива Стейдиъм\" и след нея Бала и помощниците му са обсъдили колко от титулярите срещу \"трите лъва\" да започнат битката с \"детелините\" довечера. Селекционерът обмисля да направи поне 7-8 промени в единствената сериозна проверка на националите до края на годината. Очаква се на вратата да пази Христо Иванов, който е на 37 години и 5 месеца и ще влезе в историята на отбора като най-възрастният дебютант. Той до последно беше гласен за титуляр срещу Англия, но в последния момент под рамката излезе Пламен Илиев, който сбърка фатално и е с особена заслуга за първия гол, на практика решил мача. Георги Пашов и Васил Панайотов, които получиха първи повиквателни за представителния тим, също се очаква да дебютират за България. Завърналите се в състава Георги Миланов и Георги Терзиев също може да запишат първи минути под ръководството на Бала. Божидар Краев пък се очаква да води атаката заради добрите изяви в Жил Висенте, за разлика от Кирил Десподов, който не получи възможности в Каляри и бе пратен да се обиграва в Австрия. Селекционерът ще прецени какво е състоянието на капитана Ивелин Попов, на Вандерсон и още няколко от титулярите от последната среща, за да вземе решение дали може да заложи на тях и в Дъблин от първата минута. Балъков иска да даде шанс на всички повикани да облекат националната фланелка и да се убеди на кого ще разчита при евентуалните баражи за Евро 2020 през март в Лигата на нациите, ако \"лъвовете\" получат шанс да участват в тях. ", "date": "2019.09.10", "title": " Балъков ще пробва  резервите в Дъблин"}
{"url": "https://duma.bg/botev-pd-shte-vdiga-na-kraka-4-asa-n199275", "text": "Ботев Пд ще опита да вдигне на крака четирима основни футболисти за двубоя с ЦСКА-Сф на 14 септември в Коматево. В лазарета на \"жълто-черните\" са звездата Тодор Неделев, бранителите Димитър Пиргов и Джонатан Перейра и офанзивният халф Антонио Вутов. Плеймейкърът Неделев се контузи в менискуса преди 2 седмици и пропусна пловдивското дерби и не бе включен в националния тим за мачовете с Англия и Ирландия. Състоянието му се подобрява и през седмицата ще поднови тренировки. Не е изключено той да играе на инжекции, но при всички положения ще бъде на разположение на треньора Желко Петрович. Позитивна е ситуацията и с бранителите Пиргов и Джонатан. Най-проблемно остава положението с Вутов, който ще бъде под въпрос до последно преди мача.", "date": "2019.09.10", "title": "Ботев Пд ще вдига на крака 4 аса"}
{"url": "https://duma.bg/ramos-izravni-rekord-na-kasiyas-n199272", "text": "Капитанът на Испания Серхио Рамос изрази радостта си от това, че изравни рекорда на Икер Касияс за най-много изиграни мачове за националния отбор на страната, но изтъкна, че все още има големи амбиции за бъдещето. Защитникът на Реал Мадрид облече екипа на \"Фурията\" за 167-ми път при победата над Фарьорските острови и изравни постижението на легендарния вратар. \"За мен е изключителна чест да изравня Касияс, все още имам мотивация да продължавам, да се наслаждавам на всяка следваща година и ако мога, да достигна 200 мача за Испания. Имах късмет да дебютирам, когато още бях много млад и след това да получавам доверието на всеки треньор на отбора. Надявам се да продължавам да защитавам емблемата още много години\", сподели Рамос след успеха с 4:0, който запази 100-процентовия актив на Испания в квалификациите за Евро 2020. \"Все още не съм постигнал всичките си мечти във футбола, ако го бях направил, щях да се откажа. Искам да рестартирам нагласата си всеки сезон и да започвам с нови надежди и вълнения. След ужасната година с Реал Мадрид през миналия сезон сега отново искам да вдигна трофея от Шампионската лига\", допълни централният бранител. ", "date": "2019.09.10", "title": " Рамос изравни рекорд на Касияс"}
{"url": "https://duma.bg/iliya-lukov-zapisa-videoklip-za-terziite-n199286", "text": "Новият видеоклип на Илия Луков - \"Седнали са терзии на чешмата да шият\", направи премиера в ефира на Фен фолк тв. \"Обичам да пея тази песен, защото в нея се възпява древен занаят, широко разпространен по нашите земи. Терзиите са майсторите на българските носии, с характерните нашенски шевици, в които са вплетени красота, изящество, мъдрост, любов\", казва народният певец. Музиката на \"Седнали са терзии\" е на Луков, а аранжиментът - на Емил Янев. В клипа участие взема и танцова формация \"Мездра\". Видеото е дело на Стефан Геков и Камен Господинов.", "date": "2019.09.10", "title": "Илия Луков записа видеоклип за терзиите "}
{"url": "https://duma.bg/aoiyama-s-vtora-zaguba-v-tokio-n199271", "text": "Даниел Иванов-Аоияма допусна второ поредно поражение на есенния турнир по сумо в Токио. Във втория кръг \"маегашира 1\" Аоияма бе избутан от дохиото от японския \"секиваке\" Такакейшо чрез хватката \"ошидаши\". Днес сумистът от Елхово ще се бори с монголския \"Йокодзуна\" Какурю, срещу когото има само 1 победа и 19 загуби. ", "date": "2019.09.10", "title": "Аоияма с втора загуба в Токио"}
