{"url": "http://www.duma.bg/node/171795", "text": "Ирански и турски дини подбиват пазара на българската продукция, заяви пред БНТ председателят на Съюза на търговците Александър Йоцев. По думите му иранските дини влизат у нас като турски, защото Анкара  има споразумение с ЕС за безмитен внос на определени количества. \nМного малки количества от дините се обявяват за произведени в Иран. Освен това има и голямо присъствие на пазара и на продукция от Гърция, което обаче е вътрешнообщностна доставка в рамките на Евросъюза, поясни той. Според Йоцев проблемът на родните  производители е, че те започват първите си продажби в момент, когато е пикът на вноса от съседните страни. Това става, когато дините в Турция се пласират, едва ли не за жълти стотинки от полето. Така първите продажби на нашите производители са блокирани от евтиния внос от югоизточната ни съседка. \nСпоред Владимир Иванов, председател на Държавната комисия по стоковите борси и тържищата, най-голямата пречка пред българските земеделски стопани е нежеланието им да се сдружават и да работят заедно. По думите му, време е те да започнат да се обединяват и да прилагат добри производствени практики, както това се прави навсякъде в ЕС. \"Никой не може да се ангажира вместо тях и да поеме пазарния риск. В момента българските производители на дини отглеждат реколта, без да мислят къде и как ще ги реализират и да мислят за пазара и правилно да подбират сортовете. Гръцките дини например са по-скъпи, но се предлагат на търговците в палета и е по-лесна за продажба. Вече отделни наши производители също го правят\", поясни Иванов. \nДиетологът проф. Донка Байкова  препоръча да предпочитаме българските сезонни плодове, включително и родните дини. \"В препоръките на световната здравна организация се казва, че е добре да се консумират местни сезонни плодове и зеленчуци. В някои западноевропейски страни има изискване пресните храни за пряка консумация да бъдат произведени не по-далеч от 80 км от мястото на консумация\", припомни тя. \n    \n \t\n", "date": "2018.07.25", "title": "Пробутват ни ирански дини за турски"}
{"url": "http://www.duma.bg/node/171802", "text": "Няколко дни след като румънските ветеринарни власти потвърдиха два нови случая на опасното заболяване африканска чума по свинете в югоизточната част на страната - в село Гюргени, което е на около 60-70 км от границата с България, стана ясно, че у нас е започнало изграждането на 133 км телена ограда по границата с Румъния. Тя се изгражда именно заради риска от разпространението на африканска чума по свинете. \nОще преди една година - през юли 2017 г., в Румъния беше потвърдено първото огнище на заболяването в северната ни съседка. То бе засечено в частна ферма в северозападната част на страната, провинция Сату-Маре. Районът граничи с Унгария и Украйна. В началото на юни тази година Румъния съобщи за поява на случаи на африканска чума по домашните свине в района на Тулча, на 160 километра от границата с България. Според експерти инфекцията се разпространява от дивите прасета със скорост около 30 км на седмица. В Румъния досега са засечени над 350 огнища на болестта. Само в едно стопанство има унищожени 45 хил. прасета. През миналата седмица ветеринарните власти там потвърдиха за новите две огнища, които застрашително приближават нашата граница. \n\"Започна изграждането на телена ограда по границата с Румъния за ограничаване на риска от африканска чума по свинете, съобщи вчера министърът на земеделието, храните и горите Румен Порожанов по време на заседание на областния координационен щаб в Силистра. Изграждането на оградата е започнало на две места, предстои да започне и в трети участък. \"Първоначално смятахме да бъде електропастир, но не е сериозно препятствие за по-силните животни, които, като се засилят, биха могли да го преминат. Спряхме се на четириредова телена ограда с бодлива тел. Един линеен метър на бодливата тел е 15 стотинки, четири реда са 60 стотинки на линеен метър. Коловете ще бъдат през два метра и половина. Изграждането ще се възложи от трите регионални дирекции по горите, така че очаквам да бъде в много разумни цени и параметри\", обясни Порожанов. \nМинистърът каза, че Българската агенция за безопасност на храните е в постоянен контакт с румънските власти. Всички мерки, които се предприемали, са стандартни и са за целия Европейски съюз. Той каза още, че контролът върху движението на животни се докладва както от службите на МВР, така и от гранична полиция. Препоръчахме да се наблюдава и движението на животни, защото непрекъснато се залавят такива, които са без документи. Българските стопани трябва да бъдат много отговорни, каза министърът. По думите му основна мярка за биосигурност е осигуряване на 10-километрова зона около големите свиневъдни обекти. \nЕксперти от Българската агенция по безопасност на храните са обиколили и идентифицирали всички задни дворове, като в момента има 620 обекта с 630 животни. Предстои да бъдат описани още около 120 обекта. \nВъпреки че вирусът е открит в Румъния на разстояние около 60 километра от българската граница, в България досега няма регистрирани случаи на тази болест, обясниха властите. Африканската европейска чума по свинете засегна и други европейски държави, като Чешката република и Германия. Други мерки са дезинфекция, граничен контрол и срещи в големите свинекомплекси за разясняване на мерките за биосигурност. Тяхното спазване е от изключително значение, тъй като намаляват риска за свинете, отглеждани в големите комплекси, а също и тези за домашно отглеждане. \n\"Ще предложа ограничение на груповия лов, особено в граничните райони, тъй като той крие много опасности\", каза още министър Порожанов по въпроса с груповия лов и изменението на закона като мярка за ограничение на африканската чума.     \n \t\n", "date": "2018.07.25", "title": " Властта започна да строи ограда на границата с Румъния"}
{"url": "http://www.duma.bg/node/171799", "text": "Национална дискусия по проблемите на земеделието организират социалистите в Ямбол през есента. В нея щу участват депутати, министри, представители на правителството и на местната власт. Това стана ясно при обсъждането на проекта \"Визия за България\". Това не е просто управленска алтернатива на ГЕРБ, а алтернатива на самата система, която беше създадена през последните близо 30 години, заяви депутатът от \"БСП за България\" Кристиан Вигенин пред журналисти в Ямбол. Той подчерта, че в документа се предвижда различен подход за ключови сектори - като образование, здравеопазване, икономическа политика, регионално развитие. \"Искаме държава, която работи ефективно за преодоляването на дълбоките социални различия, за затваряне на пропастта между най-богати и най-бедни. Искаме общество, основано на справедливостта\", допълни Вигенин. Депутатът от БСП Николай Пенев припомни позицията на БСП, че ЧЕЗ трябва да бъде придобита от държавата и решението на КЗК срещу сделката ЧЕЗ-Инерком отваря такава възможност. \nПредседателят на Общинския съвет на левицата Катя Георгиева сподели, че на местно ниво платформата ще бъде обсъдена широко не само със социалисти и симпатизанти на партията, но и с други политически формации, браншови организации по сектори и НПО. Според Георгиева трябва да се обърне внимание на сближаването вътре в самите региони, да се види тяхната специфика, както и да се търси връзката между тях. По повод обществената дискусия за нови граници на регионите за планиране, тя подчерта, че за Ямбол има голямо значение къде ще попадне, затова е необходимо да се изработи ясна позиция и на БСП по този въпрос. \n    \n \t\n", "date": "2018.07.25", "title": "Национална дискусия за земеделието организират в Ямбол през есента"}
{"url": "http://www.duma.bg/node/171800", "text": "Решението за промените в акциза на нагреваемите тютюневи изделия да влезе в сила от 1 октомври е грубо нарушение в Закона за публичните финанси и противоречи на нормативните актове на парламента, тъй като няма никакви разчети за ефекта от тях. Това заяви депутатът от левицата Румен Гечев, след като парламентарната бюджетна комисия прие на второ четене промени в Закона за акцизите, според които акцизът на нагреваемите тютюневи изделия да бъде 233 лв. на 1 кг тютюн от първи октомври. Това представлява 40% от акциза на традиционните цигари \nРъстът от 50% на потребление на нагреваемите тютюневи изделия ни мотивира да направим предложението за промяна в акциза сега, а не в края на годината, заяви шефът на комисията Менда Стоянова. На въпрос дали от 1 януари 2019 г. съотношението може да се промени и да има нови цени, Стоянова отговори: „В момента производителят на нагреваеми тютюневи изделия, който се намира на българския пазар, е един. В хода на разговорите обаче се идентифицираха още двама производители, които всеки момент ще влязат на пазара, и това най-вероятно ще доведе до още по-голямо повишаване на дела на тези изделия. И съответно ще има по-голяма загуба в бюджета от акциз на конвенционални цигари. Така че ще продължим разговорите с производителите, за да може повишението да става поетапно. Причините, поради които внесохме предложенията за изравняване на размера на акциза, бяха само бюджетни. Още повече, че от здравна гледна точка няма ясна позиция дали тези изделия са по-малко вредни. Стоянова посочи, че при всички случаи ще има плавно повишаване на акциза на нагреваемите тютюневи изделия. \"Но как и кога това ще се случи, предстои да коментираме с експерти от Министерството на финансите, Агенция „Митници“ и съответните производители“, обясни тя. Стоянова обясни, че мотивът за това не са производителите, а силната обществена реакция.   \n \t\n", "date": "2018.07.25", "title": " Властта нарушила Закона за публичните финанси"}
{"url": "http://www.duma.bg/node/171798", "text": "Цената на задължителната застраховка \"Гражданска отговорност\" за леките коли, камионите и автобусите не е била достатъчна, за да покрие разходите на застрахователите през 2017 г. Това е един от изводите на Комисията за финансов надзор (КФН) в анализ на пазара на застраховката. Заключението в документа не означава автоматично вдигане на цената на \"Гражданската отговорност\", но най-вероятно ще се стигне до поскъпване на полиците в определени компании, при които очакваната крайна загуба от застраховката е най-голяма. В момента цената на полицата за масовия клас автомобили се движи около 200-230 лв., като в началото на годината имаше поскъпване с около 10-20 лв. \nОт данните за по-старите периоди - от 2013 г. до 2016 г., е видно, че тогава не е съществувал проблем с цената на полиците за най-масовите возила, защото компаниите излизат на плюс от застраховката. Очертава се загуба от 5 до 15 млн. лв. от продадените през 2017 г. полици. Затова най-вероятно част от застрахователите ще трябва да вдигнат цената. \nПрез миналата година при пътнотранспортни пътешествия у нас са загинали 682 души, а са ранени 8680 души, от които 6737 леко и 1943 тежко. Средният размер на изплатените имуществени претенции за 2017 г. е бил 1644 лв., а на неимуществените - 51 067 лв. \nДа се увеличат минималните размери на застрахователните суми по \"Гражданска отговорност\" на автомобилистите. Досегашните 10 млн. лв. за имуществени или неимуществени вреди при нараняване или смърт да станат 10,42 млн.лв. Летвата от 2 млн. лв. за щети, нанесени на имущество, да стане 2,1 млн. лв. Това предлага финансовият министър Владислав Горанов с промени в Кодекса за застраховането, обявени за обществено обсъждане. \nМФ предлага да има и застрахователни посредници, които да нямат право да продават застраховки \"Живот\" и \"Гражданска отговорност\". Идеята му е изискванията към тях да са по-ниски от тези на останалите, а те да са обвързани с определен застраховател, по подобие на сегашните застрахователни агенти. \nПредлага се да се увеличат минималните застрахователни суми на задължителната застраховка за професионалната отговорност на посредниците. Ако причинят вреди на клиент, обезщетенията за това да могат да стигнат до 2,5 млн.лв. вместо сегашните 2 240 400 за цялата година. А за всяко застрахователно събитие, съответно от 3, 3 млн.лв. до 3, 7 млн. лв. Да се забрани продаването на пакети от полици, ако клиентът не иска такава продажба, предлага още министърът. \n    \n \t\n", "date": "2018.07.25", "title": " \"Гражданска отговорност\" може да поскъпне"}
{"url": "http://www.duma.bg/node/171797", "text": "Промените в Закона за туризма, публикувани за обществено обсъждане, ще имат неясни резултати и като цяло са неприложими. Това коментира пред \"Блумбърг тв България\" директорът на Института за анализи и оценки в туризма Румен Драганов. \nСпоред експерта предложеното в проекта обединение на бранша не може да сработи. \"Трябва да бъде заложена друга схема. Такава вече беше предлагана и това беше идеята за конфедерация на българската туристическа индустрия. Това вече би могло да сработи, но не е част от настоящите промени\", заяви той.  \nСпоред Драганов предложението туристическите обекти да бъдат проверявани от Министерството на туризма, вместо от Комисията за защита на потребителите (КЗП), означава, че Министерството на практика ще се контролира само. \nДраганов посочи, че предложените нови сертификати за качество, които ще се издават от Министерството, също няма да намерят своето приложение, а бъдещия им резултат той определи като \"нулев\". \nЕкспертът коментира още, че повишаването на качеството на туристическите услуги е силно наложително.   \n \t\n", "date": "2018.07.25", "title": "Предложените промени в Закона за туризма са неприложими"}
{"url": "http://www.duma.bg/node/171796", "text": "\"БДЖ Пътнически превози\" ще купува нови влакове със средства от еврофондовете. Това става ясно от думите на министъра на транспорта Ивайло Московски по време на заседанието на кабинета от 18 юли, когато правителството отпусна до 100 млн. лв. за покупката на нов подвижен състав на железниците. \nИдеята е от следващата година \"БДЖ - пътнически превози\" да се позиционира в \"такова добро финансово състояние, че те вече да могат да бъдат бенефициент по оперативните програми, както по \"Транспорт\", така и по \"Околна среда\" и да може да започне и постепенно обновяване чрез европейските структурни фондове на нов подвижен състав, така както го правим за столичното метро\", казва Московски, видно от публикуваната стенограма. В момента \"БДЖ Пътнически превози\" не е бенефициент по двете програми, финансирани с евросредства. \nОт изказването на Московски не става ясно дали държавният жп превозвач може да получи европари за влакове от сега действащите оперативни програми, или ще трябва да изчака следващия програмен период - след 2020 г. Вторият вариант е по-вероятен. \nОт изказването му става ясно, че за да се случи това, БДЖ трябва да с в добро финансово здраве. Към момента дружеството има дългове още за около 100 млн. лв., но непрекъснато е на държавни дотации, защото от години е губещо. \nЗасега правителството планира с част от парите от авансовото плащане по концесията на летище София да бъдат погасени задълженията на държавния превозвач, а другата част да отидат за покупката на нов подвижен състав. Става въпрос за придобиването на 42 електрически мотрисни влака с прогнозна стойност от 450 млн. лв., обяснява Московски.      \n \t\n", "date": "2018.07.25", "title": " БДЖ щяло да купува нови влакове и с европари"}
{"url": "http://www.duma.bg/node/171801", "text": "Събирачи на трюфели от цялата страна се събраха в Русе на протест срещу ограничителна заповед, издадена от Регионалните дирекции по горите, с мотива да се предотврати разпространението на болестта африканска чума по свинете, предаде БНР. Заповедта да не се влиза в горите се отнася единствено за хората, които се занимават с лов на трюфели. Това е причината близо 1000 трюфелджии от цялата страна да се съберат на протест в Русе. Те направиха шествие до граничния пункт \"Дунав - мост\", а след това изразиха своето несъгласие пред сградата на Общинската и Областна управа. \n\"Това е дискриминация, защото достъпът до горите не може да бъде ограничен само за нас - търсачите на трюфели. Както ние ходим и работим в гората, така ходят и дървари, билкари, пчелари, ловците, които ще ловуват диви свине\", е съобщила БТА, цитирайки Росен Иванов, председател на Асоциацията на ловците на трюфели в България. По думите му в Румъния има огнища на африканска чума по свинете, а нямало забрана за събиране на трюфели, а у нас не е регистриран случай на заразата, но не разрешават достъпа до горите. \nСпоред Димитър Димитров от Варна - председател на националната асоциация \"Български трюфел\", има много проблеми в сектора със събирането и изкупуването на трюфели. По думите му са нужни регламенти, с които това богатство на територията на цялата страна да се съхрани, развие и популяризира. Трябват правила за издаване на разрешителни, за начин на събиране. Така ще могат да се санкционират и недобросъвестните събирачи на трюфели, които унищожават находищата. \"Искаме да се знае, че българският трюфел го има, а не да го купуват италианци и да го препродават за италиански\", е заявил Димитров. По думите му бизнесът с трюфелите е наполовина в сивия сектор, като вината за това била на държавата. \n\"От много време се опитваме да бъде въведен някакъв правилник, но без успех. За сметка на това получаваме удар под кръста с тази забрана, която даже не ни е обяснена защо и за какво е въведена. Искаме справедливост и очакваме забраната да бъде отменена\", заяви Димитров и допълни, че десетки хиляди хора в страната - в това число и семействата на търсачите, се препитават от събирането на трюфели. Иванов заяви, че цената на килограм от деликатесната гъба е около 70 лева. \n\"С този мирен протест искаме да ни обърнат внимание, защото следващия път ще се съберем много повече\", заяви Иванов и допълни, че ще бъдат изпратени жалби до всички институции.   \n \t\n", "date": "2018.07.25", "title": " Ловци на трюфели протестираха заради забрана да влизат в горите"}
{"url": "http://www.duma.bg/node/171824", "text": "Над 150 охлюва се бориха за една маруля, която е голямата награда в състезание, провеждано от 60-те години на миналия век. Бавноподвижните мекотели се включиха в традиционната надпревара в Норфолк, Англия. Участниците имат възможност да избират охлюви, предложени от организаторите, или да носят собствени. \nКъде другаде можете да станете свидетели на шампионат, в който след обявяването на началото участниците остават \"залепени\" за стартовата линия, шеговито отбелязва агенция Ройтерс. \n\"Гледаме на надпреварата изключително сериозно и се грижим за добрата форма на състезателите\", уточни треньорът на охлюви Джон Маклийн. \nЗа голямата награда се пребори екземпляр, намерен от жителка на Гримстън в градината й. \"Изтръгнах го от блаженството му насред растенията ми и му казах, че ако не спечели, ще го сплескам\", сподели Джо Уотърфийлд. Дамата много се зарадва на победата на нейния охлюв.\n   \n \t\n", "date": "2018.07.25", "title": "150 охлюва се бориха за една маруля"}
{"url": "http://www.duma.bg/node/171826", "text": "От трио \"Карамел\" (Caramel) заявиха, че настъпват промени в техния състав. Една от певиците - Ивайла, напуска, за да се посвети на самостоятелна кариера. А Никол и Карина официално обявиха, че скоро ще организират конкурс за нова изпълнителка, която да се включи в състава на групата. Трите момичета изрично подчертават, че раздялата не е плод на конфликти и неразбирателства и остават в добри отношения. \n\"Вече тръгнаха спекулации, които искаме да опровергаем в зародиш: между нас никога не е имало интриги, няма и в момента. Винаги сме се разбирали и сме си помагали както в личен, така и в професионален план. Просто дойде времето, в което Ивайла реши да поеме по собствен път. Благодарим й за всичко, което тя даде на \"Карамел\" и й пожелаваме успехи занапред\", заявиха Никол и Карина. И добавиха: \"Всеки артист има право да се себеизразява и да прави музика по начин, по който чувства най-близък. Ние уважаваме това право.\"   \n \t\n", "date": "2018.07.25", "title": " Трио \"Карамел\" търси нова певица с конкурс"}
{"url": "http://www.duma.bg/node/171823", "text": "Докато жителите на части от Европа понасят знойни горещини, дядоколедовци от цял свят \"навлякоха\" традиционните си одежди и се събраха на ежегодния си конгрес в Копенхаген, Дания, предаде Ройтерс. Конференцията дава възможност на участниците да се опознаят, да се срещнат с почитатели и да влязат във форма за Коледа - най-натоварения за тях ден в годината. Този път на тридневния конгрес, който се организира за 61-ви път, пристигнаха над 150 дядоколедовци от различни държави - от САЩ до Япония. \nПо традиция срещата е през лятото, когато участниците са в почивка. На семинара те имат възможност да обсъждат съществени проблеми в работата си като например подаръците или изискванията за теглото им. Важна част от проявата са срещите с почитатели и най-вече с малчугани. Програмата включва също парад, разглеждане на забележителности, сред които статуята на Малката русалка, както и надбягване с препятствия.   \n \t\n", "date": "2018.07.25", "title": " Дядоколедовци влизат във форма на конгрес"}
{"url": "http://www.duma.bg/node/171827", "text": "Тазгодишното издание на Панаира на киселото мляко и Фестивала на народните традиции и художествени занаяти в Разград продължава с пълна сила и днес, 25 юли. В дните на проявата от 8 до 22 ч. в центъра на града има базар, където 70 майстори от цялата страна представят 22 категории занаяти и приложни изкуства. В девет шатри се предлагат кисело мляко, заквасено по специална технология, домашно приготвени баници и тестени изделия, кашкавал и сирене от частни ферми в селата Гецово, Балкански, Дряновец, Осенец и Побит камък. \nГостуващите танцови групи са от Коста Рика, Филипини, Беларус, Мексико и Черна гора. Българският фолклор ще бъде представен от детския танцов ансамбъл \"Лудогорче\" при Капанския ансамбъл, детския танцов състав \"Капанче\" и средношколската танцова формация при НЧ \"Напредък\". Всяка вечер от 19,30 ч. има дефиле на участниците от Общинския културен център до площад \"Момина чешма\", информира Topnovini.bg. \nВ Художествената галерия \"Проф. Илия Петров\"  днес от 10 ч. ще се проведе конкурс за детска рисунка \"Фестивал на млякото и традициите\". А на площад \"Независимост\" пред Общинския културен център от 17,30 ч. предстои надпреварата \"Кралица и крал на панаира и фестивала\". Те ще поведат последното дефиле на гостуващите групи до финалния концерт на сцената на площад \"Момина чешма\", след който събитието ще бъде закрито с празнични илюминации. \nВсички концерти при дъждовно време се местят в залата на Общинския културен център, уточняват от пресцентъра на община Разград. Гости от побратимени градове има от Румъния - Слобозия и Кълъраш. Със съдействието на Национална телевизия КИС-13 в Русе вечерните концерти се излъчват пряко по техния канал и в интернет на страницата на общината:  . И тази година представители на Японската телевизия ще отразяват форума. \nВ Етнографския музей квартал \"Вароша\" вчера (24 юли) се състоя конкурс за домашно приготвено кисело мляко, традиционни ястия и десерти, както и детска работилница \"Първи стъпки в занаята\".\n   \n \t\n", "date": "2018.07.25", "title": "Панаир на киселото мляко в девет шатри  "}
{"url": "http://www.duma.bg/node/171825", "text": "Археолози откриха в Египет грънчарска работилница на 4000 г. Тя е съществувала по време на четвъртата династия - от 2613 до 2494 г.пр.н.е. Специалистите са намерили в  работилницата грънчарско колело от варовик с куха основа. Откритието е ценно, защото дава информация за всекидневието на древните египтяни и за развитието на изкуството. Старото царство е известно и с изградените пирамиди.  \nПо същото време друг екип археолози откри и отвори голям запечатан саркофаг на 2000 г. в Александрия. В него обаче бяха намерени само кости. Това попари надеждите саркофагът, тежък около 30 тона, да е принадлежал на владетел. Вероятно в него е погребан богат човек от времето на Птолемеите, съобщи Асошиейтед прес.   \n \t\n", "date": "2018.07.25", "title": " Грънчарска работилница на 4000 г. откриха в Египет"}
{"url": "http://www.duma.bg/node/171828", "text": "Поредното издание на Лятната филмомания в Банско ще се проведе в предварително обявения формат от 25 до 28 юли, въпреки тежката загуба на създателя на Международния фестивал за планинарско кино - алпиниста Петър Атанасов, съобщиха от \"Банско филм фест\". Той е бил в екипа, подготвил много от българските експедиции на етап планиране с проучване и информация за маршрутите. Дванадесет от най-добрите в света планинарски и екстремни филми ще бъдат представени на централния площад в курорта. Цялото събитие ще бъде в памет на Петър Атанасов, който остави на Банско и на България един от трите най-добри в света фестивали на планинарското кино и планинарската култура.   \n \t\n", "date": "2018.07.25", "title": " Филмоманията в Банско почита Петър Атанасов"}
{"url": "http://www.duma.bg/node/171830", "text": "Първият от поредицата концерти под мотото \"Да възпеем Кюстендил\" се проведе на сцената пред централното градско читалище \"Братство\". Целта е да се популяризира сред децата кюстендилският фолклор и народното песенно изкуство, съобщи БНР. Първи на сцената се качиха от детската формация \"Трепетлика\". Седемгодишните певици нямаха търпение да се изявят. Концертите ще продължат до края на месеца и през август, а единият от тях е за празника на града Панагия - Въздигане на хляба, на 15 август, Голяма Богородица.   \n \t\n", "date": "2018.07.25", "title": "Деца откриха концертите \"Да възпеем Кюстендил\""}
{"url": "http://www.duma.bg/node/171829", "text": "Дирекция \"Култура\" на Столичната община организира през летните месеци детски програми и концерти в Борисовата градина, Южния парк, парка \"Заимов\" и други локации на открито. На лятната естрада в Борисовата градина тази седмица ще може да видим \"Остров на музиката\" - концерт на Ире Васкес и нейния латино бенд, днес от 19.30 ч., изпълнения на Софийския духов оркестър - на 27 юли от 19 ч., детското представление \"Магически небивалици\" на театър \"Пан\" - на 28 юли от 11 ч., концерт на Софийския духов оркестър - същия ден от 19 ч., Александров рагтайм бенд ще свири на 29 юли от 19 ч. В парка \"Заимов\", пред театър \"София, на 29 юли от 11 ч. започва детското представление \"Пипи Дългото чорапче\" на Театрална къща \"Мариета и Марионета\".   \n \t\n", "date": "2018.07.25", "title": "Културна програма в парковете на София"}
{"url": "http://www.duma.bg/node/171832", "text": "Оловен печат, какъвто досега не е намиран в България, откриха археолози по време на разкопките на средновековната крепост Лютица, край Ивайловград, научи ДУМА от доц. д-р Бони Петрунова, директорка на Националния исторически музей. \nТази година на крепостта Лютица работят две експедиции - на НИМ и на Националния археологически институт с музей при БАН, която се финансира от Министерството на културата. Първите проучвания, които се ръководят от Филип Петрунов (археолог в средновековна секция на НАИМ-БАН) и Виолина Кирякова (уредник в отдел \"Археология\" на НИМ), започнаха през юли. Именно Кирякова попада на ценния печат. Той е с изображение на императрицата Ирина (Йоланда) Монфератска Комнина Дукена Палеологина, втората съпруга на Андроник II Палеолог. От едната страна е изобразена Ирина, а от двете й страни са изписани имената й. От другата има изображение на Богородица с младенеца. \nСпоред проф. Константин Дочев (ръководител на търновския филиал на средновековна секция на НАИМ-БАН и нумизмат), това е първият такъв печат, открит в България. Другите, известни към момента, са два и се съхраняват в Британския национален музей. Находката е изключително ценна и показва, че Лютица е важен български град, с управителите на който са водели кореспонденция владетелите на най-големите средновековни държави. Според доц. Владимир Пенчев (нумизмат на НИМ), императрицата е управлявала в периода 1284-1317 г. Ирина е родена с името Йоланда през 1274 г. в княжество Монферат, днешна Италия. Тя е дъщеря на Вилхелм VII (1240-1292), маркиз дьо Монферат, и на втората му съпруга Беатрис Кастилска (1254-1286). Ирина e внучка по майчина линия на Виоланта Арагонска и крал Алфонсо X от Кастилия. През 1284 г. Йоланда е омъжена за овдовелия византийски император Андроник II и приема православното име Ирина, значещо мир.     \n \t\n", "date": "2018.07.25", "title": " Археолози намериха изключителна находка в крепостта Лютица"}
{"url": "http://www.duma.bg/node/171831", "text": "Домът на киното създава специална програма за млади родители, желаещи да следят последните филмови тенденции. Първата прожекция е днес, 25 юли, от 12.30 ч. на \"Проектът \"Флорида\". За максимално улеснение родителите ще получат асистенция за качване на детските колички до кинозалата. По време на прожекциите силата на звука ще бъде намалена и ще бъде запазено слабо осветление в името на бебешкия комфорт.  \n\"Проектът \"Флорида\" е щастлив филм за един нещастен свят с отлично превъплъщение на Уилям Дефо в главната роля. Мууни (Бруклин Принс) е едва 6-годишна, но вече има свой темперамент. Смелите й шеги не притесняват особено нейната млада майка Хейли (Бриа Винаите). Подобно на всички обитатели на мотел \"Магически замък\", Хейли изпитва сериозни финансови проблеми и затова е принудена да се справя с живота по всякакви начини. \n\"Проектът \"Флорида\" на Шон Бейкър е сърцераздирателен, но също така забавен, визуално зашеметяващ и откровен в детайлното си фокусиране върху младото момиче, чиито фантастични дни в сенките на \"Disney World\" в Орландо бавно са изсмуквани от бедността и отчаянието. Всеки, който е гледал предишния филм на Бейкър - заснетия с iPhone Мандарина, познава дарбата на режисьора да оставя актьорите си (повечето дебютанти) да разгръщат историята. Той се оттегля настрани, позволявайки им да опознават световете си\",    отбелязва Луиза Роленхаген, GQ.com.\n   \n \t\n", "date": "2018.07.25", "title": "Млади родители може да гледат филми заедно с бебетата си"}
{"url": "http://www.duma.bg/node/171833", "text": "Лятно кино в парка ще има прожекции от днес, 25 юли, до 5 август в Пловдив. Инициативата е част от програмата на \"Пловдив - европейска столица на културата 2019\" и цели да превърне любимите градски места на пловдивчани в киносалони на открито. \nЗа несравнимото кино изживяване под звездите са подбрани 10 от най-добрите заглавия от българското и европейското кино, а местата, на които ще бъдат прожектирани, са Цар Симеоновата градина, Небет тепе, Младежкият хълм, паркът край Гребната база и паркът до Покрития мост на р. Марица (до Новотел Пловдив). \nЯна Маринова - изпълнителката на главната роля във филма \"Привличане\", който ще можем да гледаме заедно с нея на 4 август, пристига в Пловдив за среща с публиката. Другите български филми от афиша на Лятно кино в парка са комедията на Ивайло Пенчев \"Летовници\", \"Революция Х\", със звездното присъствие на екрана на Димитър Бербатов, Бойко Кръстанов, Стефка Янорова, Георги Кадурин, Александър Сано, Мариан Вълев и самата Гери Никол в първата си филмова роля, и \"Дъвка за балончета\" - лентата, която връща детските спомени от края на 80-те години. \nВ програмата са включени и един италиански, един руски, два испански и два френски филма. \"Операция \"Златна раковина\" и \"Племето\" разсмиват в типичен испански стил, а \"Да играеш мъртъв\" и \"Гийом, момчета, заповядайте на масата\" карат да се замислим с усмивка за шегите на живота. Черната комедия \"Перфектни непознати\" доказва за пореден път защо италианците са добри в киното.  Филмовият маратон ще завърши с руския хит \"Кухня: Последната битка\". \nВсички прожекции са с абсолютно свободен вход. Те започват от 21 ч., но е желателно публиката да заеме местата си по-рано, научи ДУМА от Елена Георгиева, пиар.   \n \t\n", "date": "2018.07.25", "title": "Лятно кино в Пловдив  "}
{"url": "http://www.duma.bg/node/171786", "text": "\"Русия бе помолена да махне Иран от Сирия\", обобщава в заглавие в. \"Комерсант\" вчерашната необявена спешна визита в Йерусалим на руския външен министър Сергей Лавров и началника на Генщаба Валерий Герасимов. \nВестникът обяснява тази \"трета за две седмици среща на високо равнище\" с приключващата вече операция на сирийската армия в зоната на Голанските възвишения. \nРусия обеща по-рано по време на тази операция проиранските сили да бъдат изтеглени от израелската граница. Израел обаче настоява Иран изобщо да напусне Сирия, \"което Русия сега не може да осигури\". Еврейската държава отхвърля компромисните предложения на Москва, изглежда съгласувани в Хелзинки на 16 юли от президентите на Русия и на САЩ, пояснява изданието. \nОсновното искане на Израел е да се изключи всяка възможност иранците да обстрелват негови земи от Сирия. Тоест въпросът е да се махнат от тази страна  всички ракети със среден и голям обсег \nОсвен това Израел настоява Иран да спре производството на прецизни оръжия и системи за противовъздушна отбрана, също и контрабандата на оръжия за Ливан и Сирия. Ако това не бъде изпълнено, израелците си запазват пълна свобода на действия и спрямо проиранските сили, и спрямо сирийската армия, защото според тях президентът на Сирия Башар Асад отговаря изцяло за действията на иранците на негова територия. \nИзраелците не само правят изявления, но демонстрират и военните си възможности. Ден преди визитата на руските представители в Йерусалим Израел нанесе удар по научноизследователски център в сирийската провинция Хама, близо до който има лагер на проирански шиитски формирования. А ден преди срещата в Хелзинки израелска авиация атакува военни позиции край летище Нейраб в провинция Алепо, където според израелски медии също е имало ирански войски. \nРусия не реагира. Де факто Москва винаги си затваря очите, ако израелските ракетни удари не застрашават руските военни в Сирия и са свързани с иранското присъствие в тази страна \n\"САЩ най-вероятно са недоволни  че въпреки декларациите на Москва в (сирийския) Юг все още има различни проирански формирования\", отбелязва пред \"РБК\" ислямоведът Кирил Семьонов. \nРусия може да гарантира, че в Южна Сирия няма да има ирански военни бази, но не и това, че в региона изобщо няма да присъстват ирански сили, резюмира политологът Юрий Бармин. \n\"Вече е ясно, че в някои подразделения от сирийската армия е имало иранци, преоблечени със сирийски военни униформи, а някои дори са участвали в настъплението срещу град Дараа\", казва експертът. Според него самият Иран в момента не се нуждае от съществено присъствие в Южна Сирия, докато има свои собствени бойци в части от сирийската армия. \nИзраелски медии съобщиха вчера, че в Йерусалим е обсъдено руско предложение всички свързани с Иран сили да отстоят на 100 км от Голанските възвишения. Но според анонимен израелски служител, цитиран от Ройтерс, Нетаняху казал на Лавров: \"Няма да позволим на иранците да се установят дори на 100 км от границата\". Тел Авив не е отхвърлял никакви руски предложения  както съобщиха някои медии, заявява обаче \"Росийская газета\", като се позовава на източник от правителството на еврейската държава, цитиран от РИА \"Новости\". \nМеждувременно израелската телевизия \"13 Решет\" цитира свои източници, съобщили фактически обратното - Израел заявил, че 100-километрово разстояние от границите на Израел до позициите на иранския контингент в Сирия ще е приемлив вариант, отбелязва \"Военное обозрение\". \nСпоред тв канала \"при това положение Русия ще трябва да гарантира липсата на оръжия с обсег над 100 км в иранските сили\". \nКакто личи, информацията от различни източници засега е до голяма степен противоречива. Трябва да чакаме официални съобщения, а не изявления от източници, \"подочули\" нещичко с крайчеца на ухото, заключава \"Военное обозрение\".   \n \t\n", "date": "2018.07.25", "title": " Москва бе помолена да махне Техеран от Сирия  "}
{"url": "http://www.duma.bg/node/171794", "text": "След приключването на втората част от лидерската среща премиерът Зоран Заев съобщи, че не е постигнато споразумение относно провеждането на референдума за името. \nЗаев подчерта, че \"всичко, постигнато в първата част от срещата, остава в сила\". \"Въпреки факта, че не бе постигнато споразумение за провеждането на референдума, всичко договорено в първата част от деня остава в сила - законът за финансирането на партиите, съставяне на служебно правителство, съгласно Договора от Пържино преди избори и за съставянето на ЦИК\", каза той. \nСлед прекратяването на срещата македонският премиер Зоран Заев съобщи, че лидерът на ВМРО-ДПМНЕ Християн Мицковски не искал да призове гласоподавателите да гласуват по убеждение на референдума. \n\"Вместо да се качи на влака за Европа и НАТО, Мицковски избра да бъде на тъмната страна на историята, но сега нещата излязоха на светло. Мицковски лъже, когато казва, че иска Македония да бъде член на ЕС и НАТО. Мицковски лъже, че иска честен референдум и правова държава\", категоричен бе Заев. \nСпоред премиера Мицковски се е опитал да прикрие истинските си намерения, а именно да издейства амнистия за престъпленията на своите съпартийци и ментори, които са вършили, докато са били на власт. \"Неговата единствена цел беше, ако днес няма амнистия, няма да има и договор... Неговата истинска цел беше Македония да не успее. Ние сме убедени, че в този исторически момент трябва да бъдем заедно - обединени в защитата на интересите на нашите граждани\", подчерта Заев. \nПремиерът обвини Мицковски, че не желае да подкрепи правото на гражданите да имат право на честен избор, а също така действията, които ще доведат до пълноправно членство на Република Македония в НАТО и ЕС, въпреки че твърди обратното. Македонският премиер се обърна към всички честни членове на ВМРО-ДПМНЕ, заявявайки, че вратата за тях е отворена. \n\"Мицковски не знае какво иска. Искам да използвам възможността и да се обърна към всички честни членове на ВМРО-ДПМНЕ - за вас вратата е отворена, също както е отворена вратата за успех на цяла Македония и за успех на всички граждани. Направете истинския избор. Родината ще я има. Македония ще стане член на ЕС и НАТО\", подчерта Заев. \nОсновните различия между управляващите партии и опозицията ВМРО-ДПМНЕ, според партийния лидер Християн Мицковски, са били около въпроса за референдума. Според него позицията на ВМРО-ДПМНЕ е, че въпросът за референдума трябва да бъде еднозначен, както е предвидено в закона. \n\"Ние не можем да се съгласим с въпрос с множество значения. Въпросът трябва да се отнася само до Договора\", каза Мицковски след срещата. \nЛидерът на ДСИ Али Ахмети заяви, че втората част от срещата е \"била разочароваща\". Той призова опозицията да постави държавните интереси над партийните.   \n \t\n", "date": "2018.07.25", "title": "ВМРО-ДПМНЕ бяга от референдума  "}
{"url": "http://www.duma.bg/node/171788", "text": "Стотици хора са изчезнали и неизвестен брой са смятани за загинали, след като се срути язовир в строеж в Югоизточен Лаос. Няколко язовира се строят или са планирани за строеж в Лаос, бедна страна, която изнася по-голямата част от своята произвеждана от ВЕЦ-ове енергия в съседни страни като Тайланд. Агенция \"Лаос\" съобщи, че инцидентът се е случил при язовира в югоизточната част на провинция Атапей, което е освободило 5 млрд. куб. м вода. Информациите сочат, че неколкостотин души са изчезнали. Няколко къщи буквално са пометени от водната стена.     \n \t\n", "date": "2018.07.25", "title": " Язовир се срути в Лаос"}
{"url": "http://www.duma.bg/node/171787", "text": "От търговските войни, започнати от администрацията на Доналд Тръмп, най-много ще пострадат самите САЩ. Това е мнението на авторите на доклад на Международния валутен фонд, подготвен за заседанието на финансовите министри и ръководителите на централните банки на страните от Г-20. \n\"Ще пострадат всички страни, но най-уязвима в тази ситуация е икономиката на САЩ\", се казва в доклада, цитиран от РИА \"Новости\". \nАналитиците на фонда обясняват: тъй като Вашингтон установява тарифи върху най-големия дял от вноса, ответните мерки ще последват в съответния мащаб. \n\"Другите страни и региони продължават да търгуват един с друг без допълнителни тарифи, което им позволява да компенсират намалението на търговските потоци със САЩ\", подчертават експертите. \nИ практиката вече потвърждава това, пише РИА \"Новости\". В средата на юли ЕС и Япония подписаха споразумение за икономическо партньорство, според което постепенно ще се ликвидират 99% от митата във взаимната търговия. Това ще даде както на японските, така и на европейските производители близо милиард евро годишно. \n\"Конкретните последици за всяка страна или регион могат да бъдат нееднозначни - подчертават авторите на доклада. - Например, ще намалеят обемите на търговията заради увеличаването на тарифите върху експорта. Но в същото време икономиката като цяло ще спечели от увеличените мита върху импорта.\" \nДобрата новина е, че засега търговските войни не са нанесли големи щети на икономиките. Както показват оценките на МВФ, вече определените от САЩ мита и ответните мерки на пострадалите страни ще намалят американския БВП само с 0,1 процентен пункт (п.п.). \nАко Тръмп изпълни обещанието си за 10-процентни мита върху китайските стоки, а Пекин отговори огледално, ръстът на БВП на САЩ ще се забави с 0,2 п.п. \"В същото време други региони ще успеят да увеличат икономическия си ръст за сметка на заместването на американски и китайски стоки\", смятат авторите на доклада. \nОще един сценарий на аналитиците от МВФ предполага, че Белият дом ще наложи 25-процентни мита върху всички внасяни в страната автомобили. Тогава американската икономика ще се стопира с почти 0,6 п.п. \nВ света най-много от това ще пострада Япония, защото 29% от износа й в САЩ са именно автомобилите. Ръстът на японския БВП при този сценарий ще се забави с 0,2 п.п. \nЛатинска Америка (делът автомобилите в нейния износ в САЩ е 13%) ще загуби 0,1% от БВП. Експертите на МВФ обаче смятат, че Евросъюзът в крайна сметка може да спечели от американските мита върху колите. \n\"Въпреки че ЕС изнася в САЩ автомобили за близо 30 млрд. долара, това е под 1% от общия износ на европейската автомобилна промишленост, обясняват експертите. Прекият негативен ефект от новите мита бързо ще бъде компенсиран от ответните европейски мерки.\" \nС най-големи проблеми, според МВФ световната икономика ще се сблъска, ако ескалацията на протекционизма рязко отслаби взаимното доверие в международната търговия. За съжаление първите признаци вече са налице. \nСпоред оценките на фонда общата търговска война може да забави ръста на световния БВП с 0,4 п.п през първата година и с 0,5 п.п. през следващите. Япония и Латинска Америка ще загубят по 0,6-0,7 п.п. Но пък САЩ и в този случай ще загубят най-много от всички - 0,8 п.п. годишно.   \n \t\n", "date": "2018.07.25", "title": " САЩ започват да губят  "}
{"url": "http://www.duma.bg/node/171838", "text": "Пенсионните фондове ще бъдат задължени да предоставят прогнози за бъдещия размер на пенсионните плащания. Това предвиждат промени в КСО, публикувани на сайта на Министерството на финансите. Целта е осигурените в доброволни фондове да могат да планират по-добре спестяванията си за старини. \nПромените в КСО са във връзка с хармонизиране на българското законодателство с европейското - Директива 2016/2341. С тях се затягат правилата за инвестиции на дружествата и се увеличават разходите им. Новите разпоредби трябва да влязат в сила до 17 май 2019 г., а до 13 януари 2019 г. Комисията за финансов надзор (КФН) да приеме наредбите по прилагане на КСО. Промените в КСО ще засегнат над 4,6 млн. осигурени българи и над 1,2 млн. пенсионери, както и дейността на 9 пенсионноосигурителни дружества, 9 универсални пенсионни фонда, 9 професионални пенсионни фонда, 9 доброволни пенсионни фонда и 2 доброволни пенсионни фонда по професионални схеми. \nПредвижда се дружествата да могат да инвестират до 5% средства на фонд за допълнително доброволно пенсионно осигуряване по професионални схеми в корпоративни облигации, приети за търговия на многостранна система за търговия или организирана система за търговия в държава членка на ЕС. Средства от фонда ще могат да се инвестират и в акции, различни от акциите на предприятие за колективно инвестиране. Премахват се изискванията към инвестиционната дейност на чуждестранните институции за професионално пенсионно осигуряване, управляващи професионални схеми на български предприятия. Въведени са изисквания за отчитане на дългосрочните интереси на осигурените и пенсионерите. \nПромените в КСО предвиждат фондовете да извършват собствена оценка на риска. Въвеждат се и нови изисквания към възлагането на дейности на външни изпълнители, като не се допуска това по отношение на управлението на инвестициите на фондовете. Предвижда се при прехвърляне на професионална схема или част от нея да има разрешение от КФН. Фондовете ще правят стрестестове. \nЗавишените изисквания ще доведат до увеличаване на разходите в системата за управление, собствената оценка на риска и информирането на осигурените. Не е посочено с колко ще се увеличат тези разходи, които най-вероятно ще бъдат поети от осигуряващите се. Според МФ разходите не са много високи и не могат да бъдат избегнати заради императивните изисквания на ЕС, които следва да бъдат въведени в нашето законодателство.   \n \t\n", "date": "2018.07.25", "title": " Задължават пенсионните фондове да дават прогноза за бъдещата пенсия "}
{"url": "http://www.duma.bg/node/171839", "text": "Две от сградите на древното селище Скаптопара ще бъдат преместени, за да бъдат запазени, а магистрала \"Струма\" ще минава в периферията на древното селище и няма да се засегнат най-интересните обекти. Това обяви в телевизионно интервю проф. Николай Овчаров, съветник на министъра на културата. По думите му има три сгради, които са важни - баня, римска гробница и малка църква. Банята е извън магистралата и ще си остане на мястото, докато другите две сгради ще бъдат демонтирани камък по камък и пренесени на няколко метра встрани, за да излязат от трасето на магистралата и експонирани там, обясни проф. Овчаров. По думите му било взето решение, че магистралата е много важна и не може да бъде премествана. \"При теренните обхождания стана ясно, че селището се развива на хълма, който се намира встрани от магистралата и че всъщност разкриването на това селище тепърва предстои. След като бъде направена магистралата, при разкриването на основните сгради хората наистина ще има какво да видят\", подчерта Овчаров.   \n \t\n", "date": "2018.07.25", "title": " Две от сградите от Скаптопара ще бъдат преместени"}
{"url": "http://www.duma.bg/node/171840", "text": "Жители на \"Младост\" се събраха на трети протест в парка срещу бл. 325 в понеделник вечерта и отново настояха започналият строеж в парка да бъде спрян, а на собственика Стилян Койчев да се предложи друг терен. Хората припомниха, че в района всичко вече е застроено и местата, които могат да бъдат превърнати в парк, са малко.  \nЖителите настояват за проверки как са възстановени имотите в район \"Младост\" и да се издаде заповед за допускане на устройствена процедура по актуализация на действащите цялостни подробни устройствени планове и спиране на строителните дейности. \nНа протеста беше и вр. и.д. кмет на района арх. Румен Русев, който обеща, че за момента там няма да се строи друга сграда, освен 7-етажната, чието разрешително е издадено не от него, а от главния архитект на София Здравко Здравков. Преди дни Здравков обясни, че теренът е частен, не е част от парка и няма основание да спре инвестиционното намерение на строителя. \nПротестът на жителите от \"Младост\" беше съпътстван и от контрапротест от жители на кв. \"Горубляне\", които бяха оградени от полиция и не бяха допуснати да се слеят със съседите си. Те са собственици на земи в района и заявиха, че за последните 25 г. не са получили и стотинка за имотите си, в същото време не им се давало възможност да строят. Те се противопоставиха на хората от \"Младост\" и им обясниха, че блоковете им са построени върху землището на \"Горубляне\", нямат никаква собственост, както и нотариални актове за земята под апартаментите им. \"Не може всички свободни площи да са зелени и нас никой да не ни обезщетява. Това е национализация за трети път. Или Столичната община да извади пари, или да ни обезщетят със земя, но там постоянно някой излиза и протестира\", твърди Янита Тарабанова.   \n \t\n", "date": "2018.07.25", "title": " \"Младост\" излезе на трети протест срещу застрояването на парк"}
{"url": "http://www.duma.bg/node/171841", "text": "Управляващите от ГЕРБ в Столичната община да не си приписват всички заслуги за парк \"Възраждане\", защото историята на София не започва от тях. Това предупредиха общинските съветници от групата на БСП в СОС по повод предстоящия старт на дейностите по изграждане на втория етап от парк \"Възраждане\". В плана за него, освен разширяване на самия парк, е предвидено построяването на модерен аквапарк с водни атракциони. Докладът, с който СОС дава съгласие \"Софийски имоти\" ЕАД да разходва собствени средства за осъществяване на СМР дейности във връзка с реализирането на парк \"Възраждане\", ще бъде гласуван на сесията в четвъртък. \n\"Парк \"Възраждане\" е отлична придобивка за гражданите и гостите на София, но заслугата да го има не е само на управляващите в момента в Столична община. БСП се бори тази територия в София да не бъде застроена, много преди да започне управлението на ГЕРБ в града ни. Затова нека те да не заобикалят технично и да не забравят тези факти, каза председателят на групата на БСП в СОС и лидер на столичните социалисти Калоян Паргов. \n    \n \t\n", "date": "2018.07.25", "title": "БСП против опитите на ГЕРБ да си приписва  заслугите за парк \"Възраждане\""}
{"url": "http://www.duma.bg/node/171842", "text": "Гражданската организация \"Спаси София\" започна онлайн петиция срещу плановете на Столичната община да запази част от паркоместата около катедралния храм \"Св. Александър Невски\", след приключване на течащия в момента основен ремонт. Вместо широк пешеходен площад с настилка от гранит, както първоначално предвиждаше спечелилият конкурса проект, сега храм-паметникът ще остане в средата на преминаващи и паркирани автомобили. Ако проектът бъде осъществен, след ремонт за 21,5 млн. лв., пространството около и зад храма ще осъмне с над 160 паркоместа, съобщиха от организацията. Оттам недоумяват кому е нужно да има паркоместа точно до символа на София, една от най-разпознаваемите сгради в България и точка, привличаща сериозен туристически поток. \"Всъщност главният архитект на града Здравко Здравков наскоро призна, че депутати са го питали къде щели да си паркират колите. Явно именно те са причината за внезапната смяна на първоначалния проект, който не предвиждаше паркоместа\", подозират от \"Спаси София\". \nОт организацията се надяват управляващите София да върнат проекта, предвиждащ пешеходно пространство около целия храм-паметник. \n    \n \t\n", "date": "2018.07.25", "title": " Започна петиция за премахване на паркирането около \"Св. Ал. Невски\""}
{"url": "http://www.duma.bg/node/171852", "text": "Президентското вето   в Закона за приватизацията накара ГЕРБ да дадат заден и да обявят, че ще се съобразят с Румен Радев. Вчера сутрин държавният глава обяви, че връща закона в НС, защото уврежда държавния интерес и е в ущърб на обществото. \nПоловин час след ветото от пресцентъра на ГЕРБ обявиха, че Бойко Борисов е наредил поправки, които да ограничат действието на закона за заварени договори. Корнелия Нинова заплаши с Конституционния съд, ако управляващите отхвърлят ветото. БСП предупреди властта да не отлага темата за септември и предложи извънредно парламентарно заседание. \nЦветан Цветанов призна, че депутатите от ГЕРБ ще подкрепят ветото и че няма да внасят  поръчаните от Борисов поправки, въпреки че били готови. \n    \n \t\n", "date": "2018.07.25", "title": "Ветото на Рaдев пречупи ГЕРБ "}
{"url": "http://www.duma.bg/node/171843", "text": "Пореден опит за даване на концесия на спирките на градския транспорт в София ще бъде гласувана утре на последното си за сезона заседание на Столичният общински съвет. Решението за процедурата засяга 2607 спирки, които са разделени териториално на 4 пакета. Един концесионер ще може да вземе до два пакета, за да не се допуска монопол. Първият пакет включва 696 спирки между пл. \"Лъвов мост\" по посока Сточна гара към кв. \"Хаджи Димитър\", като обхваща и селата Житен, Доброславци, Волуяк, Мрамор, Желява  и др. Пакет 2 е с 582 спирки, част от които се намират отново в посока кв. \"Сухата река\", но и в централната градска част около бул. \"Сливница\", бул. \"Княгиня Мария Луиза\", бул. \"Цар Освободител\", бул. \"Цариградско шосе\" до район \"Младост\". Тук попадат и селата Долни Богров, Кривина и Казичене. 636 спирки включва Пакет 3, като те се намират от района на пл. \"Независимост\", бул. \"Тодор Александров\", бул. \"Акад. Ив.Гешов\", към бул. \"България\", заедно със селата Бистрица, Герман, Панчарево, Долни Пасарел и Лозен. Последният пакет обхваща 693 спирки, които започват отново от центъра и се разполагат към Околовръстния път и селата Владая, Мърчаево Мало Бучино и Банкя. \nОчаква се спирките да бъдат 5 типа - само с информационно табло и кошче, с навес, с рекламна касета, с павилион, но без реклама, а петият вариант е с всички елементи взети заедно. \nОще при обсъждането по предложенията на вносителя съветниците от БСП се обявиха против така замислената концесия и предложиха тя да обхваща само 400 спирки, на които ще може да се рекламира. По идея на социалистите останалите трябваше да се стопанисват от Центъра за градска мобилност.   \n \t\n", "date": "2018.07.25", "title": " Дават на концесия 2600 спирки в София"}
{"url": "http://www.duma.bg/node/171847", "text": "Габровската партийна организация тази година е домакин на Бузлуджанските прояви. Затова от Габрово ще тръгне традиционното колоездачно изкачване до Шипка. Началото му е от 16 ч., а купа \"Бузлуджа 2018\" ще бъде връчена на историческия връх от лидера на БСП Корнелия Нинова. Има награди в 4 категории, както и специално отличие на името на Васил Дянков. \nЩе бъдат поднесени венци и цветя в чест на боевете при Шипка по време на Руско-турската война  и на 140-та годишнина от Освобождението на България. По-рано, от 16 ч. в Габрово ще бъде отдадена почит пред паметната плоча на Бузлуджанския конгрес, паметника на Васил Априлов и Костницата на загиналите за свободата. \nМитинг-съборът на Бузлуджа ще започне тържествено в събота от 10 ч. с богата художествена програма. Половин час по-късно ще бъдат поднесени венци и цветя на паметника на Хаджи Димитър, на барелефа на основоположниците на партията и на паметника на партизаните от Габровско-Севлиевския отряд. \nВ 11,30 ч. започва митингът и политическата част на събора, тогава се очаква да бъде и словото на Корнелия Нинова. Около 12,45 ч. ще продължи художествената програма, а за настроението на събралите ще се погрижи Горан Брегович.     \n \t\n", "date": "2018.07.25", "title": " Габрово ще даде старт на колоездачната обиколка"}
{"url": "http://www.duma.bg/node/171844", "text": "Бедствено положение бе обявено вчера следобед в цялата община Тетевен заради проливните дъждове, при които един човек загина. По данни на МВР тялото на мъж е намерено малко преди обяд вчера, като най-вероятно той се е удавил. Според синоптични данни в района са паднали 99 литра на квадратен метър. Заради паднал железобетонен мост са откъснати три махали, в които живеят около 300 човека. Цял ден се търсеха варианти за осигуряване на алтернативен достъп до района с АТВ-мотори и коне, допълни Терзийски. Проблеми има и в селата Гложене и Черни вит, където има свлачища и наводнени пътища. Сериозна е и ситуацията в Глогово.  \n\"Най-тежко пострадали са селата Глогово и Градежница, където има наводнени къщи, прекъснати телефонни връзки и разрушени мостове\", заяви областният управител на Ловеч Георги Терзийски, който бе на място в Градежница. Прелялата река Вит е нахлула и в 15 домакинства в селото. \nОбилна градушка в понеделник унищожи напълно селскостопанската продукция в няколко села на смолянската община. Огромно свлачище застрашава да помете две къщи в село Давидково. Разчиствани бяха пътища при Давидково, Треве и Гълъбово.  \nНай-засегнати от пороя и градушката са къщите на семейство Делиеви и баба Станка след голямо активизирано свлачище, каза кметът на Давидково Севда Чолакова. Три ореха са изкоренени, като единият от тях е заклещен в едната къща. Изкоренени са няколко овошки, но къщите са още на мястото си. Още не е ясно дали ще се наложи евакуация. \n\"Такъв грохот не бяхме виждали и чували. Това бе нещо ужасно. Всичко е затрупано. Нямам застраховка на къщата. С 200 лева пенсия какво да имам\", сподели Веска Делиева, чиято къща е най-пострадала. \nКъмпинг \"Арапя\" в община Царево се е наводнил след проливните дъждове вчера сутрин. Водата там вече се оттича, а от община Царево са изпратили екип на място, който да съдейства. \nВ Бургас силната буря нанесе материални щети, но опасност за населението няма, язовирите се следят денонощно. \nНаводнен е участък по пътя между Български извор и Сопот, съобщиха от АПИ. Шофьорите са предупредени да се движат с повишено внимание. По пътя Тетевен - Ябланица, в района на Гложене, движението е в една лента поради свличане на земни маси и камъни на пътното платно. \n\"Над 35 къщи в луковитското село Торос се борят с наводнението тази сутрин. Придошлата вода е от канал, за който отдавна не са полагани грижи. Наложително е компетентните органи да действат, идват дни със сериозни валежи\", алармира в социалните мрежи депутатът от \"БСП за България\" Милко Недялков вчера. \nПрез следващите дни се очаква повишение на речните нива в цялата страна, предупреждават синоптиците от БАН. \n    \n \t\n", "date": "2018.07.25", "title": "Бедствено положение в Тетевенско след пороя, има жертва  "}
{"url": "http://www.duma.bg/node/171845", "text": "Христо Георгиев - журналист, поет, писател, издател, е носителят на наградата на БСП за политическа журналистика и публицистика \"Георги Кирков-Майстора\" за 2018 г. На своето заседание на 24 юли ИБ на НС на БСП прие предложението на специалната комисия и утвърди Христо Георгиев за носител на отличието. Наградата ще бъде връчена по време на Националния събор на БСП на вр. Бузлуджа в събота.  \nКомисията за наградата избра единодушно Христо Георгиев сред 10 номинирани автори. Тя му се присъжда за неговата цялостна журналистическа, публицистична и издателска дейност и за авторската му рубрика \"Черно на бяло\" във в. ДУМА, която е уникално явление в съвременната българска периодика. Както и за издадената от него книга на Мерсия Макдермот \"Ален мак самотен. Биография на Димитър Благоев\".  \n Както ДУМА писа, на Бузлуджа за пръв път ще бъде връчена наградата на НС на БСП \"Димитър Благоев\" на Георги Йорданов. Същата награда получава Мерсия Макдермот.     \n \t\n", "date": "2018.07.25", "title": " Христо Георгиев е носителят на наградата на БСП \"Георги Кирков-Майстора\" за 2018 г.  "}
{"url": "http://www.duma.bg/node/171850", "text": "Ветото на президента Румен Радев върху промените в Закона за приватизацията и следприватизационния контрол е основателно и ако ГЕРБ не го подкрепят, сезираме Конституционния съд. Това каза лидерът на БСП Корнелия Нинова на брифинг след заседание на ИБ на партията вчера. Тя беше категорична, че спирането на поправките е абсолютно основателно. Гласували сме против закона, защото той е тежко лобистки и обслужва интересите на определени олигарси в България, припомни Нинова. Според нея единственият начин скандалните текстове да паднат е, да бъде подкрепено ветото на държавния глава. Призоваваме управляващите да подкрепят искането на Румен Радев и да се приключи с тази позорна страница в историята на парламента, заяви лидерът на БСП. По думите на Нинова \"Обединените патриоти\" като вносители на законопроекта са проиграли за пореден път темата справедливост и са направили услуга на определени икономически кръгове. \n\"Левицата вече работи по конституционна жалба и ще сезираме Конституционния съд, ако мнозинството в НС отхвърли ветото. Освен това ваканцията, в която излизаме от 1 август, ще прекъсне срока от 15 дни за гледането на ветото. Така е по правилника на НС. Затова призоваваме за извънредно заседание на парламента през ваканцията и да приключим с този въпрос\", отсече Нинова. Тя предупреди мнозинството да не си въобразява, че ще отложи темата за септември и октомври с поправки на закона, които да не важат със задна дата, а занапред. Според нея това ще е поредната манипулация на общественото мнение. Ние сме \"за\" такива облекчения за купувачи на предприятия да няма изобщо, обясни лидерът на БСП.    \n \t\n", "date": "2018.07.25", "title": "БСП подкрепи решението на Румен Радев"}
{"url": "http://www.duma.bg/node/171814", "text": "916 - УМИРА КЛИМЕНТ ОХРИДСКИ, ЦЪРКОВЕН ДЕЕЦ И КНИЖОВНИК (Р. ОК. 840 Г.). Най-видният ученик на славянските първоучители Кирил и Методий. Първият епископ, проповядвал на старобългарски език. Православната църква го тачи като един от светите Седмочисленици. Датата на смъртта му е намерена в сбирката \"Списък на епископите от Велеград\" от Ватиканската библиотека. На 27 юли според историците е неговото погребение. От 4 януари 1905 г. Софийският университет носи името му. 1905 - В РУСЕ (РУСЧУК) СЕ РАЖДА ЕЛИАС КАНЕТИ, АВСТРИЙСКИ ПИСАТЕЛ ОТ ЕВРЕЙСКИ ПРОИЗХОД (УМИРА 1994 Г.). Получава Нобелова награда за литература през 1981 г. В чест на писателя родният му гр. Русе учредява през 2005 г. националната литературна награда \"Елиас Канети\". Творчеството му е отличено с много награди. Сред най-известните негови творби са \"Спасеният език\", \"Маси и власт\", пиесите \"Сватба\" и \"Комедия на суетата\", романът \"Заслепението\" и др. 1916 - ЗА ПЪРВИ ПЪТ Е ИЗПОЛЗВАН ПРОТИВОГАЗ. Това става в САЩ при спасяване на 32-ма души, затрупани при експлозия в мина, близо до езерото Ери, в щата Пенсилвания. Противогазът е патентован от американския изобретател Гарет Морган (1877-1963) на 13 октомври 1914 г. Идеята за създаването на приспособление за дишане, което да предпазва от отровен въздух и смъртоносни за човешкия организъм химически вещества, се ражда след серия инциденти със задушавания на пожарникари. 1934 - РАЖДА СЕ ГЕОРГИ КОРДОВ, ЕСТРАДЕН ПЕВЕЦ, КОМПОЗИТОР И ДИРИГЕНТ (УМИРА 2006 Г.). Един от пионерите на българската поп музика. Характерни за стила му са лиричните балади. Участвал е в първата българска мъжка вокална група и във вокалния квинтет \"Приятели на песента\". Бил е солист на квинтет \"Мелоди\" и квинтет \"Студио 5\"; преподавател по пеене в Естрадния отдел на БДК и в Нов български университет. Участвал в много международни фестивали и конкурси, носител на държавни отличия и международни награди. 1978 - РОДЕНО Е ПЪРВОТО В СВЕТА БЕБЕ, ЗАЧЕНАТО ИНВИТРО. Методът за оплождане в епруветка е разработен от британския учен Робърт Едуардс. Първото бебе - Луиз Браун, се ражда в Англия. За великото си постижение, дало шанс на милиони бездетни двойки по света да имат собствени деца, Едуардс получава Нобелова награда за медицина за 2010 г. 1984 - ЗА ПЪРВИ ПЪТ ЖЕНА КОСМОНАВТ ИЗЛИЗА В ОТКРИТИЯ КОСМОС. Светлана Савицкая, втората жена космонавт след Валентина Терешкова, прекарва 3 часа и 34 минути извън космическия кораб. Това става по време на втория й полет като бординженер на \"Союз Т-12\". След завръщането си започва подготовка за полет на станцията \"Салют-7\" като командир на първия изцяло женски екипаж, но мисията не се осъществява.   \n \t\n", "date": "2018.07.25", "title": "Датата"}
{"url": "http://www.duma.bg/node/171816", "text": "Току-що стана полунощ. Вече е двадесет и четвърти юли. Но продължавам да си мисля за земляка и събрата по перо от Банско. Изглежда още е в Гарнизонното стрелбище, свлякъл се до колонката - завързан, окървавен, но кръвта му все още не е изстинала, а той е вече безжизнен на това зловещо място. И дори не мисля за изминалите 76 години от разстрела... \nСнощи (23 юли - б.р.) в рецитала пред неговия паметник на пъпа на София, в градинката зад Двореца, в който тогава е седяло величието цар Борис ІІІ, взех участие и аз в негова памет. Пред бронзовата му фигура, в естествен ръст, работникът и поетът Никола Вапцаров изслуша нашите поетични изповеди. Той много внимателно ни слушаше. А аз се опитах да чета мислите му. Това го мога... Ала в главата ми нахлуваха негови стихове. \nПоетът Лъчезар Еленков прочете своето стихотворение и започна по памет да прави колаж от Вапцаровите \"Моторни песни\". Казах си, че това вече е нещо. Макар да се впечатлих от думите на поета Генадий Велчев, който ме върна към далечния вече ден на разстрела. Аз обаче гледах бронзовата фигура на Вапцаров и го видях да спуска мъртвото си чедо в гроба, казвайки: \"Милото, то ударник щеше да ми стане...\" Несъмнено тази дума ударник тогава е била с друга цена. Сега се е девалвирала. Докато слушах рецитала, се вглеждах и в лицето на поетесата Стоянка Боянова. И тя ме докосна с вярното си слово. Но се хванах за един стих от колажа на Вапцаровите стихове, които звучаха в главата ми с \"автентичния\" глас на моя земляк... \"Тази земя, по която ходя сега,/ тази земя, която пролетен вятър събужда,/ тази земя не е моя земя,/ тази земя, простете, е чужда...\" Май затова, когато Боян Ангелов ме повика пред микрофона, казах нещо подобно от своя репертоар. Така де. Нали ги чаткаме тези работи. Но когато си тръгнахме, на една друга Стоянка - поетесата Балева, казах, че Вапцаровите стихове са по-съвременни от нашите. Нашите са писани вчера, а неговите - днес. И е по-голям от вековните дървета в Борисовата градина. \nВлязох в метрото, а ми се стори, че съм в тунела на Гарнизонното и съзрях увисналата окървавена фигура на земляка от Пиринско. И май се опитах да внуша на себе си, казвайки и на него: \"Повикан пак от новите събития,/ ти няма да си между нас, Вапцаров...\"  \nДокато пишех тези редове в първия час на новото денонощие, в мислите ми се мярна и баба Елена - майката, отишла при величието с молба за сина си. Но аз вече знаех продължението. И се хванах за ехото от разстрела... Само това. \n    \n \t\n", "date": "2018.07.25", "title": "Ехо от един разстрел  "}
{"url": "http://www.duma.bg/node/171815", "text": "Националното изложение на занаятите и приложните изкуства в троянското село Орешак организира в края на юли за шеста поредна година Лятно училище по занаяти, което ще продължи до 28 юли, информира БНР. \nОсвен до традиционните занаяти - грънчарство, тъкачество и дърворезба, тази година участниците могат да се докоснат до магията на народните танци и рисуването с огън - пирографията, посочва директорът на изложението Иван Чакъров. \n\"Младите хора ще се включат във всички фази на проучване, популяризиране и оживяване на богатото културно наследство на троянския край. Имаме декорация на керамични съдове. Ще пресъздадат тема от околностите на Орешак. Училището по занаяти е своеобразно училище по родолюбие. Целта ни е младите хора да усетят непосредствено духа на културните традиции на района, чрез характерните за троянския край занаяти. Създавайки с ръцете си нещо самобитно и оригинално, младите майстори ще вдъхнат нов живот на богатото ни културно наследство.\" \nИзработените по време на лятното училище по занаяти произведения ще бъдат експонирани в една от залите на Националното изложение.     \n \t\n", "date": "2018.07.25", "title": " Шестото лятно училище по занаяти се провежда в Орешак"}
{"url": "http://www.duma.bg/node/171849", "text": "Проектът \"Визия за България\" не предлага алтернатива на управлението, а на системата на прехода, която наистина убива. Това заяви в понеделник депутатът от \"БСП за България\" Славчо Велков, който заедно с колегата си от НС Надя Клисурска бе своеобразен домакин при представянето на концепцията на левицата във Велинград. Още четирима депутати обясниха идеите на БСП в различни сфери - Теодора Халачева обясни политиките за младите хора, Виолета Желева - за социалната сфера, Донка Симеонова и Веска Ненчева - за образованието. \n\"Националната сигурност е във всички части на живота - образование, култура, здравеопазване, социална политика, икономика. Когато има правилно поставени параметри и посоки, могат да се очакват и истински добри резултати\", смята Велков. \nТревожните цифри, които показват, че 50 хил. души напускат всяка година България, ниската раждаемост, високата смъртност, диспропорциите между доходите на хората и начинът им на живот, трябва да стреснат управляващите и да намерим начин България да тръгне с нова перспектива на развитие, заяви Надя Клисурска. По думите й това ще стане през данъчно законодателство, стимулиране на бизнеса и най-важните сектори - образование, здравеопазване, които са грижа на държавата. Трябва да се даде право на всеки човек да има достъп до тях във всяка точка на България, категорична е Клисурска. \nВ разговора се включиха представители на ИК на \"Да поработим за Велинград\", Сдружение \"Бъдеще за Велинград\", лекари, учители, инженери, юристи, бизнесмени, пенсионери, хора с увреждания, младежи, общинската структура на запасните офицери, симпатизанти и избиратели от Пазарджишко. В продължилата около 3 часа дискусия бяха събрани много въпроси и мнения, които ще бъдат отчетени при допълването на визията на БСП.     \n \t\n", "date": "2018.07.25", "title": " \"Визия за България\" е алтернатива на прехода, който убива"}
{"url": "http://www.duma.bg/node/171848", "text": "Корнелия Нинова обяви, че БСП е внесла сигнал до главния прокурор Сотир Цацаров заради извършени престъпления и закононарушения в Шарково. \"Продължаваме да твърдим, че при кризата с животновъдите в Ямболско действията на управляващите, поне в началото, бяха незаконни. За разлика от властимащите, ние не хвърляме димки за конспирации и всякакви други измислени пълзящи преврати, а действаме\", подчерта лидерът на БСП. \nПрестъпленията и закононарушенията са описани подробно на 11 страници, придружени с документи и доказателства. \"Действията на властите са базирани на нищожни заповеди. Те са подписани от зам.-директор на агенция, а не от министъра на земеделието, съгласувано с вътрешния министър, както го изисква законът\", обясни Нинова. Главният прокурор е сезиран за унищожаване на частна собственост без документ, както и за нахлуване в частна собственост без предоставяне на заповед. Незаконно беше ограничен достъпът на хората до личната им собственост без документ, смятат от БСП. Нинова предупреди, че заравянето на убитите животни и липсата на обеззаразяване създават опасност от епидемии и зарази.   \nБСП обсъжда с международни експерти могат ли хората от Ямболско да си потърсят правата в Европейския съд за правата на човека в Страсбург по Европейската конвенция по правата на човека и основните свободи. \nЛидерът на БСП коментира клипа, с който ГЕРБ я обвиниха, че е подстрекавала протестите в Шарково. \"Няма нищо по-нормално от следното изречение в него: \"Уважаеми българи, накъдето и да пътувате, на море, на работа, да подкрепяте протести, ако полицията ви спре, спирайте\". На това някои болни фантазии се развихриха, че било държавен преврат. Това е съдържанието на клипа и аз го повтарям на живо\", обясни Нинова. Тя припомни, че в понеделник хора от Шарково  опровергаха твърденията на ГЕРБ, че някой ги подстрекава за протестите. \"Когато твърдиш, че президентът и БСП организират пълзящ преврат, трябва да намериш смелост, да сезираш  прокуратурата и ДАНС и после да си понесеш отговорността. Така се случва в правовата държава\", настоя лидерът на БСП. \n\"Ако управляващите си мислят, че всеки ден ще си измислят всякакви фантазии и ние ще излизаме да ги опровергаваме, няма да стане. В събота БСП приключи с това равнище на политиката. Оттук нататък по проблемите на Странджа ще разговаряме за програмата \"Странджа-Сакар\", която предлагаме във \"Визия за България\" като политики и за живота на тези хора. Ще разговаряме за престъпления, извършени от представители на държавата. Ще търсим по всякакъв начин да защитаваме хората. Няма нищо по-естествено от това лидер на опозицията да стои до народа си\", увери Нинова.   \n \t\n", "date": "2018.07.25", "title": " БСП сезира главния прокурор заради Шарково  "}
{"url": "http://www.duma.bg/node/171817", "text": "Десетки хиляди са помещенията в частни фирми и държавни учреждения у нас, в които по стените са окачени стенни календари. Върху листовете на различните месеци е отбелязана годината 2018. Невероятно! \nНаистина е трудно за възприемане, че се намираме в края на второто десетилетие на първия век от третото хилядолетие, сравним ли ситуацията в България с положението в царска Русия през 1906 г. \nОтминала е една година от \"Кървавата неделя\" на 9 януари 1905 г. Тя е предшествана от стачката от 3 до 8 януари, когато 120 000 работници излизат на стачка в Санкт Петербург и започват да се настройват, че ще отидат при царя да \"търсят истина и справедливост\". Насрочена е масова демонстрация за следващата неделя 9 януари, която да представи на царя списък с исканията на работниците, подложени на жестока експлоатация. \nКоленопреклонна и сантиментална,  петицията разчувства до дъното на сърцата  им цели тълпи работници. Тя започва така: \n\"ВАШЕ ВЕЛИЧЕСТВО, \nНие, работниците и жителите на Санкт Петербург, от различни съсловия, нашите жени, нашите деца и нашите стари, безпомощни родители, идваме при ТЕБЕ, О, ВАШЕ ВЕЛИЧЕСТВО, да търсим справедливост и защита. Ние сме обеднели; ние сме потиснати, претоварени от прекомерен труд, третирани с презрение... О, ВАШЕ ВЕЛИЧЕСТВО, не ни останаха сили и издръжливостта ни е към края си. Стигнахме до онзи ужасен момент, когато смъртта е по-добра от продължаването на непоносимите ни страдания...\". \nМанифестацията е предвождана от отец Гапон - личност с пъстра биография. Като студент в Санктпетербургската теологическа академия той се прочува като проповедник в работническите райони на града. Убеждава бедните слоеве от населението, че царят, техният бащица хранител, има свещен дълг да се грижи за тях, най-покорните му поданици. \nПопулярността на Гапон приковава вниманието на С.В. Зубатов, шеф на московската тайна полиция (Охранка). През 1903 г. Гапон започва да организира свои работнически клубове и чайни под тайното покровителство на полицията и под официалната закрила на Църквата. Целта на съществуването им е аналогична на техните предтечи - организираните от самия шеф на московската Охранка С.В. Зубатов профсъюзи, с благословията на Великия княз Сергей, генерал-губернатор на Москва. Умен и далновиден, Зубатов е наясно, че работниците имат реални и законни оплаквания и че те могат да ги превърнат в революционна заплаха. Какво би се случило, ако експлоатираните до пълно изнемощяване работнически маси бъдат оставени да разчитат единствено на своите работодатели във фабриките и заводите? Зубатов разбира, че те са благоприятна почва за  \nизбуяване на социалистическите идеи  Затова и предлага свой план за тяхното противодействие - ако правителството създаде свои собствени работнически организации, ръководени от удобни за царския режим лица, о, така ще бъде парирана опасността за монархията. Казионните организации на Зубатов целят да задоволят работническите искания за образование, взаимопомощ и организация, но същевременно служат и като канал за монархическа пропаганда. \nТе проповядват активно перспективата за народно самодържавие, където бди царят-бащица хранител на работниците, защитавайки ги от алчността на техните шефове и \"чуждите\" зарази на революционерите. Нищо ново - това е изпитаната стратегия \"разделяй и владей\": работниците ще бъдат ловко използвани, за да парират главните заплахи за самодържавието - индустриалната буржоазия и социалистическата интелигенция, сред която неудържимо проникват и идеите на марксизма. \nНо веднъж създадени, след залязване на работническите клубове, организирани от началото на московската Охранка С.В. Зубатов, в резултат на прозрението на царедворците, че движението се радикализира, поради което експериментът с \"дирижираните работнически протести\" е прекъснат, организацията на Гапон тръгва по същия път. Движението скоро се трансформира в независим профсъюз - Асамблея на руските фабрични и заводски работници. Макар и официално да е лоялен към монархическото управление, профсъюзът изисква радикални реформи, включително създаване на правителство, отговорно пред народа, прогресивен подоходен данък, права на профсъюзите и осемчасов работен ден. \nНо създаването на структура, която би могла да канализира и организира проявите на недоволство на работниците, не влиза изобщо в плановете на монархическите управници. Затова и на 7 януари 1905 г. правителството нарежда на Гапон да отмени марша и пусне бележки в центъра на Санкт Петербург, предупреждаващи за \"решителни мерки\" срещу всяко събиране на улиците. \nРазбуненото недоволство на париите обаче вече не може да бъде овладяно, а и Гапон няма намерение да загуби харизматичния си ореол на народен водач. \nНа 9 януари църковните камбани бият от сутринта, докато колоните маршируват по заледените улици към центъра на града. Когато демонстрацията се приближава до шлюзовете на Нарва, тя внезапно е атакувана от кавалерийски ескадрон. При следващ сблъсък между войсковите части и протестиращите, след два предупредителни залпа във въздуха, третият е насочен към невъоръжената тълпа. Четиридесет души са убити, а стотици ранени, докато се опитват да избягат. \nПодобни касапници са устроени от армейските части и в други райони на Санкт Петербург. В този съдбоносен ден митът за Добрия цар, благодарение на която илюзорна представа режимът е просъществувал през вековете, внезапно, но      безвъзвратно е разрушен Въпреки пролятата кръв на стотиците убити, народното недоволство продължава да клокочи. Династията Романови е принудена да отстъпи. На 9 октомври 1906 г. императорът Николай ІІ подписва Манифест, който гарантира гражданските свободи, конституционния ред, законодателна Дума, избрана с демократично избирателно право. \nЕ, притежават ли гражданите на България понастоящем нещо повече като институционално държавно устройство от поданиците на Негово Императорско и Самодържецко, Царско и Великокняжеско Величество Николай ІІ, преди 112 години, освен илюзията, че живеят в \"демокрация\"? \nОтговорът би могъл да бъде \"да\", ако суверенът в България, тоест гласоподавателното множество сред народа, притежаваше възможността по законодателен път, чрез съответния институционален механизъм, да упражнява във всеки момент контрол върху лицата, на които той е делегирал пряко (или непряко - изпълнителната и съдебната власт), пълномощия за държавното управление. И още: безпрепятствено да упражнява свое евентуално решение за оттегляне на тези пълномощия от което и да е лице на изборна длъжност, независимо от кого е заета и какво е нейното ниво.  Това не е социална фантасмагория!  \nВ много американски щати това е възможно. Освен това, колкото и парадоксално да звучи, чл.7, ал.1 на Конституцията на Народна република България, била в сила до 13 юли 1991 г., гласи: \"Народите представители и съветниците са отговорни и се отчитат пред своите избиратели. Те могат да бъдат отзовавани и преди срока, за който са избрани\", а ал.2, на същия член постановява: \"Отзоваването на народните избраници става с решение на избирателите по определен от закона ред\". \nЯсно е, че понякога рекламираният нашир и надлъж по земите български \"прогрес\" си е регрес. Същото е напълно валидно и по отношение на чл. 128 от Конституцията на Народна република България, който гласи: \"Съдиите и съдебните заседатели са изборни. Те могат да бъдат отзовавани и преди срока, за който са избрани\". \nТози списък на недемократични излишества в полза на българския (псевдо)елит може да бъде продължен върху един много обширен папирус. В него е и невъзможността да бъде променян основният закон без референдум. Точно така повеляват конституциите на 49 и 50-те щата на САЩ, с изключение на щата Делауер. Швейцарският основен закон също не може да бъде променян без всенародно допитване. И не само там. \nНа мен лично ми е пределно ясно коя социална година е у нас - 2018 или 1906. А на вас изясни ли се? \n \n    \n \t\n", "date": "2018.07.25", "title": " Калейдоскопични истини "}
{"url": "http://www.duma.bg/node/171818", "text": "Както внезапно приковаха вниманието на народа, така изведнъж Босия и баба Дора омръзнаха на всички. Вината на гладуващия е, че издържа твърде дълго. А на бабата от Шарково, че не вярваше на институциите, докато репортерите непрекъснато я сурвакаха с микрофони и камери. \nБосия издържа толкова дълго, колкото беше необходимо да бъде заснет как пристига с лъскава кола за демонстративно гладуване край парламента. И колкото да тръгнат приказките, че нощем си наваксва за пропуснатото обедно меню. \nИсканията му станаха третостепенни в скалата на хорското любопитство. Народът се зачуди, защо пък прародителят на всички протестъри е взел на мушката точно министър Московски и купуването на шофьорски книжки. Скандалът, който угасна внезапно, както и избухна преди повече от две години. \nБосия е прав за Московски - министърът трябваше да си отиде на мига, но не сега, а още когато откриха пещерата на Аладин в дома на тъста на тогавашния шеф на ДАИ. Вместо това Московски и Цецка Цачева спокойно заявиха, че не познават земляка си от Плевен и назначението му в ДАИ излезе, че е станало с божията намеса. И всичко свърши. \nБаба Дора пък стана главен персонаж от любимата фраза на Цветан Цветанов за фалшивите новини на БСП. Свързването й с Корнелия Нинова и присъствието на БСП-лидера в селото се омесиха в блудкав залък, който бързо приседна и на неутралните наблюдатели. Срещу бабата се надигнаха и жителите на Шарково, защото гибелта на нейното стадо беше отлагано заради медийната й известност. \nИ стана така, че накрая тотално омазаните и в двата описани случая властници сякаш ни казаха: Вижте кои протестират срещу нас - само луди, маргинали, подивели от скотски живот селяни и прочее незначителни люде. Другите оценяват и знаят, че правителството няма грешка, както някога Нешка. \nМалко преди това управляващите бяха успели да всеят раздор както в редовете на протестиращите фермери, така и сред майките на децата с увреждания. Накрая Бойко се появи в парламента и откровено се изгаври с Нинова, сравнявайки я с Меркел. \nГерманката я подлъгали със снимка на удавено дете да покани мигрантите, а Корнелия я затрогнали, като й подали да гали обречена на евтаназия козичка. Цинично до безумие, но на кого му пука. \nТака работим ние. Появят ли се недоволни, скарваме ги или ги изкарваме луди, диваци, неблагодарни проклетници и продължаваме мача. Накрая винаги печели казиното. Всичко останало е фейк, щом Цветанов е казал. \n  \n                                  \n \t\n", "date": "2018.07.25", "title": "Босия и баба Дора са фейкове в просперираща България! "}
{"url": "http://www.duma.bg/node/171857", "text": "На 28 май големият български учен акад. Димитър Мишев щеше да навърши 85 години. Отиде си от този свят преди петнадесет години на 12 февруари, пълен с идеи за нови дела в областта на космическата наука. Остави ни 66 изобретения и патенти, повече от 400 научни публикации - монографии, обзори, статии и доклади. Научната ни общност помни и дейността му като дългогодишен член на Управителния съвет на Федерацията на НТС, председател на Съюза по електротехника и съобщения и главен редактор на сп. \"Електротехника и електроника\" (1992 до 2003 г.).  \nМалко е да кажем, че в ловешката гимназия и в Държавната политехника Димитър Мишев се е учил отлично. Във ВМЕИ-София, още в първи курс попада в колектив, ръководен от проф. Саздо Иванов - в колектива, който проектира и построи Експерименталния телевизионен център в политехниката (1951-1954), там провежда редовни телевизионни предавания два пъти седмично (1954-1961). Така Мишев е в Екипа (пиша думата съзнателно с главна буква!), който създаде националната телевизия в България (1959). По-късно той дава приноса си и със създаването на цветната телевизия у нас.  \nСлед защитата на дипломната си работа (февруари 1958 г.) Димитър Мишев веднага постъпва на работа в Радиоизмервателния контролен и йоносферен център към научноизследователския Институт по съобщенията в София. Центърът е бил наскоро създаден за изучаване и разпространение на радиовълните в йоносферата. В него щастлива случайност го среща с бъдещия академик Кирил Серафимов. Така двама млади ентусиасти попадат в една лодка и през годините не я напускат, а плуват към победите на българската космическа наука. \nНеочаквано за всички РИКИЦ започва да приема сигналите на предавателя \"Маяк\", монтиран на борда на първия Изкуствен спътник на Земята, \"Спутник-1\", изведен в орбита на 4 октомври 1957 г. В края на същата година, която бележи началото на космическата ера, в София се полагат основите на Българското астронавтическо дружество, чиято задача е да разпространява знания по астронавтика. \nПътят на учения Димитър Мишев започва с изявите му като лектор и автор още в 1957 г. Няколко месеца преди първия старт на ИСЗ инж. Мишев изнесъл популярна лекция за новото космическо тяло в една от залите на Софийския университет, а в брой 6 на сп. \"Млад кооператор\" публикувал първата си статия - \"Скокове в неизвестното\". \nПрез 1969 г. в БАН е сформирана Група по физика на Космоса, която от 1974 г. прерасна в Централна лаборатория за космически изследвания с директор Кирил Серафимов. Чак тогава ст.н.с. Димитър Мишев \"се разведе\" с колектива на секция \"Телевизионна техника\" при НИИС, която години наред бе ръководил. Не ни е възможно тук да опишем  с каква енергия и напрежение е провеждал изследвания и експерименти по създаването на комплектите апаратура за цветна телевизия и кодиране на системите NISC, SECAM-3 opt, NUUP и по пригаждането на телевизионните предаватели за излъчване на сигнали за цветна телевизия. Колко отговорни са били проучванията и обсъжданията при избора на системата за цветна телевизия само специалисти могат да оценят.  \nПрез 1972 г. България стана 18-та космическа страна! Младите читатели не знаят, по-възрастните са забравили, че тогава на спътника \"Интеркосмос-8\" за първи път летя българска електронна апаратура (\"П-1\"). Ами първият ни космонавт! За този исторически полет научната програма се ръководеше от Димитър Мишев. Българските учени създадоха уникалната за времето си 15-канална спектрометрична система \"Спектър-15\". А по-късно неговият \"Спектър-256\" работи на борда на орбиталната станция \"Мир\" повече от седем години и за времето си нямаше аналог - американската система беше стигнала едва до 156 канала. Мишев беше директор научен ръководител и на проекта \"България 1300-ІІ\", както и на научната програма за полета на втория ни космонавт Александров. Има съществен принос и в проекта \"Венера-Халей\". За безспорните му научни приноси в областта на дистанционните изследвания на Земята от Космоса през 1984 г. той бе избран за член-кореспондент на БАН, а в 1995 г. - за академик. \nДа изброяваме ли успехите ни в дистанционното изследване на Земята в продължение на три десетилетия от живота на Димитър Мишев? Завидни са резултатите на нашите учени както в методите и устройствата за получаване на спътникови, аеро- и полигонни данни и изображения, така и в методите и устройствата за обработка и интерпретация на получаваните спътникови многоспектрални изображения. Разработени бяха серия устройства, апаратури и системи. Заслужава си специално да посочим водещото българско участие при видеоспектрометричния комплекс ВСК \"Фрегат\", на който главен конструктор бе акад. Димитър Мишев. Този комплекс бе създаден за международния космически проект \"Фобос\". Единствено българският уред успя да заснеме спътника на Марс Фобос и тази снимка украси корицата на знаменитото сп. \"Нейчър\".  \nВ края на 1995 г. името му бе вписано в \"Златната книга\" на българските откриватели и изобретатели. Първото изобретение на Димитър Мишев е вписано в Държавния регистър под № 197 -  \"Генератор за получаване на изображение на завеса по електронен път\", и е с приоритет от 26.12.1960 г. Първият му патент от чужбина е за изобретението \"Кодиращо устройство за цветен телевизионен сигнал\", патентовано във Франция през 1973 г. Много от изобретенията му са с гриф \"секретно!\" и няма как да бъдат обявени. По-важното е да знаем, че Мишев бе три пъти удостояван със званието \"Почетен изобретател\"! А през 2002 г. той стана пръв лауреат на наградата \"За особен принос в науката\" на  Министерството на образованието и науката. \nДимитър Мишев бе учен със световна известност. През 1981 г. той бе избран за член-кореспондент на Международната академия по астронавтика (МАА) със седалище в Париж, а през 1984 г. - за неин академик. Той бе член и на Международната астронавтична федерация, представител на България в Комитета за космически изследвания - КОСПАР към Международния съвет на научните съюзи. И нещо, което е изключително - Мишев е десетият учен в света, който получи наградата на МАА \"За съществен и дългогодишен принос в развитието на космическата наука\". Единствен от учените на Централна и Източна Европа. Посмъртно бе награден с медала \"М. В. Келдиш\" на Федерацията по космонавтика на Русия. \nАкад. Мишев обичаше да работи с младите в науката. И те го обичаха, защото знаеха девиза му: \"Когато е за работа, аз помагам не с лъжицата, а с лопатата!\" Той се гордееше с над 20 успешно защитили докторанти от страната (между тях е космонавтът Георги Иванов) и чужбина и с над 150 дипломанти. Хиляди бяха студентите му. \n\"Работата с младите ми показа и продължава да ми показва, че възрастта не е състояние, а чувство. Много ми е мъчно, когато се срещам с млади хора, които отдавна по дух, по активност (включително и интелектуална) са пенсионери... А познавам много учени, които творят ефективно до последните си дни\". \nМалцина може би знаят, че акад. Мишев в продължение на осем години четеше лекции по история на телевизията в България на студентите от Факултета по журналистика в СУ \"Св. Климент Охридски\". И през всичките години не изостави... цигулката си, с която се беше прехранвал по ресторантите на младини...        \n \t\n", "date": "2018.07.25", "title": "  \"Когато е за работа, помагам не с лъжицата, а с лопатата\""}
{"url": "http://www.duma.bg/node/171819", "text": "Според последни научни изследвания на Института по стратегии и анализи България ще стигне развитите европейски страни най-рано след 90 години! И то, ако те имат нулев растеж! А ако  европейските страни продължат да се развиват, тази стряскаща цифра - 90!, може да бъде 141 или 233 години! Невероятни цифри, отчайващи срокове, говорещи, не, крещящи, че ние изобщо не сме добре! Всъщност истината е, че ние 30 години стремглаво се спускаме в пропастта. \nКак се чувстват нашите управници при тези резултати? Не питам съотечествениците си, защото те най-добре си знаят положението, но няма нито кой да ги чуе, нито кой да ги разбере. Как  управниците ни се срещат с ръководителите  на другите европейски страни при това състояние на българската държава? И при това широко се усмихват! За нашите управници животът в страната ни е чудесен! За тях всичко е наред! Те живеят в друг свят, в илюзиите си, че всичко у нас е нормално! \nА на всички ни омръзна този нескончаем преход, който нанесе унищожителни поражения на икономиката, науката, образованието, здравеопазването, културата. А сега вече е доказано с цифри, че промяната се отлага за векове! Дотогава ще остане ли човещина? \nЗащото днес ние страдаме най-вече от падението на морала. Едва ли е имало у нас подобно време, толкова изпълнено с лоши новини за грозни прояви на мъже, жени, младежи и деца! Ще има ли край тази надпревара с лошотии? Не вярваме, защото от ден на ден все повече се увеличават черните и грозните  новини! И се чудим - останаха ли хора, незамесени в подла афера, неизцапани с лоши постъпки? \nЕто, това е най-тревожното у нас! Промяната в мисленето ни, промяната в характерите, в душите на хората е най-пакостното нещо, което ни нанесе този проклет преход. Все някога икономиката ни ще дръпне напред, все някога и ние ще имаме друг материален живот, но ще се върне ли светлината в душите ни, ще останем ли ЧОВЕЦИ? \nДнес ни командва парицата. Тя ни е господарят в професиите, в мисленето, в чувствата и в това е нашето най-голямо нещастие. Ценят се само парите. И властта, защото най-вече чрез нея се печелят  пари. Пари, пари и пак пари! Власт, власт и пак власт! \nЩе имаме ли късмет и ние най-после да сполучим с управници, на които да се надяваме, да вярваме, да ги уважаваме и да ги обичаме? Дано! След векове сигурно. Защото най-бавно се гради разбит морал, който ни прави човеци. \n    \n \t\n", "date": "2018.07.25", "title": " Надпревара с лошотиите  "}
{"url": "http://www.duma.bg/node/171820", "text": "\"Демократите\" убиха демокрацията, но се настаниха в държавата, превръщайки я в своя частна собственост!\" - Проф. Дуранкев, каква е оценката ви за последния документ на БСП \"Визия за България\" - успява ли да изведе приоритетите на страната, които са най-важни за решаване?  \n- По принцип професорите поставят оценки на студентите, а народът - на политиците. И ако се доверим на \"народните\" оценки, то след 1990 г. т.нар. демократични избори винаги са поверявали страната на тройкаджии и четворкаджии. Но, както се казва често, при демокрацията всеки може да стане политик. Вече знаем, че наистина това е така, но невинаги всеки става успешен държавник! \nХубавото е, че винаги е имало опозиция (не само парламентарна, но и извънпарламентарна - интелектуална), която е изразявала различни идеи, освен когато трябва да има единна позиция по външнополитически теми, а при липса на значими идеи - и собствени визии за бъдещето. Цяло щастие за левицата е, че в момента управляват организираните политици от ГЕРБ-ОП (да не пропускаме и винаги \"гъвкавото\" ДПС) - толкова много критики могат да погълнат управляващите! Синтез на критиките, но и на възможните решения, е \"Визия за България\" на БСП като предварителен документ за \"нов курс\" на държавно мислене, движение и поведение. \nЕдна предварителна бележка. Всяка нова визия е заявка или за промяна, или за смяна на системата. Не се изключва понякога и възможността само за \"смяна на караула\". Така че въпросът е: съдържателна промяна или радикална смяна на системата? \nВ последните 28 години системата по цял свят генерира кризи, които в някои отношения са по-тежки от Голямата депресия през 1929 г. Те са обхванали много аспекти на развитието на науката, технологиите, морала, културата. Големият дефект на сегашната система е описан отдавна - пазарът управлява хората (\"Profit over People\"), \"демокрацията\" се купува. А всъщност хората настояват видимата глава на обществото, на науката, на културата, да управлява \"невидимата ръка\" на пазара. Затова в САЩ възникна и се разви движението \"Occupy Wall Street\" и доктрината на Бърни Сандърс; затова в ЕС възникнаха силни социални и националистически движения против глобализма и оставянето всичко на пазара. 99% срещу 1%, както се казва. Това не е ли социална революция? \nОбратно казано, в много отношения е необходима \"смяна на системата\" - създаване на координирана социална пазарна икономика, на координирана хоризонтална и вертикална реална демокрация, на равни стартови възможности, независимо от принадлежността към определена социална група, на възможности за \"работа за всеки\", на \"поевропейчване\" на минималните и средните доходи, на рязко снижаване на неравенствата, прилагане на стоманената ръка на закона! И понеже това не е дело за ден-два и на един-двама, необходима е \"Визия\" (и свързаните с нея комплексни целеви програми) за социално-икономическо развитие поне до 2030 г. с разбивка по години. \n- И каква точно промяна предлага \"Визията\" на БСП, според вас? \n- \"Визията\" е за промяна на системата, а не за нейното окончателно \"разграждане\". Всички \"единични\" индикатори от социално-политическия живот в страната ни показват различни \"аномалии\", свързани с деструктурирането на българското общество, на нация, на народност. Но \"Визията\" на БСП не предлага \"тотална смяна\" на системата, няма и дума за напускане на ЕС, на НАТО, нито изграждане на \"реален социализъм\". \nЗатова акцентирам върху по-голямата тежест на \"промяна\" на социално-икономическата система, отколкото на \"смяна\" на системата в тази \"Визия\". Но това е и \"Визия\" за \"смяна на системата\" на управление на държавата. Промяната е свързана и със смяна, в този контекст. \nСъщевременно наблюдателните очи на всеки читател ще забележат отсъствието на ярки напълно реални феномени в нашето общество и икономика като \"капитализъм\", \"експлоатация\" (освен \"сексуална на жени\" - но защо не и на мъже?!), на \"класи\", на огромна несправедливост (думата \"несправедливост\" присъства само два пъти), на партокрация, на корпоратокрация, на откровена клептокрация. \"Визията\" изобилства с прилагателното \"социално\" - само по себе си чудесно! - но поради отсъствието на контрапунктове \"социалното\" остава мъгливо и доста пресолва ястието. В това отношение \"Визията\" се нуждае от \"стимуланти\" и обогатяване. \n- Какви приоритети в нея откроявате? \n- Стигаме и до приоритетите. \"Социална държава\", \"Повече държава там, тогава, където и когато това е необходимо\", \"Ефективна администрация вместо административен произвол\", \"Върховенство на закона и възстановяване на доверието в съдебната система\" и \"Принципно нов модел на ограничаване на корупцията\" - това е двигателят на промяната. В това отношение \"Визията\" правилно насочва вниманието към онова, което буксува и не позволява едно демократично, ускорено и балансирано развитие.  \nТова фокусиране върху държавната машина е в голяма степен правилно решение. Системата, наложена и наследена от \"прехода\" от държавен социализъм към \"представителна\" (парламентарна) демокрация и \"пазарна\" (простостокова,  монополистическа и мутренска) икономика, показва явни, последователни и деструктивни дефекти. От една страна, \"натискането на бутоните\" от страна на гласоподавателите веднъж на 4-5 години (парламент и президент), възпроизвежда устойчива \"парламентарна\" партокрация от 2-3-4 основни играчи на политическия пазар, които са със забележително познати физиономии, забележително бързо проспериращи във финансово-икономически аспект и със забележително повтарящи се банални идеи. Партокрацията, откровено казано, на обикновения \"малък човек\" просто му е втръснала и не работи в негова полза. Обратно казано, когато не го питат за нищо съществено, \"представителите\" му не могат да бъдат реални представители. Именно по тази причина представителната \"демокрация\" е блокирала, мерено по по-големия брой на негласувалите от този на гласувалите. \"Демократите\" убиха демокрацията, но се настаниха в държавата, превръщайки я в своя частна собственост! \"Приватизираната\" държавна машина трябва да бъде, с извинение, но точно казано, \"национализирана\" или \"обобществена\" - както ви се хареса като понятие - за да служи на суверена. Това е целта на \"Визията\", имплицитно разписана на първо място. \"Двигателят на държавата\" трябва да заработи на високи обороти, за да се променят нещата, в това отношение \"Визията\" е права. \nОстава не по-малко сложното - при работещ двигател на държавната машина да се посочи курсът - накъде ще поеме България в обозримо бъдеще. \n- С какво не сте съгласен и смятате, че трябва да се промени или допълни? \n- Има неща за допълване, за доизкусуряване, за прецизиране - затова \"Визията\" е проект за широко обществено обсъждане а не \"Решение на Политбюро на ЦК на БСП\". Много мека и хилава е критиката на \"прехода\" през последните 28 г. Наистина ли сме \"отличниците\" на ЕС? Да, имаме макроикономическа стабилност, но поддържайки финансова, икономическа и социална нестабилност на милиони български граждани; стоката \"работна сила\" у нас беше и още е \"най-евтина\" и удобна за пазаруване от страна на чужденците, но тя самата нямаше как да пазарува с тези ниски \"неевропейски\" доходи; експортът е нисък и рисков, но нарасна импортът на всичко, което преди е имало етикет \"Произведено в България\". Икономическата система съсипа демографската система и съсипва природната система - отглеждането на деца при ниски заплати, \"опазарено\" здравеопазване и \"опростачено\" образование, е \"неефективно\". \"Смърт на раждаемостта\", \"приватизация\" на общата природа! \"Пазарната икономика\" на България е неморална, нискоефективна и нископродуктивна. Синтезирано казано, България (икономика, общество, природа, наука и т.н.) е в тежка системна криза, която е причинена именно от \"приватизираната държава\". С други думи, проблемът не е например Борисов, а функционирането на държавна машина през целия нескончаем \"преход\". \nИменно по тази причина се очертава \"краят\" на парадната демокрация, принизяваща народната демокрация; \"краят\" на бандитската, криминалната и просташката \"пазарна икономика\", превръщаща трудещите се в евтин \"разход\" (заплати), но трудещи се неуморно за високи печалби на олигарсите и нагли заплати и привилегии за изпълнителните им директори! И тук БСП трябва да бъде съвсем категорична, без да се страхува от \"лимузинените\" социалисти (по проф. Андрей Пантев). \nЩо се отнася до \"пътя напред\", то \"Визията\" очертава доста смели и полезни решения. Но пътят не трябва да е до плюс безкрайност. Обозримият период трябва да опира не по-късно от 2030 г. по простата причина, че за реализирането на по-голямата част от тези идеи 4-годишният \"парламентарен\" период е недостатъчен; но все пак хората на възраст 20-50 години трябва да видят собственото си бъдеще. \nЗа \"Визията\" е необходимо обобщаването на идеите в няколко дългосрочни комплексни целеви програми за различните подсистеми: за опазване и възпроизводство на природната среда (сега напълно отсъства думата \"природа\"?!); за демографско развитие; за догонващо икономическо развитие; за развитие на социалните дейности; за повишаване на жизненото равнище и качеството на живот; за развитие на науката и научното обслужване. И край! \nНо \"Визията\" се нуждае от \"превод\" с точни сметки на езика на малкия човек. От типа на \"ако левицата дойде на власт, то минималната работна заплата през 2020 г., 2025, 2030 г. ще бъде...\"; същото за пенсии, за майчинство и т.н. Необходими са майстори-\"преводачи\" и визионери с точни сметки, които да оформят конкретна панорама на бъдещето. \n- Специално в икономиката акцентът пада върху развитие на индустрията, откъдето пък да дойдат пари за развитие на социалните дейности, както и за забрана на приватизация и концесии при стратегически обекти и предприятия. Вашият коментар? \n- Ако някой измисли как да се прави нещо от нищо, ще го удостоят с Нобелова награда. Засега такъв откривател няма. Всяко нещо - от иглата и конеца - през сградите и санирането - и чак до поликлиниките и училищата - се прави от нещо друго. Всичко започва от материалното производство, което днес в света е поставено на индустриални начала. Впрочем, всичко пак \"свършва\" в това материално производство, ако се затвори производственият цикъл при \"зелена икономика\". Така че \"Визията\" на левицата, слагайки примат върху материалното производство, изпреварва със светлинни години визиите на неолибералите, които слагат доминанта върху финансите. Впрочем, Доналд Тръмп може да бъде упрекван за много неща, но и той поставя правилно акцента върху материалното производство. \nНещо повече, досегашната мантра твърди, че \"държавата исторически е доказала, че не е добър управленец\", следователно: повече частно, повече приватизации, повече концесии, повече чужди капитали. Но дали наистина е така?! Тази хипотеза просто не е вярна, БСП да пита обикновения българин по въпроса. Добрият държавник - стига и да е начетен - ще управлява по-добре държавната собственост, отколкото лошият частник своята тясна собственост! Чрез приватизация разстреляхме такива обществени гиганти като БГА \"Балкан\", \"Балканкар\", \"Кремиковци\", \"Химко\", \"Булгартабак\" - всичко в услуга на капитала! Спирането на стратегически обекти от вълшебството \"приватизация\" може да има здравословен ефект върху тяхното бъдеще, \"Визията\" е права! \n\"Концесия\" - другата магическа дума на \"не добрите управленци\" на български вече звучи като \"давам ти нещо, сещай се срещу какво, за срок плюс безкрайност и на цена минус безкрайност\". Към 31.12.2017 г. има общо 1293 концесии. Концесиите за добив са 600 броя, от които 565 са за добив на подземни богатства, 34 са за добив на минерална вода, 1 е за добив на биологични ресурси. Ако се сумират и инвестициите, които прави концесионерът, и приходите от държавните концесии в България, сумарно става дума за около 200-250 млн. лв. годишно - една жалка сума на фона на очакваните ползи за концесионерите - до милиарди лева годишно. Това - от последната страна по жизнен стандарт в ЕС! Затова и чрез концесиите българинът припознава не \"невидимата ръка\" на пазара, а \"видимата ръка\" на корупцията - при това в гигантски размери. \nНа път е обаче една концесионна сделка, която може да коства властта на коалицията - тази на летище София. Тази \"потенциална\" концесия не само мирише, а вони! Правителството едва ли се съмнява, че не само авторитетният Румен Радев или бойката Корнелия Нинова, но и всеки българин ще го преценява и чрез идеята за новата гигантска концесия. \n- Опонентите на БСП питат откъде ще се намерят пари за реализацията на всички тези намерения. Дали пък ако се спрат кражбите, това ще е възможно да се постигне? \n- Проста сметка. Ако се смачка корупцията - която е от 10-20% и до 90% - в разполагаемия бюджет на държавата ще останат поне милиард лева повече. Това не го ли знае всеки управляващ?! Властта е сладка и \"ден фамилия храни за цял живот\". Все ще остане и някой лев за покупка на къща в Бангладеш, например... \n- Как бихте коментирали решението на КЗК, с което се спира сделката за ЧЕЗ - достатъчно сериозни ли са според вас доводите за бизнеса на \"Инерком\" с фотоволтаични централи, монополно положение с разпределението на ток, или това е само една маска за пред публиката? \nЦялата тази сцена с блокирането на покупката на ЧЕЗ и едновременното спиране на продажбата на \"Нова броудкастинг груп\" АД беше един епизод от сериал на тема \"светът е голям и опасности дебнат отвсякъде\". Уж държавата \"не можела да се меси\", пък сега се намеси, когато започнаха да се появяват по-истинските актьори зад кулисите. Все пак добре е че някои от тези \"актьори\", освен налични пари, имат и бързи инстинкти. Но инстинктите не правят стратегията. \n    \n \t\n", "date": "2018.07.25", "title": "Ако се смачка корупцията, ще има пари за „Визия за България”"}
{"url": "http://www.duma.bg/node/171834", "text": "Срещу палатката на родителите на деца с увреждания, която е пред парламента повече от месец, е разпъната нова. Тя е на национално представителните организации на и за хората с увреждания. Те са за реформа, но отхвърлят предложенията на родителите на деца с увреждания, които подкрепят законопроекта за личната помощ. Появата им предизвика недоволство на родителите на деца с увреждания от първия палатков лагер. \nСоциалният министър Бисер Петков вчера следобед отиде пред парламента, за да покани родителите на деца с увреждания от първия палатков лагер да се включат в обсъждането на законопроекта за хората с увреждания. ДУМА припомня, че миналата седмица те напуснаха работната група, която изготвя проекта. Според Петков били настъпили промени, откакто те отказаха да участват в работната група. Той уточни, че се планира подпомагането да стане на базата на линията за бедност. Протестиращите родители обаче не отговориха на министъра дали ще се върнат в работната група.     \n \t\n", "date": "2018.07.25", "title": " Пред НС разпънаха контрапалатка на хора с увреждания"}
{"url": "http://www.duma.bg/node/171851", "text": "Президентът Румен Радев върна за ново обсъждане приетия Закон за допълнение на Закона за приватизация и следприватизационен контрол. Според него в него има разпоредби, които не само не защитават обществения интерес, но и съществено го увреждат. Възраженията на държавния глава са срещу параграфи 3 и 4, които ще доведат до преразглеждане на вече сключени приватизационни договори в ущърб на държавата и обществото.  \nПараграф 3 определя срок за изпълнение на приватизационните задължения от 5 г. Конкретният времеви обхват на задълженията по всеки приватизационен договор трябва да се определя според обекта на приватизацията и осъществяваната дейност, а не да се подчинява на формални законови ограничения, които създават преимущество на купувачите за сметка на обществения интерес, мотивира се Радев. \"Приетата уредба ще има за последица освобождаване на купувачите от специфични задължения. Ще се изключи и възможността да се търсят неустойки за тяхното неизпълнение за период над 5 години. Няма оценка как новата уредба ще се отрази на средствата от неустойки, които трябва да постъпват в държавната пенсионна система и в общинските бюджети\", обясняват от \"Дондуков\" 2. \nСъобщението за президентското вето бе изпратено в 10,21 ч. Близо половин час по-късно от пресцентъра на ГЕРБ обявиха, че Бойко Борисов е разпоредил на парламентарната група да изработи и внесе нова поправка в Закона за приватизацията и следприватизационен контрол. \"Целта на новите предложения е да отпаднат всички съмнения за лобизъм в полза на една или друга страна. Новите текстове трябва категорично да предвидят забрани за разпростиране на действието спрямо заварени приватизационни договори\", обявиха от пресцентъра на ГЕРБ. \nПо-късно вчера следобед гербаджиите дадоха и специален брифинг в НС. Ще подкрепим мотивите на президента и ще се съобразим с ветото, което той налага, заяви председателят на ПГ на ГЕРБ Цветан Цветанов. Стана ясно, че като председател на парламентарната правна комисия Данаил Кирилов е получил разпореждания да разработи нови текстове по закона. Те вече били готови, но внасянето им се обезсмисляло заради наложеното вето, което ГЕРБ ще подкрепи.  \nЦветанов заподозря, че президентът е имал \"къртица\" и изпреварваща информация за заседанието на ГЕРБ при Борисов в понеделник и затова изпреварил съобщението от пресцентъра им. Информации за предстоящото вето обаче се появиха още в петък вечер. \"Изключително нелеп опит за алиби. Според г-н Цветанов мислели да отменят това, което сами гласуваха, а президентът едва ли не се вдъхновил от тях. С тази разлика, че указът на президента е подписан на 20 юли 2018 г., а пожарната среща при премиера датира от 23 юли 2018 г. Втори резил в рамките на един ден\", контрира в социалните мрежи шефът на президентския кабинет Иво Христов. \nПрипомняме, че измененията бяха внесени от депутати от \"Обединените патриоти\" - \"Атака\" и ВМРО. Вицепремиерът Валери Симеонов заподозря лобизъм, който \"спестява\" на Кирил и Георги Домусчиеви 58 млн. лв. неустойки за неизпълнени задължения след приватизацията на Български морски флот преди 10 г. Симеонов заплаши, че НФСБ ще напусне управляващата коалиция, ако законът бъде приет, но това така и не се случи.   \nСпешното решение на Бойко Борисов за нови корекции в Закона за приватизацията накара началника на кабинета на президента Иво Христов да определи хода му като карикатурен маньовър. Христов публикува в социалните мрежи кратък коментар по темата: \n\"И Борисов върна промените \"Домусчиев\", четем в сайтовете. Нима може подобна бутафория да се съобщава сериозно? Според българските медии \"Борисов разпореди пълна проверка на сделката с ЧЕЗ\", \"премиерът заповяда на министър Порожанов да спре чумата\", \"нае китайския премиер за рекламен агент на България\", \"изпрати по Ли Къцян цветя на Меркел\", а сега \"върна промените \"Домусчиев\". Което и да иска, не може да направи при гласуван и още непромулгиран закон. Особено арогантно е, когато собственото му мнозинство го е гласувало. Целта на този карикатурен маньовър е да представи принципното вето на президента, което спира безобразието, като обикновено съвпадение с височайшата воля на министър-председателя\".   \n \t\n", "date": "2018.07.25", "title": " Президентът наложи вето върху Закона за приватизацията  "}
{"url": "http://www.duma.bg/node/171835", "text": "От 1 юни до 24 юли в МБАЛ \"Христо Ботев\" във Враца са назначени 17 медицински сестри и 6 лекари. Това става ясно от отговорите на директора на болницата Евгени Любенов пред Дарик. По думите му са подадени 2 молби за напускане от лекари и 12 от медицински сестри. \n\"До 10 дни да има цялостна картина на моментното състояние, от което ще произтекат и последващите действия. Естествено, основният проблем е свързан с огромните дългове. Усилията ни са насочени в тази посока, подготвяме и провеждаме срещи с кредиторите\", казва Любенов. Той твърди, че в отделението по образна диагностика няма прекъсваемост от 7,30 до 14,30 ч., след това работи при повикване. Въпросът ще бъде решен до дни. \n\"Когато заех поста, наследих натрупано закъснение в изплащането на заплатите. Към момента възнагражденията по трудовите договори са издължени на персонала, а миналата седмица преведохме частичен аванс. Смятаме, че въпреки огромните финансови проблеми на болницата, заплатите на персонала ще бъдат получавани в срок\", уверява директорът. По думите му изгубеното доверие в болницата постепенно се връща. \n\"Слуховете за напускането ми са силно преувеличени. Имам амбицията, силата и енергията да върна името на врачанската болница като най-голямото и високотехнологично здравно заведение в Северозападна България\", твърди Любенов.   \n \t\n", "date": "2018.07.25", "title": " В болницата във Враца са назначени 17 сестри и 6 лекари"}
{"url": "http://www.duma.bg/node/171836", "text": "Кредити между 5000 и 50 000 лв. за започване на собствен бизнес на безработни, млади до 29 г. или социални предприятия към неправителствени организации отпуска МТСП. Срокът на кредита е 10 години. Първите две от тях могат да бъдат гратисен период за погасяване на главницата. Предприели сме тези стъпки, защото голяма част от микропредприятията много трудно има достъп до кредит, обясни ресорният зам.-министър Зорница Русинова. През м.г. започна подобна инициатива, избрани са две финансови институции, които са раздали 44 кредита на стойност 700 хил. лв. Средствата се отпускат за начален оборотен капитал, заплати или за обучение на нови служители. \nВ населени места, където няма работодатели, степента на безработица е висока, а това ще е добър механизъм младите хора да останат и да развиват собствен бизнес, обясни Русинова. Тя допълни, че от тази година кандидатите ще имат по-улеснени условия в сравнение с предишната. Няма да се изисква подробен бизнес план, освен това МТСП предоставя 90% от средствата, а останалите 10% - кредитните институции. \nОт МТСП отчитат, че едно микропредприятие много трудно може да отдели ресурс за консултантски услуги или за човек, който непрекъснато да следи за измененията в правното и социалното законодателство. Затова от септември министерството ще отпуска на одобрените кандидати \"виртуални ваучери\" до 5000 лв., с които в рамките на година консултантски фирми ще ги съветват.   \n \t\n", "date": "2018.07.25", "title": "МТСП кредитира нов бизнес на безработни"}
{"url": "http://www.duma.bg/node/171837", "text": "Едва с 8 по-малко са трудовите злополуки през първото полугодие на т.г. в сравнение с 2017 г., сочат данните на НОИ. Със смърт са завършили 25 инцидента на работното място, а шест - на път за или от работа. През първите 6 месеца на 2017 г. смъртните случаи са с 1 повече от т.г. Най-много са регистрираните злополуки в сектор \"Държавно управление\" - 127, следвани от 87 в сухопътния транспорт и 78 в хуманното здравеопазване.  \nПо-малко са регистрираните злополуки на работното място в сектор \"Строителство\", въпреки ръста на строителството. ГИТ обяснява това със засилен контрол. Регистрираните злополуки са 63, от които 3 смъртни, докато през 2017 г. са били 76, от които 6 с летален изход. В строителството са и почти половината от спрените от инспектори по труда обекти, работни места, оборудване, които пряко са застрашавали живота и здравето на работещите. Тези нарушения намаляват спрямо първите 6 месеца на 2017 г., но се увеличават нарушенията, свързани с обезопасяване на работното оборудване, констатира ГИТ.  \nУстановените нарушения в строителството за полугодието на 2018 г. са 13 982, 9023 от които са свързани с безопасността и здравето при работа. Останалите нарушения са в областта на трудовите правоотношения. Намаляват случаите на работа без трудов договор, но секторът продължава да бъде сред най-рисковите както по отношение на безопасността и здравето при работа, така и при осъществяването на трудовите правоотношения, категорични са от ГИТ. \nВ началото на седмицата поредната тежка трудова злополука във видинското село Кошава взе жертва. 58-годишен мъж паднал от около 6 м от покривна конструкция на строяща се сграда. Започнало е следствие.     \n \t\n", "date": "2018.07.25", "title": "Незначителен е спадът в трудовите злополуки"}
{"url": "http://www.duma.bg/node/171789", "text": "Над 27 торнада вилняха в американския щат Айова. В град Пела, на около 60 километра от столицата Де Мойн, 7 души пострадаха от бури, които нанесоха и множество материални щети. \nМножеството торнада вдигнаха покриви, изкорениха дървета и преобърнаха коли. Повечето от жителите на Айова останаха без електричество, а телекомуникациите бяха ограничени само до спешни повиквания. В най-засегнатите места е обявено извънредно положение.   \n \t\n", "date": "2018.07.25", "title": " Торнада вилнеят в Айова"}
{"url": "http://www.duma.bg/node/171791", "text": "Банковата система на еврозоната все още е уязвима \nМеждународният валутен фонд (МВФ) предупреди, че части от банковата система на eврозоната все още са уязвими въпреки икономическото възстановяване. Фондът призова за промени в режима за надзор над кредитните институции, за да се предотврати нова финансова криза. В своя първи преглед на финансовата система на единната валута след частичното влизане в сила на банковия съюз през 2014 г. МВФ заяви, че твърде много правомощия все още остават в ръцете на националните власти, а надзорът от органите на ЕС следва да бъде по-агресивен. \nСанджак не признава Вучич за президент  \nЗа бошняците в Санджак Александър Вучич не е техен президент, както и Ана Бърнабич не е техен премиер. Това заяви лидерът на мюсюлманските бошняци в Санджак Сулейман Угланин, който е и председател на Националния съвет на бошняците в Сърбия. Той е лидер и на Партията на демократично действие в Санджак. Угланин определи сръбската армия и полиция като \"реална заплаха за бошняците\", които са враждебно настроени спрямо тях. Санджак се намира в югозападната част на Сърбия до границата с Косово, Черна гора и Босна и Херцеговина. \n  \n300 000 военни на САЩ се намират в 177 държави \nПредседателят на Комитета на началник-щабовете на американската армия ген. Джоузеф Данфорд заяви, че в 177 държави са дислоцирани 300 000 военнослужещи на САЩ, които по думите му могат да изпълняват всички ангажименти на Вашингтон пред съюзниците. Той уточни, че части на САЩ са разположени в Полша и Южна Корея, а също участват в борбата срещу терористичната организация \"Ислямска държава\". Президентът Доналд Тръмп неведнъж предупреждаваше за пълно или частично изтегляне на военните части от Германия и Южна Корея.   \n Хуситите потърсиха помощ от Путин  \nПредседателят на Върховния политически съвет на хуситите Махди ал Машат се обърна към Владимир Путин с молба да съдейства за прекратяване на гражданската война в Йемен. В телеграмата си той обръща внимание на агресията срещу страната му от страната на международната коалиция начело със Саудитска Арабия. По-рано хуситите се обърнаха с такава молба и към Франция. Хуситите са голямо шиитско малцинство в сунитския Йемен.  \n \n   \n \t\n", "date": "2018.07.25", "title": "Кратки новини"}
{"url": "http://www.duma.bg/node/171790", "text": "Извънредно положение в Западна и Източна Атика обяви губернаторът на гръцкия столичен регион Рена Дуру заради огромните пожари, които бушуват в района на Атина и принудиха мнозина да напуснат домовете си. Броят на загиналите от огнените пламъци достигна 60 души, съобщиха гръцки медии. По информация на ДПА са били открити телата на 26 загинали край град Рафин, който се намира източно от гръцката столица. Информацията е била потвърдена от заместник-кмета Георгиос Коколис. \nЖегите се стовариха върху Гърция от началото на месеца, като през последните дни термометрите показваха редовно 38-40 градуса по Целзий. В понеделник край гръцката столица се появиха няколко огнища на горски пожари, които застрашават живота на хората в районите. \nГоворителят на гръцкото правителство Димитрис Дзанакопулос съобщи, че поне 104 души са ранени, 11 от които сериозно. Има и 16 деца сред ранените, каза още той и добави, че гръцкото министерство на отбраната е отправило искане към Съединените щати за безпилотни летателни апарати за наблюдение на засегнатите от пожарите райони на страната. Целта е с дроновете да се следи активността по местата, където се разпространява огънят. \nЗа овладяване на огнената стихия се борят над 600 пожарникари и 300 пожарни автомобила. Огънят е погълнал над 200 къщи, изпепелени са повече от 200 автомобила. Електрозахранването прекъсва. Усилията са в три района - до градчето Каламос, където пожарът е частично локализиран, в Кинета, където е извън контрол, и при Нео Вуцас, където са концентрирани усилията на пожарникарите, защото граждани са останали в домовете си и са в огнен капан. \nГенералният секретар на Гражданската защита Янис Капакис съобщи, че пожарите са раздухвани от ветрове със скорост до 100 км/ч, което прави ситуацията екстремна. \n\"Ситуацията в Атика е изключително трудна. Става въпрос за асиметрично явление. Това е труден момент за област Атика, трудна нощ и за цяла Гърция. Повече от 600 мъже и жени от противопожарните служби се борят с пожарите. На мястото са разположени и над 400 единици техника. За щастие силните ветрове започнаха да стихват\", каза от своя страна премиерът Алексис Ципрас. \nПо разпореждане на зам.-министъра на външното ни министерство в дипломатическата ни мисия е сформиран кризисен щаб, който ще бъде на разположение на българските граждани, пътуващи или пребиваващи в Гърция. Открита е гореща телефонна линия, на която нашите сънародници могат да потърсят съдействие, в случай на необходимост: +30 6937 096 220. До момента няма български граждани, които да са търсили помощ от посолството ни в Гърция, няма и данни за засегнати или бедстващи наши сънародници вследствие на пожарите. \nЗаради жертвите президентството отмени приема, който трябваше да се състои снощи по повод възстановяването на демокрацията в Гърция през юли 1974 година. \nГръцките медии пишат за шокиращи гледки след огнения ад. След пожара в Кокино Лиманаки - пожарникарите откриха изгорели семейства, прегърнали децата си, съобщава гръцкото електронно издание \"Iefimerida.gr\". Според изданието само в крайбрежния район на Атика Кокино Лиманаки броят на загиналите вече е достигнал 30 души, като не се знае колко още ще бъдат открити под развалините на къщите. Част от жертвите са били задушени от гъстия дим над целия район. \nИзданието съобщава, че по-голямо щастие са имали туристите и тези от местните жители, които са били заварени от огъня в крайморската зона на залива Аргири Акти и са имали достъп до акостиралите лодки. \n    \n \t\n", "date": "2018.07.25", "title": "Огнената стихия край Атина погълна 60 души "}
{"url": "http://www.duma.bg/node/171792", "text": "Евросъюзът предложи финансови стимули на държавите членки, за да приемат мигранти от спасителни кораби в Средиземно море. \nЕврокомисията предложи да се отделят средства за създаване и управление на центрове в страните членки, докато бъде определено дали хората отговарят на изискванията за убежище или трябва да бъдат върнати в страните си като икономически мигранти. Комисията предложи също да се предоставят на държавите доброволци в блока 6000 евро за всеки кандидат за убежище, който те приемат в тези \"контролирани центрове\". \"Готови сме да подкрепим държавите членки и трети държави за по-добро сътрудничество при приемането на мигранти, които са спасени в морето\", каза еврокомисарят по миграцията Димитрис Аврамопулос. \nМеждувременно италианският външен министър Енцо Миланеси заяви, че Италия ще продължи да приема кораби в следващите 5 седмици, докато ЕС не предоговори миграционната си политика. Нейните пристанища ще останат отворени, докато не се намери решение срещу практиката \"всички спасени мигранти да слизат в една държава\". \n    \n \t\n", "date": "2018.07.25", "title": " ЕС предлага пари за мигрантски центрове"}
{"url": "http://www.duma.bg/node/171793", "text": "Над 50% от участниците в допитване в САЩ оценяват положително провеждането на нова среща Тръмп-Путин, показва анкета на компанията \"Харис\". Идеята на Тръмп за среща с Путин тази есен се одобрява от 54%, а 46% са против, уточни изданието \"Хил\". Инициативата се одобрява, въпреки че 60% от американците се обявиха против приятелското общуване на Тръмп с Русия след срещата на президентите в Хелзинки на 16 юли. Американците имат напълно разумна позиция по въпроса, хората разбират важността на диалога между страните, коментира Дритън Нешо, шефът на \"Харис\". \nВ същото време постоянната представителка на САЩ в ООН Ники Хейли завия, че Русия \"никога няма да стане приятел на Америка\". \"Ние не вярваме на Русия , ние не вярваме на Путин и никога няма да им вярваме. Те никога няма да станат наш приятели\", убедена е тя. \nМеждувременно Доналд Тръмп обмисля отнемането на достъпа до секретна информация на няколко бивши ръководители на служби за разузнаване, съобщи Ей и Си. В списъка са бившите директори на ЦРУ и ФБР Джон Бренън и Джеймс Коми, бившият директор на националното разузнаване Майкъл Хейдън и други. Мярката се обмисля след вълната от критики за срещата Тръмп-Путин.      \n \t\n", "date": "2018.07.25", "title": "В САЩ одобряват нова среща Тръмп-Путин"}
{"url": "http://www.duma.bg/node/171846", "text": "Ден преди традиционния събор на Бузлуджа, на 27 юли Младежкото обединение в БСП организира кръгла маса под мотото \"Младите хора на Балканите: Мисия Оставам!\" Събитието ще се проведе в Дома на културата в Казанлък и ще започне от 13 ч. \nДискусията ще бъде открита от Корнелия Нинова и председателя на МО в БСП Николай Бериевски. Както ДУМА вече писа, политологът доц. д-р Борис Попиванов ще представи изследване за нагласите на младите хора на Балканите. След това е предвидена дискусия, в която ще се включат млади партийни лидери от региона. \nМладежкото обединение очаква гости от Албания, Румъния, Сърбия, Словения и Черна гора.  Зам.-председателят на БСП Деница Златева, зам.-председателят на ПГ \"БСП за България\" Драгомир Стойнев, членове на НС на МО и областните координатори на младежката структура също ще се включат в дискусията. \nОт 20 ч. в центъра на Казанлък ще има концерт, организиран от МО на БСП. Ще пеят Мариана Попова, Дара, Гери-Никол, Дани Милев.     \n \t\n", "date": "2018.07.25", "title": "Младите социалисти с Балканска младежка кръгла маса"}
