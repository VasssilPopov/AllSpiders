{"url": "https://duma.bg/ivan-nichev-predstavi-filma-si-mozhesh-li-da-ubivash-n184480", "text": "Премиерата на новия филм на Иван Ничев \"Можеш ли да убиваш\" се състоя неотдавна в кино \"Люмиер\". Сценарият е написан в съавторство с Юрий Дачев и Татяна Гранитова. Лентата е поглед над съвременна България. \"Постарал съм се да има и усмивка, и ирония, но има и тъга. Това е моментна снимка на нашия живот. Исках да направя филм, който да стигне и до онези, които управляват кораба, наречен България. Има проблеми, които трябва да се решат днес, а не някога. Това е метафора за съвременна България - какво може да направи един човек, за да живее по-добре\", посочва режисьорът. Проф. Иван Ничев е възпитаник на Държавната филмова академия за театър и кино в Лодз, Полша, ученик на Анджей Вайда. Става един от първите асистенти на доц. Христо Христов при разкриването на специалността кино- и телевизионна режисура в НАТФИЗ (тогава ВИТИЗ) през 1973 г. Редно е да се отбележи изключителният му принос в създаването и развитието на националната кинематография - 46 години режисьорът Ничев създава прекрасни филми, а професорът Ничев обучава поколения български кинорежисьори, подчертават от НАТФИЗ.", "date": "2019.02.04", "title": "Иван Ничев представи филма си \"Можеш ли да убиваш\""}
{"url": "https://duma.bg/muzikalna-vecher-v-muzeya-boris-hristov-n184478", "text": "Творби от Милий Балакирев и Николай Римски-Корсаков из колекцията на Ричард Брабърн ще звучат на запис в къщата на Борис Христов в София, ул. \"Самуил\" 43. Събитието е част от програмата \"Звуковият музей\" и ще се състои на 5 февруари от 16 ч. Билетите са по 2 лв.", "date": "2019.02.04", "title": "Музикална вечер в музея \"Борис Христов\""}
{"url": "https://duma.bg/50-mumii-otkriha-v-tsentralen-egipet-n184474", "text": "50 добре запазени мумии на повече от 2000 години, датиращи от времето на династията на Птоломеите, бяха открити в гробница в централната част на Египет. Археологът Рами Рашми заяви пред АФП, че 12 деца и 6 животни са сред находките. Останалите са на възрастни мъже и жени. Останките са били открити на пода на гробницата в отворени глинени ковчези в района на областта Миня, на около 250 км от Кайро. Мумифицирането се асоциира с Древен Египет, но въпреки това практиката продължава и по време на царството на Птоломеите, наследници на Александър Велики, управлявали от 323 г. пр.н.е. до 30 г. пр.н.е. Гробницата в Миня е била открита по време на разкопки, започнали през февруари миналата година. Тя вероятно е била собственост на богато семейство, съобщи Министерството на антиките на Египет. Двете гробници са били на около 9 метра под земята и имат повече от 6 стаи. Наличието на мумифицирани домашни животни, предимно кучета, показва колко важни са били те за мъртвите, коментират археолозите. Открити са части от глинени съдове и папируси, които ще помогнат на учените да определят точния период, в който е изградена гробницата.", "date": "2019.02.04", "title": "50 мумии откриха в Централен Египет"}
{"url": "https://duma.bg/zahari-kamenov-s-nagradata-vladimir-dimitrov-maystora-n184479", "text": "Захари Каменов е носителят на годишната награда за живопис \"Владимир Димитров - Майстора\" за 2018 г., съобщи БНР. Наградата беше обявена от директора на СБХ Любен Генов. За лауреати са били предложени 11 художници, а журито е определило номинациите на шест от тях. Каменов получи статуетка, изработена от скулптора Кирил Матеев, 5000 лева от община Кюстендил и 2000 лева от Министерството на културата. Националната награда за живопис се присъжда всяка година на един български художник за изключителните му постижения в изобразителното изкуство през изминалата година и е учредена съвместно от община Кюстендил и едноименната галерия, МК и СБХ.", "date": "2019.02.04", "title": "Захари Каменов с наградата \"Владимир Димитров - Майстора\""}
{"url": "https://duma.bg/ne-sam-uchastval-v-kupuvane-na-tehnika-za-byagane-nito-sam-byagal!-n184485", "text": "служил до 22.02.2015 г. в МО, вкл. и на длъжността заместник-директор на дирекция \"Операции и подготовка\" Преди близо четири години, когато все още бях действащ офицер, написах мое лично отворено писмо до г-н Константин Тренчев, провокирано от негови думи спрямо хората в Българската армия, а именно: \"Това не е никаква армия, това са едни торбари-тъпанари по 120 кила, които вече за нищо не стават\". Тогава някои медии дадоха гласност на моята позиция по повод казаното от г-н Тренчев. Имаше немалък отзвук. На 30 януари отново изразих писмено своя лична позиция като офицер, но и вече в качеството си и на гражданин, който не е в редовете на Българската армия. За това бях провокиран от думи на министър-председателя, г-н Бойко Борисов. Държа да подчертая, че лично не съм ги чул или видял изказването на г-н Борисов. Прочетох за тях в пресата, предния ден - 29 януари. И понеже тези думи се отнасят за структура, в която съм служил през визираното време, изпратих електронно писмо до пресцентъра на Министерството на отбраната, копирано и до други отговорни фактори. В това мое писмо е записано следното: \"Уважаеми г-да от Пресцентъра на Министерството на отбраната, предоставям на Вашето внимание следното, което разбира се не е убягнало от погледа Ви и моля за Вашия отговор. Според заглавие в segabg.com (\"Борисов: Генщабът е купувал техника, за да бяга при война\"). Цитат от публикацията: \"Десетилетия лъжат хората, че ще купуват самолети, а през това време се напълнихме с транспортна техника и то само във Военновъздушните сили. И нямат вътре една пушчица, едно патронче не могат да изстрелят - техника за бягане, да се изнесат Генералният щаб и всички управляващи бързо при война\". Изразявам личната си позиция на офицер от Българската армия. Служих 38 години и половина във Въоръжените ни сили! Служих и в Генералния щаб преди правителствата на г-н Борисов. Служих в Генералния щаб и след това, и в Министерството на отбраната, когато г-н Борисов също оглавяваше правителства. Нито съм участвал в купуване на \"техника за бягане\", нито съм бягал! А по онова време г-н Борисов също беше \"управляващ\"! Ако такива думи са отправени от един министър-председател - бих очаквал да ги докаже! Той самият е бил на борда на \"такива, според него средства\"! Интерес би представлявало, може би не само за мен, мнението и на поне няколкото генерали, били началници на Генералния щаб (началници на отбраната) в последните поне десет години! Бих желал да прочета тяхното мнение! Интерес би представлявало, може би не само за мен, и мнението на министъра на отбраната, който съгласно Закона за отбраната и въоръжените сили е непосредственият началник на началника на отбраната! Нали, съгласно чл. 25, ал.1 от същия закон, министърът \"ръководи и отговаря за провеждането на държавната политика в областта на отбраната на страната\". Закупуването на военна техника е елемент от тази политика. А според чл. 31а от закона, министърът утвърждава определени програми и/или проекти за инвестиционни разходи за придобиване и/или модернизация на въоръжение, техника и оборудване за нуждите на въоръжените сили\". Ще очаквам Вашият отговор!\"  ", "date": "2019.02.04", "title": "Не съм участвал в купуване на \"техника за бягане\", нито съм бягал!"}
{"url": "https://duma.bg/literaturno-modno-sabitie-na-mariela-gemisheva-n184477", "text": "Уникално литературно-модно събитие и представяне на книгата \"Време и стил. Контури на историята на модата през XX век\", подписана от авангардната българска дизайнерка Мариела Гемишева, ще се състои на 5 февруари в галерия \"Структура\". Ще участва младата певица и модел Ива Янкулова, която ни гледа предизвикателно от корицата на книгата. Повече за изданието ще разкажат Мария Василева, Даниел Ненчев и Кремена Димитрова. В компанията на студенти по мода и фешън блогъри, за чиято визия ще се погрижат Николай Тонев (коса) и Марина Младенова (грим). Мариела Гемишева твори в областта на модния дизайн, пърформанса, инсталацията и обекта, преподава \"Моден проект\" в НХА. Носителка е на множество престижни отличия, сред които три пъти \"Златна игла\" на Българската академия за мода.", "date": "2019.02.04", "title": "Литературно-модно събитие на Мариела Гемишева"}
{"url": "https://duma.bg/mvf-publichnite-razhodi-v-balgariya-ne-sa-efektivni-n184511", "text": "Акцентът на правителството върху фискалната предпазливост е уместен, но има потенциал да се повиши ефикасността на бюджетните разходи, особено на публичните инвестиции на фона на ниското качество на пътищата. Като цяло икономиката е стабилна и сега е подходящ момент страната да се фокусира върху провеждането на структурни реформи, които да осигурят по-бързо сближаване на доходите със средноевропейските. Това са част от препоръките, които експертите на Международния валутен фонд (МВФ) отправиха към България след редовната си мисия в страната. Повечето от констатациите и препоръките на МВФ са познати и от предходни доклади. Експертите са понижили очакванията за растежа на българската икономика с 0,4 пр.п. до 3,2% през 2018 г., а за тази очакват малко по-бързо увеличение на брутния вътрешен продукт (БВП) - с 3,3%, което е под очакванията на ЕК и на Министерството на финансите. Икономическата ситуация в България е стабилна, а миналата година страната отбеляза добър темп на растеж. Това мнение изказа Джейу Лий, ръководител на Мисията на МВФ в България по Bloomberg TV Bulgaria. Въпреки това предвиждаме значителни негативни рискове и през тази година. Основно те произлизат от сериозната несигурност и темпа на забавяне на световната търговия\", каза той. Прегледът на икономическата ситуация в България бе направен след доста дълъг период, уточни Лий. \"Финансовият сектор допълнително подобри условията си. Съотношението на лошите кредити намаля. Въпреки това, както вече споменахме в доклада си, те все още остават по-високи от средното ниво за ЕС. Впечатлението след разговор с някои от представителите на компании от частния сектор е, че те се стараят да намалят съотношението на тези кредити. Отбелязахме подобрение в банковия надзор и финансовия сектор. Изброихме сфери, в които Централната банка засили своя надзор, допълни той. Според Лий образованието и здравеопазването са приоритетни сфери, където социалните разходи също са неефективни. ", "date": "2019.02.04", "title": "МВФ: Публичните разходи в България не са ефективни"}
{"url": "https://duma.bg/bez-golyamoto-ime-na-sofiya-oupan-n184462", "text": "Голямата изненада на АТП 250 турнира в София (€586 140) така и не пристигна. Турнирният директор Горан Джокович се беше зарекъл да доведе топиграч, но не успя да изпълни заканата си. Роднинството му с №1 в света Новак Джокович, който му е племенник, накара по-лековерните фенове да помечтаят, че могат поне да зърнат носителя на 15 титли от Големия шлем в \"Арена Армеец\" поне като зрител и почетен гост. Организаторите се заричаха да пазят до последно \"уайлд кард\" за първата ни ракета Григор Димитров, който обаче отрано охлади намеренията им, като обяви, че заради травма ще пропусне и турнира в Ротердам, който започва другия понеделник и е от категория АТП 500.  Така водач в основната схема на \"София Оупън 2019\" е 11-ият в света Карен Хачанов (Рус), а втори е №12 е Стефанос Циципас (Гър), полуфиналист от \"Аустрелиън Оупън\".  Голямата звезда в надпреварата остана 3-кратният шампион в Шлема Стан Вавринка. Той ще започне в \"Арена Армеец\" срещу финалиста от миналата година Мариуш Копил (Рум).  \"София е страхотен град и миналата година имах чудесни спомени. Ще дам най-доброто от себе си. Надявам се да покажа добър тенис,\" заяви 33-годишният Вавринка, бивш №3 в света. В основната схема днес започват Димитър Кузманов (№333 в света) и 18-годишният Адриан Андреев, който в момента е втори в световната ранглиста при юношите. Пловдивчанинът играе с Робин Хаасе (Хол, №54), а тенисистът на Левски има за съперник Матю Ебдън (Авл, №45). Кузманов и Хаасе играха и през 2017 г. на старта в София, като \"лалето\" спечели с 6:4, 6:3. \"Целта е да запиша първа победа на сингъл. Това е един от най-силните турнири от АТР 250. Надявам се да покажа най-доброто от себе си. Надявам се повече хора да дойдат да подкрепят мен и другите момчета\", обяви Мико. Андреев ще играе в София за трети път. През 2018 г. българинът влезе в историята като първия тенисист, роден през третото хилядолетие, който участва в основна схема в турнир на АТП. Тогава той отстъпи с 3:6, 4:6 на Денис Истомин (Узб). \"София ще бъде столицата на най-големите тенис играчи. Очакваме добър тенис пред пълна зала,\" заяви Горан Джокович, чичо на световния №1 Новак Джокович.  На двойки Кузманов и Андреев ще играят срещу Хаасе и Матве Миделкооп (Хол). Другата българска двойка с \"уайлд кард\" Александър Донски и Александър Лазаров ще срещнат Николоз Басилашвили (Груз) и Матю Ебдън. Вчера започнаха квалификациите. Шампионът от държавното в зала Габриел Донев загуби от Сергей Стаховски (Укр, №136) с 1:6, 2:6, а вицешампионът Александър Лазаров игра с Лукаш Лацко (Слвк, №137).", "date": "2019.02.04", "title": "Без голямото име    на \"София Оупън\""}
{"url": "https://duma.bg/film-s-10-nominatsii-za-oskar-tragva-po-ekranite-u-nas-n184460", "text": "Получилият 10 номинации за \"Оскар\" филм \"Фаворитката\" тръгва по екраните на страната в петък (8 февруари). Действието му се развива в Англия в началото на 18-и век. Страната е във война с Франция. Въпреки това, в кралския двор се развличат със стрелби по патици, надбягване на пернати и преяждането с ананас, които се радват на небивала популярност. Болнавата кралица Анна Стюарт (Оливия Колман) се възкачва на трона, но вместо нея страната е управлявана от близката й приятелка и довереница - херцогинята на Марлборо лейди Сара Чърчил (Рейчъл Вайс), която засилва здравословните проблеми на кралицата и непостоянния й нрав, граничещ с лудост. Тя обаче има неблагоразумието да уреди за прислужница далечната си братовчедка Абигейл (Ема Стоун), която успява с чаровното си присъствие да спечели не само благоразположението на Сара. Абигейл постепенно се възползва от шанса да върне блясъка на аристократичния си произход и докато Сара е заета предимно с войската, водена от съпруга й Граф Марлборо, Абигейл се стреми да стане компаньонка на кралицата. Приятелството между Анна и Абигейл процъфтява и тя става новата фаворитка на кралицата. Няма жена, мъж, политик или второстепенен играч, които да й попречат. В това се убеждава и самата Сара, която изминава обратния път - от величието към падението...  Снимките са реализирани във Великобритания през март - май 2017 г. : 23.11.2018  08.02.2019 Производител: Element Pictures, Scarlet Films, Film4, Waypoint Entertainment, Fox Searchlight Pictures Разпространител: Александра Филмс Златен глобус 2019 г. (Оливия Колман) и 4 номинации 12 номинации от Британската академия 2019 г. Награда на публиката от Камераимидж 2018 г. (за оператора Роби Райън) и номинация за \"Златна жаба\" 2 награди от фестивала във Венеция 2018 г. (награда на журито - Лантимос и най-добра актриса - Колман) и две номинации Множество награди и номинации от кинофестивали и асоциации на филмовите критици", "date": "2019.02.04", "title": "Филм с 10 номинации за \"Оскар\" тръгва по екраните у нас"}
{"url": "https://duma.bg/retseptata-za-rozovo-sirene-se-pazi-v-tayna-n184473", "text": "След розовия шоколад Швейцария вади на пазара и розово сирене, чиято рецепта се пази в дълбока тайна. Зад новаторската идея стои собственик на мандра от региона Тогенбург. Интересното е, че цветният млечен продукт е направен по поръчка на китайски вносител. Бизнесмен от Хонконг настоял за автентично швейцарско сирене, което обаче искал да бъде розово. Продуктът е направен, за да отговаря изцяло на азиатските вкусове, споделя собственикът на мандрата Юрг Стаделман. \"Най-голямото предизвикателство беше да намерим естествен оцветител, който да не влияе върху зреенето на сиренето\", разкри швейцарският производител. Първоначално опитали с ягоди и червено цвекло, но се оказвало, че те променят вкуса на млечния продукт. В крайна сметка в мандрата постигнали желания ефект, но пазят в тайна как точно са го направили, защото обмислят да пуснат в продажба и на европейския пазар розовото сирене, но не искат друг да открадне тяхното ноу хау. \"Засега нямаме намерение да експериментираме с други цветове. Доволни сме, че успяхме с розовото и в крайна сметка продуктът отговаря на нашите стандарти\", уточни Стаделман. По думите му към цветното сирене вече имало голям интерес: с него се свързали няколко известни швейцарски ресторанта, които поискали да ги снабдява с розовия деликатес. Очакванията са той да стане абсолютен хит, защото съчетава традиционния вкус на швейцарското сирене и изглежда не по-малко привлекателно.", "date": "2019.02.04", "title": "Рецептата за розово сирене се пази в тайна"}
{"url": "https://duma.bg/ek-obvini-osem-banki-v-kartel-na-pazara-na-obligatsii-n184506", "text": "Европейската комисия e обвинила осем големи банки в картелно споразумение на пазара на облигации в еврозоната през различни периоди между 2007 и 2012 година, предадоха световните агенции. Разследването се стреми да установи дали търговци от тези банки са разменяли незаконно чувствителна информация за европейски държавни облигации чрез онлайн чат, посочва Еврокомисията. Според Брюксел те са координирали стратегията си за покупка и продажба на суверенни облигации в евро, издадени от правителства на страни членки на еврозоната. В комюникето си комисията не посочва нито едно име на банка. На 20 декември, когато Европейската комисия обяви разследване за картелно споразумение на пазара на облигации, се прокраднаха имената на четири банки. Комисията е изпратила съобщение за предупреждение, което съответства на европейски жаргон на обвинителен акт.", "date": "2019.02.04", "title": "ЕК обвини осем банки в картел на пазара на облигации"}
{"url": "https://duma.bg/s-43-e-po-golyama-pechalbata-na-bankite-n184507", "text": "Печалбата на банковата система в края на миналата година достигна 1,678 млрд. лева, докато година по-рано беше 1,174 млрд. лева. Това е 42,9% ръст на годишна база, показват изчисленията на investor.bg въз основа на нови данни на БНБ. В края на декември 2018 г. активите на банковата система възлизат на 105,6 млрд. лв., като отбелязват растеж със 7,9% (7,7 млрд. лв.) за година и с 2,3% (2,4 млрд. лева) за тримесечие. Основен принос за увеличението на активите през годината и през последното й тримесечие имат кредитите и авансите, както и паричните салда в централни банки и паричните наличности. Наблюдава се увеличение по всички направления на кредитирането. За домакинствата увеличението е с 11,6%, или 2,3 млрд. лв, за фирмите - с 5,2%, или 1,7 млрд. лв., за други финансови предприятия - с 27,3%, или 690 млн. лв., и за сектор \"Държавно управление\" - с 22,7%, или 137 млн. лв. В края на декември брутният размер на необслужваните кредити и аванси е 6,795 млрд. лева при 7,396 млрд. лева в края на септември 2018 г.  Депозитите в банковата система нарастват през годината с 7,2%, или с 6 млрд. лв. до 89,7 млрд. лв. Увеличение се отчита при спестяванията на домакинствата - с 3,9 млрд. лв., 7,9%, при спестяванията на бизнеса - с 4,5% - 1,1 млрд. лв., в сектор \"Държавно управление\" -  с 35,6%, или 708 млн. лв., а при другите финансови предприятия ръстът е с 15,9%, или 441 млн. лв.", "date": "2019.02.04", "title": "С 43% е по-голяма печалбата на банките "}
{"url": "https://duma.bg/chuvstvoto-za-samota-se-izostrya-tri-pati-n184472", "text": "Експерти от Калифорнийския университет в Сан Диего са открили три периода от човешкия живот, когато хората се чувстват най-самотни. Специалистите са анализирали психологическото състояние на участниците в проучването, които са били на възраст от 27 до 101 години. За целта са използвали три вида въпросника, които са помогнали да оценят дали човек се чувства изоставен. Учените подчертават, че това усещане може да не зависи от реалния кръг на общуване. Чувството на самота е силно изострено при хората на възраст от 27 до 30 години, от 55 до 60 години и над 80 години. Изследователите отбелязват, че в първата група индивидите са склонни критично да оценяват избрания жизнен път, сравнявайки се със своите връстници и изолирайки се от околните. След 55 години се сблъскват със сериозно влошаване на здравето и се чувстват изолирани. На 80 години самотата е предизвикана от загубата на много близки и приятели.", "date": "2019.02.04", "title": "Чувството за самота се изостря три пъти"}
{"url": "https://duma.bg/valdis-dombrovskis-nay-malko-3-g-shte-prekara-balgariya-v-chakalnyata-na-evrozonata-n184508", "text": "България трябва да прекара минимум 3 години в чакалнята на еврозоната. Това заяви вчера зам.-председателят на Европейската комисия Валдис Домбровскис по Нова телевизия. Финансовият министър Владислав Горанов обяви миналата седмица, че страната ни ще прекара в чакалнята само 2 години. След като бъдем приети в еврозоната, ще можем да влезем и в Банковия съюз.  Тенденциите са икономическият растеж в ЕС да продължи в следващите 2 години с около 2%, безработицата е на нива, по-ниски от преди кризата. Но икономиката е циклична, затова трябва да сме подготвени и да изградим фискални буфери. Призовавам държавите членки да го направят сега при добрите икономически времена. Този апел към държавите членки на ЕС отправи Домбровскис. Според него рискови фактори за икономиката са напрежението между Русия и Украйна, ситуацията в Гърция, както и в някои съседни за Европа държави на Изток и на Запад. Еврокомисарят не очаква \"Брекзит\" да окаже огромно влияние на икономиката на ЕС, а по-скоро на Великобритания. ", "date": "2019.02.04", "title": " Валдис Домбровскис:  Най-малко 3 г. ще прекара България в чакалнята на еврозоната"}
{"url": "https://duma.bg/tsentralnite-trezori-kupuvat-nay-mnogo-zlato-ot-1971-g-nasam-n184505", "text": "Централните банки са купили повече кюлчета злато през миналата годината откогато и да е било от 1971 г. насам, когато САЩ премахнаха златния стандарт. Правителствата са прибавили 651,5 тона злато в хазните си през 2018 г., което представлява увеличение от 74% спрямо предходната година, показва доклад на организацията World Gold Council (WGC), цитиран от Bloomberg. Русия, която през последната година ускори процеса по намаляване на дела долари в резерва си, е най-големият купувач, следвана от Турция и Казахстан. Унгария също е направила значителна покупка на благородния метал, посочвайки като причина по-малкия риск и ролята на златото като предпазна мрежа срещу промени в международната финансова система, допълват от WGC. Очаква се финансовите институции да придобият още 600 тона през тази година, показват данни на консултантската фирма Metals Focus Ltd.  Преди няколко дни стана известно, че Венецуела смята да продаде 15 тона злато от златния си резерв на Обединените арабски емирства. Фирма от ОАЕ вече е купила три тона злато от Венецуелската централна банка, предаде Sputnik. Централната банка на страната планира да продава злато, за да има евро в наличност. Смята се, че планът е през този месец да бъдат продадени 29 тона от златния резерв на Венецуела. Междувременно стана известно, че високопоставен служител от администрацията на САЩ е предупредил Русия и други страни да не посягат на златото и петрола на Венецуела.", "date": "2019.02.04", "title": "Централните трезори купуват най-много злато от 1971 г. насам"}
{"url": "https://duma.bg/protsedurata-za-aets-belene-zapochva-tozi-mesets-n184509", "text": "До края на февруари се надявам да бъде даден старт на процедурата за избор на стратегически инвеститор за изграждането на АЕЦ \"Белене\". След това следват останалите етапи, през които тя трябва да премине. Процедурата ще бъде публична, прозрачна. Тя ще даде възможност за участие на всички заинтересовани страни. Ако процедурата приключи успешно, това означава, че този проект е икономически жизнеспособен, че е налице необходимост от гарантиране на енергийната сигурност не само за България, но и за целия регион в резултат на неговото изграждане\", обясни министър Петкова и добави, че за да мине през всички етапи, ще е необходима около една година. Според Петкова в момента се работи поканата, която да бъде разпратена до заявилите интерес компании от Китай, Франция, включително и до конструктора на проекта Росатом, интерес има и от Дженеръл електрик. Нашата амбиция и желание е българската държава чрез Националната електрическа компания да притежава блокираща квота в този проект, тъй като не бива да забравяме, че проектът се развива на територията на България и ядреният риск остава за държавата\", увери още Теменужка Петкова. ", "date": "2019.02.04", "title": " Процедурата за АЕЦ \"Белене\" започва този месец"}
{"url": "https://duma.bg/parlamentat-s-antinagrada-zaradi-promenite-v-zakona-za-lichnite-danni-n184521", "text": "Парламентът получи антинаграда за нарушаване на личната неприкосновеност. Тя бе присъдена от фондация \"Програма Достъп до информация\" и \"Интернет общество - България\". Всяка година антинаградите \"Биг брадър\" се дават на държавни структури, частни компании или отделни личности, нарушили правото на лична неприкосновеност и защитата на личните данни. В раздел \"Държавна организация\" тазгодишният носител на статуетката стана българският парламент, а причината за това бе гласуванитe наскоро промени в Закона за защита на личните данни. В него бяха въведени специални критерии за журналисти и медии, които те трябва да спазват именно с цел да не се нарушават личните данни на хората. \"Самите критерии са добри. Те наистина помагат на защитата и са по посока на тази чувствителност, която нараства. Въпросът е, че те могат да имат страничен ефект, да нарушат едно друго право - правото на свободно изразяване и на свобода на словото. Могат да се превърнат в предписания за действия при упражняване на журналистическата професия, а такъв тип предписания са фактически цензура\", аргументира се медийният експерт Георги Лозанов, който е част от журито. В категорията \"Частна организация\" антиотличието отиде при \"Център за обучение на педагогически специалисти\" ЕООД, заради техен гаф, довел до голям теч на лична информация. От него бяха засегнати над 9000 ученици и над 2000 техни родители, а списъците с личните им данни станаха публични.", "date": "2019.02.04", "title": " Парламентът с антинаграда заради  промените в закона за личните данни"}
{"url": "https://duma.bg/nad-400-obshtinski-zhilishta-v-sofiya-na-tezgyaha-n184523", "text": "Столичната община планира да продаде над 400 общински жилища на наемателите им през тази година. Това показва програмата за придобиване, управление и разпореждане с общинска собственост за 2019 г. Близо 430 наематели са заявили желание да купят апартаментите, в които живеят повече от пет години, както позволява нормативната база. Цените са преференциални и им се прави оценка според наредба на общината. Много по-често обаче имотите се продават на данъчна оценка, която е около 4 пъти под пазарната. Общината явно не очаква да продаде всички заявени жилища, тъй като е планирала да получи едва 8,5 млн. лева приходи от сделките. Това обаче прави средно по 20 000 лева на апартамент.  Основната част от продажбите се очаква да стане в район \"Люлин\", където на тезгяха са сложени 200 апартамента. Следва район \"Искър\"- с 50. Един от най-апетитните имоти е ателие от близо 100 кв. метра на бул. \"Княз Ал. Дондуков\". Други апартаменти се предлагат на преференциални цени в елитните квартали \"Лозенец\", \"Иван Вазов\" и \"Гоце Делчев\".  Справка на ДУМА показа, че средно на година общината продава по 100 общински апартамента. В същото време нови сгради не се строят. Докато в края на 90-те години общинските жилища са били 120 000, сега техният брой е едва 9000, а чакащите са повече.  Един от начините общината да придобие нови апартаменти е чрез учредяване на право на строеж върху общинска земя на частен инвеститор срещу обезщетение. За тази година кметството ще предостави 35 такива имота за застрояване, показва програмата за управление. Общината също така планира да продаде други 78 свои имота.  Около 10 млн. лева ще бъдат отделени за отчуждаване на земи. Приоритетно ще бъдат купени терени за разширяването на метрото, за тунела под бул. \"Цар Борис III\", за кръгово кръстовище на бул. \"Св. Кл. Охридски и \"Андрей Ляпчев\", за Източната тангента, за разширението на \"Ломско шосе\" и пробиви. ", "date": "2019.02.04", "title": "Над 400 общински жилища в София на тезгяха"}
{"url": "https://duma.bg/nad-1400-uchilishta-sa-v-gripna-vakantsiya-n184532", "text": "Над 1400 училища в страната и днес са в грипна ваканция.  Няма учебни занятия в 267 училища в София-град, в 194 училища - в област Пловдив, в 111 - в област Благоевград, в 122 - в област Варна, в 105 - в област Плевен, и само в 4 - в област Кюстендил. Продължава грипната ваканция за учениците от 83 училища в област Велико Търново, както и от 31 учебни заведения в област Габрово и от 52 в област Търговище. В 70 училища в област Русе, в 66 - в област Сливен, в 63 - в област Стара Загора, в 59 - в област Разград, в 61 - в област Монтана, и в 54 - в област Хасково, също не се провежда учебен процес. Учениците от 43 училища в област Враца, от 43 - в област Ловеч, от 23 - в област Видин, и 11 училища - в София-област, също не се провеждат учебни занятия. Не се учи и в две училища в област Силистра.", "date": "2019.02.04", "title": "Над 1400 училища са в грипна ваканция"}
{"url": "https://duma.bg/toplo-za-fevruari-slantseto-se-krie-n184530", "text": "Топло, но облачно ще бъде времето днес. Температурите ще останат по-високи от средните за февруари - максималните ще са между 12 и 17 градуса. Слънцето обаче ще се крие зад облаци, над Западна България облачността ще е значителна. В Дунавската равнина ще духа слаб запад-северозападен вятър.  Над Черноморието ще преобладава слънчево време с разкъсана средна и висока облачност. В следобедните часове ще духа слаб югоизточен вятър. Максимални температури на въздуха: 11°-16°. Температурата на морската вода е 6-7°. Вълнението на морето ще бъде 2-3 бала. Над планините ще има разкъсана облачност, значителна над Рило-Родопската област. Ще духа слаб, по високите части умерен югоизточен вятър. Максимална температура на височина 1200 метра около 9°, на 2000 метра – около 4°.", "date": "2019.02.04", "title": "Топло за февруари, слънцето се крие"}
{"url": "https://duma.bg/gerb-promenyat-izborniya-kodeks-za-sluzhebna-pobeda-n184522", "text": "Депутатката от ГЕРБ Анна Александрова тихомълком е внесла в НС нови промени в Изборния кодекс, които могат да осигурят служебна победа на предстоящите избори, предупреди главният юрист на БСП Аглика Виденова. Повечето текстове са в разрез с всички конституционни права на гражданите. Част от тях засягат обжалването на изборни резултати и сигнали за изборни нарушения, като например решенията на ЦИК да се обжалват пред административните съдилища по местонахождения на ОИК/РИК. Тези съдилища обаче реално са зависими от местната власт, смята юристът и припомня за скандалните случаи с обжалвани изборни резултати в Галиче и Беден. Според друга поправка решенията на СИК, РИК, ОИК И ЦИК ще се вземат вече не с квалифицирано мнозинство от 2/3 от членовете, а с обикновено. Съставът на комисиите е на квотен принцип според броя на депутатите от парламентарно представените партии. И понеже ГЕРБ имат около 50% от представителите в комисиите, решенията с обикновено мнозинство винаги ще са в тяхна полза. ГЕРБ се канят и да отменят втора инстанция в административния процес при обжалване на изборните резултати. Ако съдът отмени решение на ОИК или РИК и обяви изборен процес за незаконен, няма да има нови частични избори. Ще се изисква ново решение на ОИК за резултатите, което няма как да е базирано на различни от първоначалните протоколи, дори те да са обявени за фалшиви. На фона на растящата миграция ГЕРБ продължават да не правят стъпки за актуализация на избирателните списъци. Управляващите умишлено поддържат \"мъртви души\" в избирателните списъци, алармира Виденова. Голяма е разликата в данните за населението на НСИ и ГРАО. Според НСИ сме под 7 милиона души, а според ГРАО - над 8,3 милиона. Не е ясно колко души се водят по постоянeн и настоящ адрес и дали починалите са извадени от избирателните списъци. Според ГРАО 480 000 души у нас не живеят на постоянен адрес. \"Този, който печели изборите, обикновено ги печели с 1 милион гласа. Тези почти половин милион, които са неясни, са сериозен въпрос\", смята юристът на левицата. Над 2,4 милиона български граждани живеят и работят в чужбина, сочат данни за 2018 г. на Министерството на външните работи, публикувани от българоезичния сайт Eurochicago.com. На същото запитване на изданието през 2011 г. МВнР е докладвало, че сънародниците ни по света са малко над 2 милиона души. Това означава, че за 7 години емигрантите ни са се увеличили с над 400 000 души. Най-голяма е българската диаспора в Германия, която за 7 години се е увеличила над пет пъти и вече наброява 416 000 души. Българските граждани в Турция са 350 хиляди, в САЩ и Гърция живеят по около 300 000 наши сънародници, в Испания са 250 хиляди, във Великобритания - 200 хиляди, в Италия - 120 хиляди, в Канада - 70 хиляди, във Франция - 80 хиляди. Според данните само сънародниците ни в Турция са намалели - със 150 хиляди за седемте години, а в останалите страни по света се увеличила.", "date": "2019.02.04", "title": "ГЕРБ променят Изборния кодекс за служебна победа"}
{"url": "https://duma.bg/mihail-belchev-be-udostoen-s-orden-stara-planina-n184536", "text": "Най-високото държавно отличие - орден \"Стара планира\" първа степен получи на церемония в президентството поетът, композитор и певец Михаил Белчев.  С ордени „Св. св. Кирил и Методий“ бяха удостоени актьорът Владимир Пенев, театралният и телевизионен режисьор Бина Харалампиева, и утвърденият учен и преподавател академик Минчо Хаджийски.", "date": "2019.02.04", "title": "Михаил Белчев бе удостоен с орден \"Стара планина\""}
{"url": "https://duma.bg/osem-signala-za-narusheniya-sa-podadeni-za-antichna-serdika-n184535", "text": "По време на изпълнението на проекта за Антична Сердика са подадени осем сигнала за нарушения, разкри зам.-министърът на регионалното развитие Деница Николова пред БНР. Думите й противоречат на казаното преди дни от министър Петя Аврамова, която твърдеше, че в МРРБ няма нарушения по проекта за Ларгото.  Николова уточни, че повечето сигнали са били свързани с провеждането на обществените поръчки. По думите й - където е нужно са били наложени санкции. Що се отнася до изпълнението на проекта като цяло, сигнали досега по темата не е имало.  Николова допълни, че все още не е получила искане от Прокуратурата да предостави документацията по случая. Проектът е отчетен в срок спрямо датата на сключване на договор за безвъзмездна финансова помощ. МРРБ обаче няма възможност да провери до каква степен документите, които са им представени, са антидатирани. В министерството, допълни зам.-министърът, не са имали съмнения към момента, към който са получавани.  След като избухна скандалът \"Ало, Банов\" в МРРБ започнали проверка за цялостния процес на изпълнение на проекта за Ларгото, допълни Деница Николова.", "date": "2019.02.04", "title": "Осем сигнала за нарушения са подадени за Антична Сердика"}
{"url": "https://duma.bg/manolova-otnovo-nastoya-toplofikatsiya-da-dava-otchet-kak-harchi-parite-na-stolichani-n184538", "text": "Столичният общински съвет да накара \"Топлофикация\" да информира жителите на София как харчи парите им. За това настоя омбудсманът Мая Манолова, която се яви заседание в столичния Административен съд по подадената от нея жалба срещу решение на изпълнителния директор на \"Топлофикация София\" ЕАД, предаде Дарик. В края на 2016 г. Манолова поиска отговор на десет въпроса по Закона за достъп до обществена информация, свързани с юрисконсултските възнаграждения, които дружеството събира от своите длъжници. Общественият защитник се обяви срещу тази практика, тъй като заплатите на юристите са включени в цената на топлинната енергия, одобрена от КЕВР. Според омбудсмана над 15 млн. лева е събрала \"Топлофикация София\" от потребителите в столицата само през 2015 година чрез започнатите дела срещу 21 хиляди столичани. Пред журналисти в Административния съд Маноилова каза: \"За втори път влизаме в тази съдебна сага. Първата ни отне три години - да накараме \"Топлофикация\" да информира столичани за какво е похарчила близо 15 млн. лева, събрани от клиентите на дружеството във вид на юристконсултски възнаграждения. Спечелихме първите съдебни битки, но \"Топлофикация\" не се съобрази с указанията на съда. Продължавам да се питам какво имат да крият и защо не представят публично поисканата информация, която се отнася до събрани от гражданите на столицата суми. Въпросът е и принципен за това следва ли \"Топлофикация\" да информира столичани - своите собственици и началници, как харчи техните пари? И мисля, че отговорът е еднозначен - да\".  Това е ново ръководство, което пое пред мен ангажимент, че ще представи тази информация, но не удържа на думата си и отново скри важна за хората информация. Тоест ръководствата се сменят, но начинът на управление остава същият, коментира националният омбудсман.", "date": "2019.02.04", "title": "Манолова отново настоя \"Топлофикация\" да дава отчет как харчи парите на столичани"}
{"url": "https://duma.bg/ikonomikata-ni-28-industriya-5-zemedelie-i-67-uslugi-n184510", "text": "Общата структура на икономиката на страната е е 67% услуги, 28% индустрия и 5% селско стопанство, става ясно от публикация на Петър Ганев от Института за пазарна икономика. През изминалата седмица НСИ публикува данните за регионалния брутен вътрешен продукт (БВП) за 2017 г. И през 2017 г., например, София е далеч напред с БВП на човек от населението в размер на 30 295 лв., а на последно място е Силистра с едва 6687 лв. Индустриалните области са Стара Загора, Софийска област, Враца и Габрово. Това са единствените области, в който индустрията е отговорна за поне половината от брутната добавена стойност на цялата област - 66% в Стара Загора, 61% в Софийска област и по около 50% във Враца и Габрово. Абсолютно същите области са на първите четири места по размер на добавената стойност, при това в същия ред - 9985 лв. в Стара Загора, 8177 лв. в Софийска област, 5305 лв. в Габрово и 5300 лв. във Враца. Области на услугите - столицата София, Варна и Бургас. София е с чувствително най-висока добавена стойност в услугите - 22 575 лв. на човек, и цели 86% дял на услугите в добавената стойност на областта. След това е област Варна, където делът на услугите в добавената стойност е 69%, а добавената стойност на услугите е над 8320 лв. на човек. В Бургас делът на добавената стойност на услугите е 64% и 6790 лв. Определянето на аграрните области е може би най-трудно, тъй като са повече и относително бедни. С най-високите дялове на селското стопанство спрямо всички останали области в страната са Силистра - 23%, Видин - 18%, Монтана - 16%, Разград - 16%, Добрич - 16%, Кърджали - 15%, Търговище - 14%, Шумен - 13%, и Ямбол - 13%. В тези области и добавената стойност на селското стопанство на човек от населението е най-висока - в рамките на 1000-1300 лв. на човек. Областите, където селското стопанство заема над 10% в добавената стойност, се нареждат на дъното по богатство - имат категорично най-нисък БВП на човек от населението. Това е така, тъй като добавената стойност в земеделието остава много ниска, пише Ганев.", "date": "2019.02.04", "title": "Икономиката ни - 28% индустрия, 5% земеделие и 67% услуги"}
{"url": "https://duma.bg/reka-chaya-zaplashva-da-zalee-katunitsa-n184540", "text": "Подпорната стена на река Чая в района на село Катуница е поддала и има сериозна опасност водата да залее населеното място. За това алармира кметът на Садово Димитър Здравков пред радио \"Фокус\". Още в петък е изпратена комисия от „Напоителни системи“ ЕАД и Басейнова дирекция „Източнобеломорски район“, която да обходи района и да направи оценка на състоянието на съоръжението. Вероятно областният управител на област Пловдив ще издаде заповед, с която ще се даде възможност да се работи вътре в реката с цел стената да не падне изцяло, добави Здравков. Има опасност, ако стената поддаде, тя да залее къщите в селото, които се намират на 60 метра от реката. Там се намира и старото земеделско училище, предупреди кметът. В годините назад, преди около 100 години, селото е заливано от реката. Опасността е реална, изхождайки от това, че над Чепеларе и Пампорово има сняг и според прогнозата за времето ще има затопляне и ще започне снеготопене, посочи Здравков. По думите му общинската администрация е подала сигнал до съответните институции. Има реакция от институциите и се надяваме, че в най-скоро време ще започне работата и няма да се стигне до кризисен момент, отбеляза кметът на Садово. Според него трябва да се измести реката навътре в собственото си корито и оттам нататък машините да възстановят подпорната стена, доколкото е възможно, да се натрупат скални маси, които да не позволяват реката да обрушва брега. Здравков каза още, че в момента Общината разполага с един автомобил, с който се обхожда поречието на реката, като предстои закупуването на още един.", "date": "2019.02.04", "title": "Река Чая заплашва да залее Катуница"}
{"url": "https://duma.bg/ninova-obsadi-s-koalitsionniya-savet-na-bsp-za-balgariya-platformata-za-evrovota-n184542", "text": "Корнелия Нинова събра коалиционния съвет на \"БСП за България\". Партньорите обсъдиха предизборната платформа за европейските избори и подготовката на партиите за тях, в това число предизборните щабове по места и членове на секционни комисии, застъпници и наблюдатели. Приет е и график: в момента се провеждат събрания и се издигат кандидатури в БСП, в срок до 15 март 2019 г. НС на БСП определя водача на листата на БСП (БСП и коалиция) за членове на ЕП; в срок до 22 март 2019г. ИБ на НС  на БСП събира поименните предложения за кандидатите на партньорите от коалиционната и гражданската квота, които се обсъждат от Политическия съвет на БСП за България; в срок до 7 април 2019г. предлага проект на листа на БСП (БСП и коалиция) за членове на ЕП, която НС на БСП подрежда и утвърждава; в срок до 23 април 2019г. (не по-късно от 32 дни преди изборния ден) НС на БСП, в съответствие с Изборния кодекс, регистрира листата на БСП (БСП и коалиция) в ЦИК.  Ние първи излизаме с платформа за тези избори. Традиционно в българската политика това се подценява. Трябва да се опитаме да променим тази практика. Първо да стои въпросът- какво поведение ще имат нашите представители, а след това- кои ще бъдат те. Със създаването на интриги и напрежение около реденето на листата, нашите опоненти отклоняват вниманието от същественото- какви политики ще отстояваме. Важно е да пазим интересите на българите и да работим за промяната в Европа, която ще гарантира бъдещето й като единен съюз, в интерес на европейските граждани, а не на монополи и бюрократи, заяви Нинова.", "date": "2019.02.04", "title": "Нинова обсъди с коалиционния съвет на \"БСП за България\" платформата за евровота"}
{"url": "https://duma.bg/despodov-izbra-%E2%84%9632-n184471", "text": "Кирил Десподов бе представен официално пред медиите в Каляри. Рекордният трансфер за българин от български клуб избра да играе с №32. Феновете на ЦСКА-Сф видяха в номера посвещение към лелеяната от привържениците вече повече от десетилетие 32-ра титла. \"Избрах №32, защото като малък играех с този номер - на 13-годишна възраст. Надявам да отбележа много голове за Каляри. Ще се раздавам на максимум за фланелката, ще си оставя сърцето на терена и няма да ги разочаровам\", заяви Десподов. Той призна, че от малък се е вълнувал от италианското първенство и с трансфера е сбъднал мечта от детските си години. \"Изобщо не се замислих за секунда дали да приема. Знам, че Каляри е отбор с традиции и история. За два дни е трудно да разбереш дали си готов или не. Започнах да навлизам в нещата. Виждам, че физиката е на сериозно ниво тук. Момчетата са много здрави. Аз съм готов, когато треньорът реши, ще влезна в игра. Надявам се да играя още в понеделник (довечера новият му тим посреща Аталанта в последния мач от 22-рия кръг в Серия А), заяви Футболист №1 на България за 2018 г. \"Имам изграден стил. Харесва ми да играя в атака, имам бързина. Не искам да казвам, че приличам на някой, тъй като съм аз. Знам какво ме очаква, знам италианския футбол и ще искам възможно най-бързо да се адаптирам и да вляза в играта. Имам голове и с глава, но предпочитам да бележа с крака. Изпълнявам добри преки свободни удари също така. Харесвам изключително много Франческо Тоти, но неговият стил не е като моя. Моят стил е като на Кристиано Роналдо, който ми е любимият футболист. Стремя се да играя по този начин”, обяви Десподов. „Разговарях с треньора Роландо Маран още на първата тренировка. Той ми обясни, че ще иска да играя като нападател. Обясни ми също така, че тук има много тактика и ще работим усилено. Имаме време да работим и да се опознаем добре. Христо Стоичков ми беше първият треньор в професионалния футбол. Той ме взе, когато бях на 15 години. За мен бе огромна чест да говоря с такъв невероятен човек и мотиватор. Той ми казваше, че няма малки и големи, а има можещи и неможещи. Радвам се, че той ми даде пътя да тръгна нагоре.  Радвам се, че съм първият българин в Каляри. Това е голяма отговорност. Мисля, че ще покажа, че българите заслужаваме да играем в Серия \"А\", призна той и се закани да положи усилия да научи бързо италиански, за да се разбира добре с играчите и треньора. Авторитетният ливърпулски вестник Liverpool Echo пък обяви, че местният Евъртън е бил близо до привличането на Десподов. Според медията обаче Десподов бил играч на руския гранд ЦСКА М, за който отбелязал 21 гола само за 22 мача (Головете на нападателя с червения екип са 10). Той има средно по 11,54 спечелени отигравания в атака, което е 50% успеваемост. Той е активен нападател и изглежда ще бъде ключов футболист в Серия А\", отбелязва изданието и изразява съжаление, че след като е подписал договор за 5 години, няма скоро да заиграе в Англия.", "date": "2019.02.04", "title": "Десподов избра №32"}
{"url": "https://duma.bg/datata-n184483", "text": "СВЕТОВЕН ДЕН ЗА БОРБА С РАКА. Решение за отбелязването му се съдържа в Парижката харта срещу рака, приета на 4 февруари 2000 г. по време на Първата световна среща за борба с рака в новото хилядолетие. 1815 - РАЖДА СЕ ЙОСИП ЮРАЙ ЩРОСМАЙЕР, ХЪРВАТСКИ ЕПИСКОП И ПОЛИТИЧЕСКИ ДЕЕЦ (УМИРА 1905 Г.). Доктор по богословие и философски науки, член на Българското книжовно дружество (дн. БАН) (1884). Издава сборника \"Български народни песни\" на братя Миладинови. 1855 - В ХАСКОВО СЕ РАЖДА АСЕН ЗЛАТАРОВ, УЧЕН (УМИРА 1936 Г.). Завършва образованието си в Женева, специализира в Мюнхен. Основоположник на биохимията у нас. Изследва състава, калоричността и начина на приготвяне на храните от българската национална кухня. Професор в СУ, председател на Съюза на химиците в България. 1872 - РАЖДА СЕ ГОЦЕ ДЕЛЧЕВ, РЕВОЛЮЦИОНЕР (УМИРА 1903 Г.). Идеолог и организатор на ВМОРО. По примера на Левски изгражда мрежа от революционни комитети. Създава четническия институт на ВМОРО в Княжество България. Загива в сражение с турски аскер. 1894 - УМИРА АДОЛФ САКС, БЕЛГИЙСКИ ИЗОБРЕТАТЕЛ (Р. 1814 Г.). Майстор на музикални инструменти. Има редица изобретения, свързани с тях, но най-голямото му постижение, с което остава в историята, е инструментът, носещ неговото име - саксофонът. Той е патентован през 1846 г. С времето придобива известност и през 1867 г. Адолф Сакс получава преподавателско място в Парижката консерватория. Продължава да прави нови инструменти до края на живота си. 1934 - РАЖДА СЕ ПЕТЪР ЧЕРНЕВ, АКТЬОР (УМИРА 1993 Г.). Играе във филмите \"Русият и Гугутката\" (Русият), \"С пагоните на дявола\" (Калинов), \"На всеки километър\" (на снимката вдясно, заедно с Григор Вачков), \"С особено мнение\", \"Дъщерите на началника\", \"На живот и смърт\", \"Синята безпределност\", \"Изгори, за да светиш\", \"Тайфуни с нежни имена\", \"По дирята на безследно изчезналите\", \"Капитан Петко войвода\", \"Ударът\", \"Завъртете всички сфери\", \"Денят не си личи по заранта\" (Емил Боев) и др. 1997 - БСП СЕ ОТКАЗВА ОТ МАНДАТА ЗА СЪСТАВЯНЕ НА ПРАВИТЕЛСТВО. На тази дата излъченият от социалистите за премиер Николай Добрев, който на 28 януари с.г. получава мандат за съставяне на ново правителство, и тогавашният лидер на БСП Георги Първанов се срещат с президента Петър Стоянов, за да заявят отказа на БСП да състави кабинет. Подписано е споразумение между политическите сили за предсрочни парламентарни избори през април 1997 г. 2006 - УМИРА ПАВЕЛ МАТЕВ, ПОЕТ (Р. 1924 Г.). Публикува от 1946 г. Автор е на десетки стихосбирки, сред които \"Време, родина, любов\", \"Внезапни паузи\", \"Сърдечни затишия\", \"Ти сън ли си. Любовна лирика\" и др. Негови стихове са текстове на шлагери на любовната естрадна песен.", "date": "2019.02.04", "title": "Датата"}
{"url": "https://duma.bg/rezultati-n184468", "text": "Славия - Ордабаси (Каз) 1:1 0:1 Фонтанело (74) 1:1 Чунчуков (77-д.); Верея - Хасково 4:2 0:1 Иванов (7) 1:1 Радванович (37) 3:1 Василиевич (42 и 51) 4:1 Станчев (62) 4:2 Атанасов (71); Септември - Земун (Сър) 0:2 0:1 Подунавац (71) 0:2 Маркаич (79); ЦСКА-Сф - Динамо Киев (Укр) 0:3 0:1 В. Циганков (3) 0:2 Вербич (35) 0:3 Андреевски (88); Левски - Урал (Рус) 1:2 0:2 Панюков (3 и 9) 1:2 Костов (51); Лудогорец - Цървена звезда (Сър) 1:3 0:1 Бен (33) 0:2 Боаки (43) 1:2 Вандерсон (54) 1:2 Павков (72); Славия - Рубин Казан-2 (Рус) 0:2 0:1 Зиганшин (72) 0:2 Н. Циганков (75); Ботев Пд - Криля Советов (Рус) 0:1 Вучиевич (81 Футбол по Диема спорт 2 22.00 Уест Хем - Ливърпул по Макс спорт 3 20.00 Фрозиноне - Лацио 22.00 Каляри - Аталанта по Макс спорт 4 22.00 Райо Валекано - Леганес по Диема спорт Тенис 12.00 \"София оупън\" по БНТ 3 Сноуборд 22.00 СП в Парк Сити (паралелен гигантски слалом) по Диема спорт 2 Волейбол 18.30 Монтана - Добруджа по Евроспорт 1 Ски 13.15 СП в Оре (спускане, тренировка, жени) Снукър 20.55 Уърлд Гран При в Престън по Евроспорт 2 Колоездене на писта 22.00 6 дни на Копенхаген", "date": "2019.02.04", "title": "Резултати"}
{"url": "https://duma.bg/kosmicheski-gluposti-nalivat-v-glavite-ni-n184484", "text": "Само преди десетина дни влязох в словесна схватка във фейсбук с племенницата си по въпроса за ползата от ваксините изобщо и в частност против грипа, който вече настъпваше у нас. Ани беше цитирала доцент ли, професор ли - Чорбанов, който \"научно\" доказваше, че няма файда от боцкането. Не е единствен: и в интернет е пълно с все \"компетентни\" твърдения от рода на: \"...все повече доказателства показват защо хората не трябва да се ваксинират\"... И българинът упорито не се ваксинира: къде поради липса на пари, но най-вече заради внушенията на разни Чорбановци. Според публикуваните статистики, у нас се ваксинират против грип около 2-3% от населението. И понеже в случая не може да бъда заподозрян в злорадство, ще споделя, че 14-годишната дъщеря на Ани, Моника, вече седмица не може да се оправи от тежкия грип с висока температура и остра кашлица. Естествено, Моника не е била ваксинирана. Информационният океан, в който се давим, предлага стотици примери за лековерието, с което мнозина приемат за чиста монета невъобразими фантасмагории. При това става дума не за фейсбуци и гугъли, а за онова, което най-общо се нарича медии, при това \"сериозни\". Преди десетина дни попаднах на обширно интервю в централен всекидневник, в което интервюираният Стойчо Керев уверява, че \"космичен код има в кръвта на българите\", че \"мистерията на света е заключена в кръвта на българите\", че с тяхната теория, че сме номадски народ, дошъл отнякъде, Шафарик и Иречек имат много здраве от Стойчо.  Споделих с мои близки какво умопобъркващо интервю е дал някой си Керев в иначе сериозен вестник. Подскочиха: \"Как, не знаеш кой е Стойчо Керев, та той води ежеседмично предаване по... БНТ!\". И то било страшно интересно, научавали невероятни неща. Нещата са толкова невероятни, колкото \"нови\" са писанията на един специализиран вестник за това, че филмът с разходката на Армстронг по повърхността на Луната е сниман в пустинята Невада (\"вижте как при липса на атмосфера знамето се вее\"), че сриването на кулите близнаци в Ню Йорк е дело на световния ционизъм, а козните на тайното \"световно правителство\" предвиждат опразване на територията на България от българи, че нас ни управляват извънземни гущероподобни: общо взето \"факти\" и разкрития\", които се дъвчеха по разни сензационни издания на Запад преди 20-25 години. Впрочем, и Керев, отговаряйки на въпроса \"имало ли е въобще такъв полет\", се позовава на думите на известна гадателка, че на \"Луната има други същества, които не ни допускат там\". Моите близки няма да ми гонят карез, че така подигравателно съм се отнесъл към телевизионния им любимец Керев. По-същественият въпрос е как по обществената, националната телевизия може да вървят такива шарлатански предавания. И ги харесват, и им вярват не само бабите, дето оставят под черджето пари и злато за телефонните измамници. Не се съмнявам, че отговорът на Коко Каменаров би бил \"хората имат различни вкусове, трябва да се съобразяваме и задоволяваме\". (Е, напоследък не задоволиха интереса на зрителите към едни изявления на президента Радев, сигурно не им е харесал цветът на вратовръзката му). Тръгнах от ваксините, естествено е да стигна до чалгата. Със сигурност срещу нея няма ваксина. Установявам, че има поне 4-5 чалгаджийски телеканала. Уж различни канали, уж различни изпълнители, а си върви все една и съща, условно да я наречем, мелодия. И по един и същ начин се тресат цици и се въртят задници, джуки като плондири, татуировки като на елитен футболист. Ако се съди по публиката, нейните реакции и многобройност, това са вероятно най-гледаните телевизии. Защото публиката - деца, юноши и младежи - само дето не са полазили по сцената, със светнали очи тактуват, пляскат и пригласят на изпълнителите, дори ги заглушават. И те си знаят, не се престарават, само подават ритъма, пляскайки с ръце и подвиквайки: \"Хайде, всички!\" Да ме извини читателят, доброволно си признавам, че съм старомоден. Не искам да повярвам, че Луи Пастьор и последователите му са си губили времето да създават ваксини, благодарение на които такива смъртоносни епидемии като чумата, холерата, едрата шарка вече не косят милиони животи. Не приемам Стойчо Керев да се ровичка из кръвта ми в търсене на космичен код, не искам внукът ми да припява с блеснали очи: \"Представи си ти и аз и бате Бойко между нас\".  ***  След като този текст бе написан, се появиха нови информации за трескавата просветителска дейност на Стойчо Керев. По БНТ 2 тръгнало ново негово предаване - \"Новото познание\". Наред с всички други зашеметяващи разкрития в първия му брой било и следното:\"Душата има обла или по точно овална форма и свой цвят. За чиста и възвишена душа той е чисто бял със златисти отенъци\". Иди, че оспорвай! Моята се оказа четвъртита, по-скоро квадратна и кафявочерна, защото съм си позволявал да поставям под съмнение божествените откровения на Стойчо. Той е изтъкнат телевизионен водещ, а не някаква даскалица, дето я разнасяха, че отваряла очите на питомците си за вероятността човек да не е стъпвал на Луната. И още нещо: преди дни Световната здравна организация публикува списък на най-големите здравни заплахи за човечеството за 2019 г. - ебола, СПИН, грипни пандемии и НЕЖЕЛАНИЕТО ЗА ВАКСИНАЦИЯ, популярно като антиваксърство. Вече чувам гласове: \"Абе, тия от СЗО ли ще ни учат! Гадни агенти на световните фармацевтични компании!\"", "date": "2019.02.04", "title": "Космически глупости наливат в главите ни"}
{"url": "https://duma.bg/pernik-e-s-prosrocheni-zadalzheniya-ot-125-miliona-leva-n184518", "text": "Просрочените задължения на община Перник към края на 2018 г. са 12 556 077 лева. Детайлната разбивка показва, че по текущи разходи задълженията са над 9,5 млн. лева, по заеми - близо 2,8 млн., а по капиталови разходи - 272 000 лева. Данните са от писмен отговор на министър Владислав Горанов на въпрос на депутата от левицата Станислав Владимиров за финансовото състояние на община Перник. Според справката 130 290 лева от просрочените задължения са държавни, а 9 694 500 - местни.  От отчета за касовото изпълнение на бюджета и на сметките за средствата от ЕС става ясно, че приходите на Перник са 21 475 612 лв., а 15 338 лв. са средства от Брюксел. В отговора се уточнява, че показателите за финансовото състояние на общините се изчисляват след събиране на необходимата информация от окончателните годишни отчети за касовото изпълнение и оборотните ведомости на общините за 2018 г.", "date": "2019.02.04", "title": "Перник е с просрочени задължения от 12,5 милиона лева"}
{"url": "https://duma.bg/sredstva-ot-tsigari-i-alkohol-da-vlizat-v-nzok-predlaga-upravitelyat-y-n184514", "text": "В България се пушат около 3 млн. цигари на ден, по 1 лев да има в една кутия, по 50 ст. да има, това са 1,5 млн. лв. на ден допълнителни средства в НЗОК, което прави около 500 млн. лв. на година, само от цигарите. Това коментира управителят на НЗОК д-р Дечо Дечев. Според него, ако с 50 ст. поскъпне кутия и парите отиват във фонда, ще се получи сума, която е по-голяма от парите, които НЗОК дава за цялата доболнична помощ. Според Дечев генералният проблем на здравната системата е, че има несъвпадение между здравния пакет и средствата, с които трябва да се плати той. За 2019 г. първичната извънболнична помощ ще бъде с около 18 млн. лв. повече, специализираната - с 20 млн. лв., а болничната - със 180 млн. лв. повече спрямо 2018 г., каза Дечев. \"Но тези средства не позволяват всеки, който има нужда от направление, да го получи, защото не е възможно да удовлетворим всяко искане на пациент - да отиде да се прегледа при кардиолог, при уролог, при невролог и т.н. и за това да получи направление\", коментира управителят на НЗОК.  Според него българското общество не е готово да дава повече пари за здравеопазване. \"Обществото няма против да дава милиарди за лотарийни билети например, но не иска да дава за здраве по някаква причина\", коментира Дечев.", "date": "2019.02.04", "title": " Средства от цигари и алкохол да влизат в НЗОК, предлага управителят й"}
{"url": "https://duma.bg/bolnitsata-v-ovcha-kupel-e-na-zaguba-sas-151-hil-leva-n184515", "text": "Националната специализирана болница за физикална терапия и рехабилитация в \"Овча купел\" е на  загуба със 151 хил. лв., сочат данни от независимия годишен финансов отчет за 2017 г. Това съобщи здравният министър Кирил Ананиев в отговор на депутатско питане. Общо приходите в края на 2017 г. са 1 677 хил. лв., а разходите достигат 1 828 хил. лв. Записаният капитал към 31 декември 2017 г. е 89 хил. лв. и е намален спрямо 2016 г. с 454 хил. лв. съгласно Решение на Министерския съвет от 2017 г.  По данни от представения предварителен индивидуален годишен финансов отчет за 2018 г. лечебното заведение отчита 1 703 хил. лв. приходи и 1 866 хил. лв. разходи. Приходите са с 26 хил. лв. повече от предходната година. Ръководството на МЗ активно работи в посока стабилизиране на финансовото състояние на лечебните заведения и осигуряване на качествена здравна услуга на населението, увери Ананиев. От парламентарната трибуна Ананиев обеща, че цената на неврологичната клинична пътека, по която работят масово общинските болници, ще бъде възстановена. Припомняме, че през т.г. тя е 300 лв. По думите на Ананиев отново ще стане 500 лв., както бе през м.г.", "date": "2019.02.04", "title": " Болницата в \"Овча купел\" е на загуба със 151 хил. лева"}
{"url": "https://duma.bg/zatvoriha-zabavachka-na-6-godini-zaradi-tech-n184516", "text": "Сградата на детска градина във Варна, която бе построена едва преди шест години, бе затворена заради теч. В новопостроения корпус на \"Калина Малина\" се появили пукнатини по стените и мухъл, а част от мазилката паднала. За това сигнализирали родители. Новата сграда била изграден след публично-частното партньорство между общината и пловдивската фирма \"Стоянстрой\". Скоро обаче по сградата се появили дефекти. Това е същата фирма, която изградила и училище \"Васил Левски\" в града, което бе затворено преди 2 години заради конструктивни проблеми. От общината обясниха, че основният проблем в градината са течовете от покрива, които образуват мухъл по стените в стаите. Вече има и отлепени фаянсови плочки в сервизните помещения. От своя страна, фирмата изпълнител посочи, че докато сградата е била в гаранция, са били направени всички ремонти. Според общината обаче строителят не е предприел необходимите мерки и по тази причина срещу него е заведено дело. Община Варна вече е разпоредила ремонт на новия корпус на детската градина. Ще бъде извършена и конструктивна експертиза, която да установи дали сградата не е опасна.", "date": "2019.02.04", "title": "Затвориха забавачка на 6 години заради теч"}
{"url": "https://duma.bg/armeniya-blagodari-na-balgarski-spasiteli-ot-bchk-n184513", "text": "Посланикът на Армения у нас Армен Саргсян награди български спасители, участвали в спасителните дейности след разрушителното земетресение в арменския град Спитак през декември 1988 г. Той изказа благодарността на арменския народ за безценната помощ. На церемонията в зала \"Музейна\" на БЧК присъстваха и представители на други посолства, сред които и посланикът на Русия у нас Анатолий Макаров.   За почти напълно разрушения град Спитак заминават 16 спасители от ПСС към БЧК и 10 специално обучени кучета. Всеки ден те работят заедно по 14 часа без прекъсване.  Само за 10 дни (от 7 до 17 декември) България изпраща 7 самолета (5 на БЧК и 2 на СО \"Фармация\") с над 10 т хуманитарна помощ за пострадалото население - медикаменти, храни, дрехи, палатки, завивки и др. До 20 декември в обявената от БЧК банкова сметка постъпват колосалните 11 768 000 лв., а организацията предоставя 100 000 лв. собствени средства. БЧК купува и 300 български сглобяеми къщи, осигурява монтажници и ги транспортира до Армения, бе припомнено по време на церемонията. ", "date": "2019.02.04", "title": "   Армения благодари на български спасители от БЧК"}
{"url": "https://duma.bg/selo-obyavi-bedstveno-polozhenie-zaradi-most-n184517", "text": "Заради опасен мост село Момина клисура обяви частично бедствено положение. Мостът е единствената връзка до квартал \"Дунева махала\" в селото. То е кандидатствало за средства преди 6 години. \"Успяхме да сменим мостовата конструкция, но устоят се руши. Ако този процес продължи, има сериозен риск той да падне“, обяснява кметът на община Белово Костадин Варев. С цел недопускане на трагичен инцидент е забранено движението на моторни превозни средства по моста. По предварителни разчети за възстановяване устоя на моста ще са необходими над 200 хиляди лева. Поредно искане до Междуведомствената комисия по бедствия и аварии към МС, отправи и община Ямбол с молба да бъдат отпуснати средства за ремонт на основно мостово съоръжение на река Тунджа. Мостът пострада при наводненията през 2014 г. Така повече от 4 години след наводненията в индустриалната зона на Ямбол един от най-използваните пешеходни мостовете над река Тунджа продължава да е затворен. В основите на съоръжението има огромна дупка, която застрашава цялостната конструкция. Пари до момента не са отпуснати, а водата продължава да руши брега в основите на моста. Същевременно всеки ден през металните заграждения на моста прескачат десетки граждани, в противен случай трябва да обикалят повече от километър, за да отидат на работа.", "date": "2019.02.04", "title": "Село обяви бедствено положение заради мост"}
