{"url": "https://duma.bg/grafa-se-nadu-i-se-napuka-n193616", "text": "Само дни след официалния финал на скандалния ремонт по столичната улица \"Граф Игнатиев\" трамвайното трасе даде дефект. През уикенда настилката между релсите се надигна и плочите изскочиха. Това ядоса кметицата Йорданка Фандъкова и тя наложи глоба от 280 000 лева на изпълнителя \"Джи Пи Груп\". \"Ситуацията показва, че завишените изисквания и те не са достатъчни за това, което виждаме. Трябва да искаме не да са с едно, а с три висши образования\", възмути се тя.  Стана ясно и че регионалното министерство е санкционирало общината заради нередности с обществената поръчка. Над 780 000 лв. от извършените разходи няма да бъдат покрити по ОП \"Региони в растеж\" и парите ще са за сметка на общината. Очаква се да започне поредният ремонт на ремонта. Отделно 5% финансова корекция е наложена и върху договора за ремонта на зоната около катедралния храм \"Св. Александър Невски\". Така се оказва, че още около 900 000 лв. ще са загубите за кметството. Фандъкова обаче обжалва санкциите на МРРБ. Междувременно тя обяви, че отново ще глоби изпълнителя \"Джи Пи Груп\" с 280 000 лв. Освен това се задържат и половината от 640 000 лв. за времето на 8-годишната гаранция на обновената улица. Този път причината са надигнали се плочи на настилката точно до релсите при площад \"Славейков\". Експерти от кметството са установили нередности между линиите през почивните дни, а снимки с поредния гаф бяха разпространени в социалните мрежи. \"Всеки първолак знае, че точно под \"Графа\" минава прословутият разлом между Европа и Азия, известен в световната наука като Графигнатиевския\" и \"Това е фотошоп\", коментираха хората под снимката. Според инженерите обаче причина за нагъването било температурно разширение в зоната на напречните отводнители, които са монтирани директно до релсите. \"Вече не ме интересуват обясненията и оправданията на когото и да било, защото на тази обект работят огромни групи от специалисти и накрая продължават да се установяват дефекти\", коментира кметицата. Ироничен бе и коментарът на заместника й Дончо Барбалов. \"Проверих, че за температурното разширение се учи в 5 клас. Надявам се, че никой от проектанти и изпълнители не е бягал от час\", заяви той. Досега на изпълнителя бяха наложени глоби за 290 000 лв. от общината.", "date": "2019.06.11", "title": "\"Графа\" се наду и се напука"}
{"url": "https://duma.bg/darzhavata-se-skapa-n193631", "text": "Нека тъжното заглавие не ви учудва. На фона на това, което се случва в отечеството, дори определението е слабо. Има и още по-силни и по-правдоподобни. Но от уважение към невероятно храбрия ни издръжлив народ ще запазя мълчание. Тишина, от която обаче лъха тъга по сринатите илюзии, че въздесъщият преход ще донесе нормален живот за хората, които отдават труд и творчество за държавата си и тя трябва да им се отблагодарява подобаващо. И тъй като това изобщо не се случва, а само се лисва дебел пропаганден лак върху гнилоча, българинът с памет за вече не толкова близкото ни минало го избива на носталгия по СОЦА. Младите пък, които по това време са били единствено в мечтите на своите родители, се отдават на броене по абитуриентските празници. Дори не подозирайки, че след ликуването от прозорците на автомобилите и традиционните запои идва часът на истината. А тя за мнозина е обвита в мъглявина и твърде отдалечена от хубавите дрешки, фризури и мечти. Та дори по-бледнееща пред онзи пресилено многоцветен и натрапчиво жизнерадостен прайд на различните, който държавата много държи да премине без инциденти. Защото нали сме европейци и като такива трябва да бъдем толерантни. Само че държавата - доколкото я има, е единствено майка за слабо вълнуващите обществото ни неща. А иначе си е истинска мащеха за това, което искат, и е тежка болка и бреме за гражданите. Те не са съгласни от техния джоб да вадят пари с милиони за експерти на Световната банка, които дълбокомислено и с екологична отдаденост да ни препоръчват да изхвърляме печките на твърдо гориво. Те не са съгласни от продънения си джоб да плащат на монополиста \"Топлофикация\" при спряно парно за безумието \"сградна инсталация\". Те не са съгласни при закупен редовен билет с обозначени места за влака да лашкат децата им в други купета, защото електронната система на БДЖ била калпава. Те не са съгласни поради хаос в адресните регистрации първокласници да не могат да бъдат записани в близкото училище. Те не са съгласни да им подменят вота с манипулации. Те не са съгласни да им говорят за успехи и европейски похвали, когато парите на голяма част от пенсионерите не стигат за оскъдна прехрана. Те не са съгласни трудът им да е най-евтино зачетен в цяла Европа, а децата им да търсят препитание зад граница. Те не са съгласни с вилнеещата престъпност, с единствената активност на държавата при товаренето на гражданите с нови данъци и такси. Те не са съгласни с огромната и често корумпирана държавна бюрокрация. Те изобщо не са съгласни животът им да изтича без смисъл и само в борба за оцеляване. А в същото време да плащат прескъпи американски самолети, при това от стратегическия ни партньор. И едва ли се солидаризират с настъпателния подход на гражданина Плевнелиев, който ни заплашва с изолация и изпадане в лоша геостратегическа позиция, ако не приемем офертата от САЩ. Ами нали бившият президент има понятие от бизнес, в който водеща все пак е цената. Та нима Германия се просълзява от умиление, когато чуе за Русия? Пречи ли й това да отстоява своята позиция за доставката на руски евтин газ по \"Северен поток 2\" и, поне засега, да не проявява склонност към обвързване с по-скъпото шистово гориво от САЩ? Прави ли това Федералната република по-малко НАТО-вска държава и геостратегическа грешница? Ето такава ни е държавата. Всеки се спасява поединично, а общността никаква я няма. Може би пък на някои точно това им харесва. Защо ли?! ", "date": "2019.06.11", "title": "Държавата се скапа"}
{"url": "https://duma.bg/datata-n193632", "text": "ПРАЗНИК НА ИКОНОМИСТИТЕ В БЪЛГАРИЯ. Отбелязва се от 2005 г. с решение на Министерския съвет по повод 110-годишнината от създаването (1895) на първото икономическо дружество у нас. През 1990 г. то е преименувано на Съюз на икономистите в България. 1770 - ДЖЕЙМС КУК ОТКРИВА ГОЛЕМИЯ БАРИЕРЕН РИФ КРАЙ АВСТРАЛИЯ. Най-голямата коралова система в света, съставена от близо 3000 коралови рифа и 900 острова, е на възраст 18 милиона години. Дължината на рифа е 2500 км, а ширината му варира от 2 до 150 км. Обиталище e на 15 000 вида риби. Площта му обхваща 344 400 кв.км, което е повече от площта на Великобритания. Включен е в списъка на Световното наследство през 1981 г. Големият бариерен риф може да се види от Космоса и е най-големият жизнен обект на Земята. 1864 - РАЖДА СЕ РИХАРД ЩРАУС, НЕМСКИ КОМПОЗИТОР (УМИРА 1949 Г.). Главен диригент на Берлинската опера (1898-1918) и на Виенската опера (1919-1924). Симфоничните поеми и оперите са най-значимите му произведения. Творбите му се отличават с изящество, красота на мелодията, богатство на хармонията и оркестрацията. Сред най-известните му произведения са \"Макбет\", \"Дон Жуан\", \"Саломе\" и др. 1910 - РАЖДА СЕ ЖАК-ИВ КУСТО, ФРЕНСКИ ИЗСЛЕДОВАТЕЛ (УМИРА 1997 Г.). Океанограф, еколог, журналист, режисьор и фотограф. Известен като капитан Кусто или просто Жак Кусто. Член на Френската академия. Съизобретател (заедно с Емил Ганян през 1943 г.) на акваланга - апарат за дишане под вода, който подава на гмуркача въздух с налягане, изравнено с това на околната среда. Капитан на кораба \"Калипсо\", с който изследва соленоводния живот от 24 ноември 1951 г. до януари 1996 г. 1966 - ОСНОВАН Е СЪЮЗЪТ НА ЮРИСТИТЕ В БЪЛГАРИЯ. Организацията е правоприемник на Кооперативно дружество \"Дом на българските правници\", основано през 1925 г. 2005 - УМИРА ГЕНА ДИМИТРОВА, СВЕТОВНОИЗВЕСТНА ОПЕРНА ПЕВИЦА СОПРАН (Р. 1941 Г.). Неин учител е големият български оперен певец и педагог проф. Христо Бръмбаров. Специализира в известното оперно училище към \"La Skala\" в Милано. Пее на световните оперни сцени заедно с Хосе Карерас, Пласидо Доминго, Лучано Павароти и др. Печели престижни конкурси. Част е от поколението световноизвестни български певци, от което са Николай Гяуров, Борис Христов, Никола Гюзелев, Никола Николов, Димитър Узунов, Райна Кабаиванска. 2010 - ЗА ПЪРВИ ПЪТ АФРИКАНСКИЯТ КОНТИНЕНТ ПРИЕМА СВЕТОВНО ПЪРВЕНСТВО ПО ФУТБОЛ. Домакин е Република Южна Африка. Световен шампион става Испания. \"Златната топка\" - наградата за най-добър играч на първенството, печели уругвайският нападател Диего Форлан. Голмайстор е германският нападател Томас Мюлер (с пет гола и три асистенции). Испанският вратар Икер Касияс печели \"Златната ръкавица\" - наградата за най-добър вратар на първенството.", "date": "2019.06.11", "title": "Датата"}
{"url": "https://duma.bg/koe-e-chestno-n193634", "text": "На 24 октомври 2015 г. едно наше уважавано културно издание публикува \"Есе за честността\" на Георги Марков. В това есе прочетох: \"Честно е, когато искаш да пътуваш в чужбина...\" В общ текст Г. Марков е дал много дефиниции за честността. Аз избрах тази. Близо два месеца по-късно, на 11.12.2015 г., в интервю, качено на интернет страницата на Министерството на финансите, министърът на същото ведомство съобщава: \"Справедливост е класово понятие.\" Същият министър потвърждава тезата си през пролетта на 2017 г., когато по друг повод натъртва: \"Справедливостта е класово понятие и е недостижима.\" Развил се окончателно, на 23.05.2019 г. той отново е цитиран от медии да излага философските си схващания: \"Честност е класово понятие.\" Когато дефинираш едно понятие чрез друго, добре е поне определяемото да е съвсем ясно. Какво ли разбира финансовият министър под термина \"класа\"? Ако се ръководи от общоупотребимото схващане, че това е обществена група, обединена от еднакво отношение към средствата за производство (средствата и предметите на труда), вероятно допуска, че честността и справедливостта са продукт на принадлежността на тези средства към групата, която ги третира идентично. С други думи, ако собствеността към производствените средства е частна, една ще е представата за справедливост и честност; друга ще е, ако тази собственост е обществена, и трета - ако е държавна. Вероятно и кооперативната собственост ще притежава своя справедливост и честност, ако вървим по веригата на класовата идентичност на понятията. Оттук и предполагаемият извод, че честността и справедливостта нямат общочовешко и глобално значение, те са сурогат на проявлението на собствеността върху социалната принадлежност. Бедният е с едно чувство за справедливост, богатият - с друго; представата за честност у престъпник, завзел огромни активи и предприятия, е една, съвсем друга е тя у безработния специалист с две висши образования и с два чужди езика. За властника кражбата и корупцията са явления, за безвластния са престъпления; възприятията към един и същи факт от действителността са диаметрално противопоставими поради субективизма на класовото съзнание.   Министърът на финансите е млад човек, едва ли е учил марксизъм-ленинизъм. Но класовостта не е измислица нито на Маркс, Енгелс и Ленин, нито на Хегел преди тях. Класи винаги е имало заради неравенствата в обществата. Може някога да изчезнат, но аз няма да дочакам това време. Неравността между хората обаче не означава неравностойност между тях. Справедливостта е инструмент на правото, не на собствеността. Не стоят на една плоскост явления, родеещи се с коренно противоположни потребности и битие. Честността изисква равноправие, а не равенство между обществените групи с различно отношение към средствата за производство. Богатите и бедните не са равни, но трябва да бъдат равнопоставени. Класовата принадлежност не може да пречи на морала, той винаги е надкласов. Абсолютна справедливост и абсолютна несправедливост може да съществува само там, където няма държава. Тогава правото е на страната на силата; обществената група с повече физическа сила ще доминира над по-слабата - без значение дали това е честно. Ако справедливостта е принципно, изначално недостижима, както твърди финансовият министър, тогава държавата ще е напълно ненужна, а данъците ще представляват обикновен гнет, рекет над слабите от страна на силните. По-добре от мен го е казал Томас Хобс в \"Левиатан\" преди около четири века: \"Където няма държава, нищо не е несправедливо.\" Не зная към коя класа се причислява човек, който на 37 години напуска парламента по собствено желание, защото заплатата там била ниска. Щом на тази възраст имаш дързостта да даваш определения на тъй сложни явления, значи самочувствието ти граничи само с твоите лични постижения и качества.  Според Спиноза определението е отрицание (Determinatio est negatio). Приемем ли честността и справедливостта за еднакво недостижими поради своя класов характер, тогава трябва да се съгласим, че и държавата е класов продукт и като такава е съвсем самоопровергаваща се и социално непотребна. На мен повече ми харесва казаното от Георги Марков. Честно е да искаш да пътуваш в чужбина. Особено когато е безчестно да останеш в България - родината на избирателната, класова справедливост.", "date": "2019.06.11", "title": " Кое е честно?"}
{"url": "https://duma.bg/s-30-poskapva-pochivkata-na-chernomorieto-prez-avgust-n193625", "text": "Цените в туризма ще бъдат увеличени с 20% в края на следващия месец, а през август ще бъдат по-високи с 30%, отколкото са сега. Това стана ясно от думите на директора на Института за анализи и прогнози на информационната среда в туризма Румен Драганов пред БТВ вчера. По данни на института в момента седемдневна почивка на четиричленно семейство в България излиза средно 872 лв., в Турция - 992 лв., а в Гърция - 996 лв. Цените са близки, изтъкна Драганов. До края на годината ще имаме около 400 000 туристи повече от миналата, но и цените ще се повишат, прогнозира той. Според Драганов България предлага вече много добър туристически продукт, сравним с турския и гръцкия, като тази година се отварят няколко хотела у нас с турски мениджмънт.  Данните показват, че от началото на годината има над 140 хил. туристи повече, влезли в страната, отколкото през миналата. Малко под 13 млн. ще са чуждестранните посетители. влезли в страната. До края на годината ще имаме около 400 000 повече, добави той. \"За мен е странно, че акцентираме за спада по Черноморието, но не го сравняваме с феномена, който се случва, т. е. с това, че една част от туроператорите са загърбени от дигиталните технологии\", коментира Драганов. Спадове се очертават от руски и от германски туристи. По неговите думи едната причина е връщането на дестинации като Турция, Египет и Тунис, а другата - свалянето на самолетите Боинг 737 на земята, което води до недостатъчен капацитет за полети на туристи. Най-много туристи у нас идват от Румъния, следвани от Германия, Турция, Гърция и Полша.  Зоните за къпане в България в отлично състояние са 50 на брой. Това е 52,6% от общата им бройка в страната, става ясно от последния доклад по този въпрос на Европейската комисия за 2018 г. Най-зле по показателя - с най-малък процент зони за къпане в отлично състояние, е Полша - 28%, а на трето място в негативната класация след България е Румъния - 56%. У нас с добро качество са 36, или 37,9%. Зоните за къпане, които са със \"задоволително качество\", са 7, или 7,4%. А с лошо качество е една - Офицерският плаж на Варна, а за една зона няма информация. С най-много отлични зони за къпане са Кипър - 99,1%, Малта - 98,9%, Австрия - 97,3%, Гърция - 97%, и Хърватия - 94,4%. От Комисията за защита на потребителите съобщиха вчера, че започват активни проверки в туристическите и търговските обекти в морските курорти от началото на следващия месец. През целия летен сезон в туристическите обекти инспекторите ще проверяват категоризацията и гарантирането на правото на информация за видовете предоставяни услуги в съответното място - хотел, къща за гости и т. н., и за грамажите и цените в менютата на ресторантите. По данни на НСИ приходите от нощувки в местата за настаняване през април достигат 51,7 млн. лв., което е с 9,9% повече в сравнение с април 2018 г. Регистрирано е увеличение на приходите както от български граждани - с 14,5%, така и от чужди - с 6,%.", "date": "2019.06.11", "title": "С 30% поскъпва почивката на Черноморието през август"}
{"url": "https://duma.bg/ne-mozhem-da-varvim-napred-bez-zadalbochen-analiz-n193633", "text": "Това, че загубихме изборите за Европейския парламент, и то със сериозна разлика от близо 7% спрямо ГЕРБ, е факт. Твърденията на част от членовете на ИБ на БСП, че всъщност сме се представили добре, и то много добре, че даже в някаква степен сме победители, са камуфлаж и приказка за наивници. Същото се отнася и до постановката, че всички партии били наказани на изборите.   Естествен е рефлексът на главните виновници за загубата да изтъкват квазиоправдателни причини. Да твърдят, че основната причина се корени в ниската активност на гласоподавателите, макар да е съмнително дали резултатът нямаше да е по-плачевен за нас при масово гласуване.  Не е естествено обаче обясненията за поражението до такава степен да подценяват съдните способности на членовете и симпатизантите на БСП що е истина и що е лъжа. Потвърждение на тази констатация въпреки опитите за лавиране е оставката на Корнелия Нинова като председател пред последния пленум на Националния съвет и насрочването по нейна инициатива на партиен конгрес в средата на юни тази година. Не отричам, че Нинова има заслуги за отхвърляне на Истанбулската конвенция, че прояви положително отношение към политиката на унгарския премиер Виктор Орбан, че се обяви срещу икономическите санкции, наложени на Руската федерация. В същото време тя допуска слабости (някои от тях от стратегическо естество), които дълбоко ерозират влиянието на партията, нейния социален авторитет. Склонна е да приема желаното за действително! Прехвърля лесно вините от болната на здравата глава. Действа стихийно и ненужно агресивно. Явно, чуждее се от обективния анализ на ситуациите. Често пъти делата й не подкрепят изречените думи. Поддава се на ласкателства, липсва й самокритичност, а това е беда за един партиен лидер.   Ако е нужно да се връщам към  ще спомена няколко от тях. На първо място, БСП се яви на изборите вътрешно разединена, което нямаше как да не подготви загубата. Необяснимо е кое накара Нинова - още с встъпването си в длъжност - да предприеме наказателни акции срещу другари, имали злощастието да ръководят БСП преди нея. С груби квалификации обяви за врагове едни от авторитетите на партията по места. Така нареченото обновяване на партията го извърши недостатъчно промислено, прекалено своеволно и безцеремонно, с чувство за абсурден реванш спрямо личности, които нито са толкова \"презрели\", нито са символи на ретроградие и безплоден консерватизъм. Създаде впечатление, че спешно се заобикаля от хора, предани лично на нея, неподготвени в момента за високите постове, с които ги удостояват. Така тя нанесе вреди на по-млади кадри, чиито реални възможности в партията тепърва можеха да се развиват.     Забележително е, че по време на предизборната кампания дейците, обидени от Нинова, не се поддадоха на първичния инстинкт да отмъщават. Затова и резултатите на БСП на сегашните европейски избори са сравнително по-приемливи в райони на страната, където живеят и работят видни представители на т. нар. вътрешнопартийна опозиция. Аз очаквах преди изборите Нинова да организира среща на \"помирение\" с такива другари, за да подсигури единство в партията. Тя не организира срещата и на изборите БСП участва затлачена от куп нерешени в редиците й проблеми.     На второ място, лошата и късогледа коалиционна политика, ахилесова пета в политическата дейност на Нинова! Още след последните парламентарни избори преди три години лидерите на БСП успяха - под диктовка на председателя - да се изпокарат с всички парламентарно представени партии. Вместо да направи опит за диалог и за поне частично разбирателство в парламентарния живот, да предложи на всяка една от тези партии своята оферта за коалиционно управление, Нинова предпочете политиката на изолационизма.  Връх на тази изолационистка политика бе напускането на Народното събрание от депутатите социалисти в самото навечерие на европейските избори, два месеца преди тях. Поради това действие се пропиля огромният шанс от трибуната на Народното събрание депутатите от БСП да разяснят каква политика ще следва партията в ЕС, как точно ще защитава националните ни интереси в Брюксел, какво ще направи, за да се измъкне България от последното си място на най-неразвита, бедна държава в ЕС. Вместо позитивна БСП предприе негативна предизборна кампания, което беше сериозна грешка (и това пролича през последните две седмици преди изборите, когато Нинова и Йончева тръгнаха от телевизия в телевизия да раздават справедливост, без да артикулират ясно какви са предизборните послания на БСП, какво по-конкретно партията ще направи за добруването на България!). Трябваше далеч по-умело да се съчетаят елементите на позитивната и негативната пропаганда. Черният пиар преди избори не за първи път донася неприятни изненади за употребилите го.  Постигнатите резултати от неколкоседмичната съвместна медийна дейност на тандема Нинова - Йончева бяха обезкостени от Бойко Борисов за десет дни. Може би освен всичко останало това беше въпрос и на харизма. Борисов показа нова 7-километрова отсечка от магистрала, нов цех за олио, нов - за автомобилни части. Просто успешен пиар. А ние какво предложихме?  По линия на догонващото Европа икономическо развитие! На преборването с брюкселската бюрокрация! На рязкото нарастване на инвестициите! На защитата на Европейския съюз като  съхранили независимия си статут и след присъединяването към общността! На ефективното използване на остатъчния ни суверенитет! На енергийните ни връзки с Руската федерация! На базисните проблеми като тези за Крим или намесата на руснаците в Сирия! На бюджетните икономии, които могат да предполагат, примерно, отлагане на покупката на самолетите Ф-16 от САЩ! На увеличаването на доходите на населението! На разгръщането на търговско-икономическите връзки с Брюксел, Москва, Вашингтон и Пекин! На вноса на нови технологии! На обстоятелството, че сега България преживява наред с безпримерната икономическа криза и закъсняла борба за етническо оцеляване и т.н. На трето място, нашето ръководство говореше месеци наред за съществуването на \"паралелна корумпирана държава\", но премълчаваше, че някои дейци на БКП/БСП приватизираха лично за себе си още след 10 ноември външнотърговските ни дружества, участваха в създаването на фалшиви банки, на кредитни милионери и борчески групировки, фалираха предприятия; че кадри на ранната БСП се облагодетелстваха - едва ли законно - от различни форми и етапи на приватизацията, че самият преход представлява отнемане/кражба на държавна собственост, с форсирано \"произвеждане\" на капиталисти. Българите бяха изпитали върху гърба си тези несправедливости и не поискаха да повярват, че БСП е съвсем невинният младенец на преходните времена.   На четвърто място, нашето ръководство правилно непосредствено преди изборите поиска повече справедливост и възмездие за онези, които са построили къщи и вили с европейски средства, обогатили са се неправомерно от властта. Бойко Борисов като по команда уволняваше всеки, който БСП заподозря в корупция, измолвайки прошка от народа. Щом е така, естествено беше нормалните хора да се запитат дали пък няма корумпирани ръководители и в БСП и по какъв начин са се обогатили известни партийни персони. Сочеха се конкретни имена от високите етажи.   Накратко, Нинова сбърка не с желанието си да каже обществените истини. А с начина на тяхното поднасяне пред аудиторията. Тъй като народът искаше да чуе не избрани фрагменти, а цялата горчива истина.                                          Що се отнася до конгреса на БСП през близките дни, той действително е необходим както с оглед на едно задълбочено и многостранно обсъждане и анализ на резултатите от изборните резултати, така и във връзка с изводите, които партията е задължена да извлече от тях за себе си и за своето бъдеще. Не смятам, че конгресът ще попречи на подготовката на партията за общинските избори. Напротив, би могъл да се превърне в допълнителен фактор за мобилизиране на партията и партийния актив. Разбира се, ако Нинова честно и далновидно подготви своя отчет за загубата на БСП в евроизборите и се откаже от интригите на вътрешно противопоставяне в партията.  Според мен на конгреса въпрос на въпросите ще бъде дискусията дали да се запази новоприетата поправка в Устава - председателят на БСП  или да се върне предишното положение: избора да го прави (каквато е многогодишната практика) конгресът! Моето мнение е, че в съвременните български условия ще е катастрофално за БСП, ако се запази процедурата избирането на председателя да го правят партийните организации чрез общопартиен референдум! Защото под предлог, че с помощта на референдума се разширява вътрешнопартийната демокрация, фактически ще се бетонира едноличната власт на председателя - той вече няма да зависи нито от конгреса, нито от Националния съвет. И което е също важно - липсват механизми за освобождаване или снемане на председателя от поста му, ако това се наложи.  Корнелия Нинова неведнъж се изказва в полза на провеждането на референдум, като иронично вметва, че решенията на партийните конгреси за избор на председател досега са били недемократични и користни, отразявали са интересите на дадена котерия делегати, докато на референдума самият народ изрича тежката си справедлива дума. Изглежда, Нинова забравя, че бе избрана за председател от конгрес и че ако конгресът е натоварен с такава грамада отрицателни значения (!?), значи и с нейния избор за председател нещата не са били изцяло порядъчни.   Дано делегатите на настоящия конгрес удържат на натиска, който ще упражнят организаторите на конгреса, и да проявят воля, за да не се тръгне към прогласяване на председателя на БСП за \"свещена крава\". Дано!  ", "date": "2019.06.11", "title": "Не можем да вървим напред без задълбочен анализ "}
{"url": "https://duma.bg/edna-usta-s-dva-ezika-n193635", "text": "Медиите припомниха, че седесарят Александър Йорданов, вече евродепутат, през 1990 г. бил подписал с \"особено мнение\" за присъединяване на страната ни към НАТО. Мнозина приеха този факт, поизтупан от прахоляка на политическата фактология, като куриоз. Всъщност този момент от началото на неизбродимия тунел на т. нар. Преход е само част от Йордановите идейно-политически превъплъщения - от посредствен литературен критик, типичен представител на праволинейната комунистическа номенклатура от края на 70-те и през 80-те години на миналото столетие до злостен антикомунистически партиец.  Преди години покойният литературен критик проф. Здравко Петров ми подари едно книжле - литературно-критически очерк от 60 страници, издадено в Шумен през 1985 г. За заглавие е използван известен шаблонен израз от социалистическата епоха - \"По коловозите на времето\". Изданието е посветено на 40-годишнината от създаването на литературен кабинет \"Владимир Маяковски\" и на литературния живот в Шумен след 9.IХ.1944 г. Автори са въпросният вече евродепутат Александър Йорданов, завършил през 1976 г. българска филология във Висшия педагогически институт в Шумен, и Иван Карадочев.  Книжката впечатлява преди всичко с хвалебствения си патос - апология на победата на 9 септември. Като червена нишка през цялото четиво е прокарана идеята за благотворната роля на Априлския пленум за развитието на културата и в частност на литературата в Шумен. Още на първите страници четем изречения като: \"Трудно бихме могли да си представим сформирането на литературния кабинет \"Вл. Маяковски\" веднага след Деветосептемврийската победа, ако неговите основоположници нямаха необходимата идеологическа подготовка, за да осъзнаят големите обществени задачи, които се поставят пред литературата при първите стъпки на новото обществено развитие.\" Първото вътрешно заглавие в книжката е недвусмислено ясно: \"С патоса на революцията\". Още в началните редове тук е вмъкнато удобното умозаключение, от което ни става ясно за коя революция иде реч: \"Наблюденията върху литературното развитие на Шумен след Деветосептемврийската революция, което се свежда предимно върху проследяването на историята на литературния кабинет \"Вл. Маяковски\", показва, че точно през този период най-пълнокръвно се осъзнават социално-икономическите и духовно-естетическите процеси в литературата, че дълбоките измерения на социално-психическите трусове, предизвикани от революцията, получават най-пълнокръвното си отражение в творчеството на писателите и поетите.\" Многословно, неточно и недобре структурирано изречение. Посредственият изказ на един амбициозен литературен критик, без да знае и самият той пред кого е угодничил. Това не би ни интересувало, ако под тези думи не се беше подписал един от първите лидери на СДС, изтупан сега от пепеляка, за да бъде натъкмен за Европейския парламент.  След още няколко страници четем: \"Ето защо при проследяването на историята на литературния кабинет \"Вл. Маяковски\" трябва да се оцени голямото значение на Априлския пленум на ЦК на БКП от 1956 г. за неговото развитие.\" Под следващо вътрешно заглавие - \"Априлският ритъм на поезията\", четем: \"И достатъчно е да се върнем в онези бурни дни и нощи на април 1956 г., за да почувствуваме истинския полъх на обновлението, да усетим върховното напрежение на умовете и сърцата, да се докоснем до пулса на времето... В литературния живот на Шумен април 1956 г. е символ на промяната, на събуждането на стария литературен дух, на разкрепостяване на поетическото мислене. Десетилетията, изминали от тези паметни дни, недвусмислено показват историческия смисъл на промяната.\" На коя промяна, г-н Йорданов, на онази, за която сте написали тези думи, или на промяната, за която се напъвахте в парламента през 90-те години - промяната, която някой като вас нарече \"демократичен преходен период\", в чиято тиня натикахте страната без надежда за измъкване от тази ситуация? В текста от книгата \"По коловозите на времето\" под следващо вътрешно заглавие - \"Творчеството на шуменските писатели\", четем: \"През втората половина на петдесетте и началото на шестдесетте години настъпва истински подем на белетристичните жанрове. Април 1956 година разкрива нови, изкуствено задържани до този момент, творчески сили в местните художници на словото и с възстановяването на ленинските норми на партиен живот се възстановява и жизнеността на старите разказвачески традиции на града, където се ражда първата оригинална българска повест.\" По-надолу разсъжденията за обновителната роля на Априлския пленум не спират: \"В областта на литературната критика Априлският пленум на ЦК на БКП от 1956 г. внася нов дух, открива простор за нови идеи, за творческо продължение на голямата критическа традиция, за разработването на проблеми, които в периода на догматизма са активно потискани, отричани.\" Като последователен марксист-ленинец в попрището си на праволинеен литературен критик Александър Йорданов заедно със своя съавтор обобщава: \"През своите четиридесет години литературният кабинет \"Вл. Маяковски\" е и остава най-важният център в окръга за разпространяване на идейността на социалистическата литература. По страниците на вестниците \"Освобождение\", \"Коларовградска борба\" и \"Шуменска заря\" могат да се видят стотици информации за организирани литературни четения в трудови колективи и младежки бригади, за проведени срещи с изтъкнати поети и писатели.\" Литературна критика ли се нарича това? От позицията на изминалите вече 34 години от издаването на тази невзрачна книжка по-скоро бихме го определили като долнопробно интелектуално угодничество. Дали си искрен, когато възхваляваш с цяло гърло някого или нещо, показва времето. Да, то лекува, но написаното остава, за да свидетелства.   Заглавието \"По коловозите на времето\" в днешно време няма да го откриете сред литературно-критическите активи на Александър Йорданов. То е в строго противоречие с демонстрираните негови политически възгледи на злостен десен човек - човек с една уста, както при всички нормални хора, но с два езика, съжителстващи в нея. Първият език се увива в добре ориентирани поклони, превъзнасяйки принципите на социалистическия реализъм и пълзящ по пиедестала на Априлския пленум. Този език сега спи в  блажено спокойствие като след добре свършена работа. Сега е ред на втория език, който скача като побесняло куче срещу ръката, пред която някога Александър Йорданов е угодничил. Тези подскоци са всъщност специфични стъпки от танца на безгръбначните. От всички довчерашни комунисти най-нагли се оказват антикомунистите. Г-н Йорданов, на кой от двата езика в устата ти си вярваш?", "date": "2019.06.11", "title": "Една уста с два езика"}
{"url": "https://duma.bg/maya-manolova-nyama-realen-kontrol-nad-firmite-za-barzi-krediti-n193626", "text": "Липсва реален и ефективен контрол от страна на съответна държавна институция към фирмите, които предлагат бързи кредити. Това каза омбудсманът Мая Манолова на организирана от нея кръгла маса по проблемите на граждани с фирмите за бързи кредити. Повод за форума са постъпилите над 3700 жалби на граждани и сигнали от неправителствени организации и адвокати, в които се алармира за неравноправни клаузи в договорите на фирми за бързи кредити, с които пряко се нарушават правата на потребителите. \"Реално фирмите подлежат само на регистрационен режим в БНБ, контролът е възложен единствено и само на Комисията за защита на потребителите, която има своите правомощия в един специфичен сектор - неравноправните клаузи в договорите, а и предвид капацитета на комисията е трудно всекидневно тя да следи тази активна дейност, която развиват фирмите за бързи кредити\", посочи омбудсманът. Манолова каза, че първата важна стъпка вече е направена с предложения за промени в Гражданския процесуален кодекс, които бяха внесени преди повече 4 месеца. Една голяма част от фирмите не стигат до съдебно събиране на дългове, виждате, че гражданите предварително си плащат за извънсъдебно събиране, за посещения и прочие, обясни тя. Според нея тук евентуалното решение би могло да се търси в посока осъществяване на по-строг контрол върху тяхната дейност, като една от възможните опции е въвеждането на лицензионен режим за фирмите за бързи кредити. Това на практика ще повиши изискванията към тях и ще засили контрола, който трябва да бъде осъществяван върху техните действия, посочи тя. Другото възможно решение, което с екипа й предлагат, е Закон за частния фалит. Манолова направи уговорката, че тя и нейният екип не са срещу съществуването на фирмите за бързи кредити. Те обаче трябва да бъдат накарани да спазват правилата, да спазват закона и да не товарят гражданите с неравноправни клаузи, с разходи, които са далече над разумните в договорите за отпускане на бързи кредити, заяви Манолова.  По данни на БНБ за първото тримесечие на 2019 г. от тези фирми са отпуснати кредити в размер на 2 млрд. 522 млн. лева, като 200 млн. от тях са т.нар. \"лоши кредити\" - забавените за връщане. Това число не трябва да се приема еднозначно, тъй като много от необслужените кредити се продават на колекторски фирми, обясни Манолова. 19% от необслужените кредите, които са продадени на колекторски фирми, идват именно от фирми за бързи кредити. Омбудсманът подчерта, че България е в топ 5 по лоши кредити - по задлъжнялост и невъзможност да си обслужва дълговете. Тя посочи, че за 2017 г. необслужените потребителски кредити са били 800 млн. лева, като от тях 600 млн. лева са необслужени потребителски кредити от физически лица. ", "date": "2019.06.11", "title": "Мая Манолова:   Няма реален контрол над фирмите за бързи кредити "}
{"url": "https://duma.bg/noviyat-piar-n193627", "text": "Популизмът работи перфектно, особено когато си на власт, управлението се тресе и твърдо си решен да издрапаш мандата. На всяка цена. Така стоят нещата за Борисов след многобройните корупционни скандали с евтините луксозни апартаменти и къщи за тъщи - все символи на управленско самозабравяне и преяждане с власт на ГЕРБ. Че ситуацията е критична, подсказва и новият подход на премиера - да продължи с популистките ходове и заради задаващия се местен вот.  Цялата партийна и държавна машина е впрегната в демагогски обещания: за по-ниски данъци за жизненоважните храни и продукти, за наказване на партиите със символична държавна субсидия, за раздаване на още милиарди (от нашите и европейските) за много закъснели блага като училища, болници, храмове, улици и... магистрали. По заповед на шефа всекидневно се сипят признания за управленски и вътрешнопартийни грешки с уверения за пълна промяна на партията, кадрите, принципите, морала... Действията на Господаря тотално се разминават с икономическата и социалната политика на ГЕРБ през деветте години на власт, когато БСП все предлагаше законодателни решения, а върхушката с подкрепата на ДПС все ги отхвърляше.  Какво се промени, че сега Борисов реши да намали на 1 лв. партийната субсидия и да \"прегърне\" предложението на олигарха Пеевски (пак откраднато от БСП) за по-нисък ДДС за хляба, лекарствата и книгите? Наглото и пародийно лъскане на имидж, от което и Господарят, и Собственикът на държавата болезнено се нуждаят, внезапно ги прероди в най-ревностни социалисти. В отчаян опит да оправдае лунатизма на шефа си новият втори в партийната йерархия - Томислав Дончев, призна с типичния си витиеват изказ, че решенията с ДДС-то и субсидията са неконвенционални и чист популизъм, ама се налагали заради популизма на други партии (БСП?) и защото хората така го искали. Кога прозря?", "date": "2019.06.11", "title": "Новият пиар"}
{"url": "https://duma.bg/kuriozi-n193628", "text": "Оказа се, че страната ни заема незавидна позиция в още една класация - по достъпност на природен газ за населението. Сред 33 държави в Европа България е на 31-во място. Напоследък стана традиция темата за синьото гориво да е една от най-предъвкваните у нас. То не бяха хъбове, не бяха потоци (южни и турски), не бяха газови връзки, не бяха диверсификация и евродирективи. И какво се оказва в крайна сметка. Очаквано, подобен рейтинг се оглавява от богатия Люксембург. Обитателите на тази държава могат да си купят със средната си заплата близо 8 хил. куб.м природен газ, докато у нас парите ни биха стигнали за 1153 куб.м синьо гориво.  И забележете куриоза. В тази държава, която е на второ място по големина на доходите в ЕС, природният газ е по-евтин, отколкото в България. А не може да се отрече, че той внася улеснение и комфорт в съвременния бит, стига хората да могат да си го позволят. За съжаление битовата газификация не е по джоба на повечето хора у нас. За нея трябва първоначална инвестиция от хиляди левове, а след това трябва да си готов да покриваш тлъсти за българските стандарти сметки. По груби изчисления се оказва, че за по-малко от две години природният газ у нас е поскъпнал с над 50%. Въпреки че има моменти на леко поевтиняване, само през 2017 г. неговата цена е скочила с 30%. Сега ни предлагат суровината да поевтинее с... 27 ст. за следващите три месеца. Забележителен е и аргументът, с който държавното дружество \"Булгаргаз\" обосновава своето предложение за поевтиняване към КЕВР. Вече имало диверсификация на доставките. Разбирай, че започналият внос на втечнен американски газ ни прави по-богати. Само дето никой не поставя въпроса за цената на щатските доставки и кой е посредникът, прибиращ комисионата. При руските доставки беше ясно, сега - вятър и мъгла. Изобщо - куриози.", "date": "2019.06.11", "title": "Куриози"}
{"url": "https://duma.bg/zakasnyal-problyasak-n193629", "text": "Вицето Каракачанов, който е и лидер на ВМРО, откри топлата вода за Скопие. Разгневи се публично, че Смесената комисия по историческите въпроси между България и Северна Македония не работела. Конкретният повод този път е фигурата на Гоце Делчев и шикалкавенето на съседите, които не го признавали за българин. Нещо повече - македонците само ни използвали, за да се домогнат до ЕС и НАТО. \"Скопие \"тупа топката\" и шиканира. Ако това продължава - преговорите са безсмислени\", подчертават войводите в открито писмо до медиите. Ами ако е така, защо не посочиш и виновника за всичко това, бе, Каракачанов! Защото поведението ви сега е уникален случай на прехвърляне на собствената политическа отговорност върху западната ни съседка. Колко предупреждения отнесе властта в София за подводните камъни и вредата от договора още преди да го подпишете! И всички що-годе нормални българи бяха убедени, че така ще стане. Безотговорният ни премиер обаче в манията си да изглежда голям балкански и европейски политик не искаше да разбере истината. И сключи договор в много отношения против интересите на България. Затова и сега мълчи гузно. А да припомняме ли, че лично Каракачанов тогава громеше критиците си, дръзнали да го питат защо и ВМРО пее в този позорен хор на предателството? Твърде късно е днес да се правим на ни лук яли, ни лук мирисали. И да лаем беззъбо в безсилието си с дипломатични закани как сме щели да спънем Македония за НАТО и ЕС. Приказки за наивници. Ако наистина му стиска на ВМРО, нека предприеме стъпки за разваляне на въпросния договор и за разпускане на комисията. Нали и тая партия е уж в управлението. Другото е същото \"тупане на топката\", но за вътрешна употреба. Ясно е, че Скопие ще си гледа интересите и ще извива ръце. По-големият проблем обаче е в София на \"Дондуков\" 1. Откъдето тръгва липсата на себеуважение. Но последиците ги теглим всички. А тегленето тепърва предстои...", "date": "2019.06.11", "title": "Закъснял проблясък"}
{"url": "https://duma.bg/silata-na-silniya-n193630", "text": "В Родопите думата \"чорбаджия\" все още се използва. Обикновено е в комбинация \"каквото каже чорбаджията\". Вероятно същото важи и за други по-бедни нашенски райони. Хората обикновено имат предвид \"силния\", онзи, от когото буквално зависи прехраната им. Подобни индивиди често използват властта си, за да трупат още \"сила\" и да инвестират в изборни резултати. Експертите го наричат корпоративен или контролиран вот. Ако не гласуваш за \"правилния\" човек, утре няма да те викнат в дъскорезницата, няма да те вземат по временна заетост, снаха ти ще остане без работа или няма да получиш дърва за зимата. Подобен рекетьорски подход действа в малките населени места, където всички се познават и \"сметките\" за избиратели лесно се проверяват.  в сърнишко село е открил не топлата вода, а постоянния ток. Превърнал е електричеството в своеобразен \"морков и тояга\" - за непослушните няма, а който се е отчел правилно - ще плаща колкото кметът каже. Дръпнатият шалтер придобива съвсем ново значение. За съжаление докараните до просешка тояга все по-лесно стават зависими от подобни \"силни\" на деня. Днес е в съседното село, а утре във вашето. Има ли кой да спре заразата?", "date": "2019.06.11", "title": "Силата на силния"}
{"url": "https://duma.bg/turski-potok-prez-balgariya-shte-se-zabavi-n193624", "text": "Саудитският консорциум \"Аркад\", който бе декласиран от \"Булгартрансгаз\" от поръчката за изграждането на трасето на \"Турски поток\" на българска територия и заменен от конкурента си - обединение \"Газово развитие и разширение в България\" (ГРРБ), обжалва това решение пред Комисията за защита на конкуренцията. До произнасянето на антимонополния орган се спира поръчката за над 2,2 млрд. лв. без ДДС, която е ключова за транзита на руския природен газ през Турция, България и Сърбия до Западна Европа, както и за реализацията на намеренията на правителството за регионален газов хъб и борса за природен газ в България. Реално трасето няма как да бъде изградено в срок, освен ако не стане някакво чудо, и българското държавно дружество е заплашено от финансови неустойки заради това, че няма да спази договора си с \"Газпром\" за транзит на конкретни количества газ от началото на 2020 г. от Турция до Сърбия, твърди Медиапул. На 28 май \"Булгартрансгаз\" (БТГ) съобщи изненадващо за смяната на избрания строител на 474-километровото трасе на газопровода от турско-българската до българо-сръбската граница. Мотивът за декласирането на \"Аркад\" беше невнесена в законовия 30-дневен срок документация за подписването на договора. Консорциумът, който първоначално спечели крупната инфраструктурна поръчка, е съставен от регистрираната в Саудитска Арабия компания \"Аркад Енджиниъринг енд Констракшънс Къмпъни\" и регистрираната в Италия \"Аркад Ей Би Би С.п.А.\" ", "date": "2019.06.11", "title": "\"Турски поток\" през България ще се забави "}
{"url": "https://duma.bg/stolichnata-obshtinska-ikonomika-e-na-zaguba-ot-31-mln-lv-n193617", "text": "Столичното кметство продължава да губи от общинските си дружества. През миналата година загубите са били в размер на 31 млн. лв., показват отчетите за състоянието им, които трябва да бъдат приети в четвъртък от Столичния общински съвет. Основната част от загубите и тази година идват от дейността на \"Топлофикация\". Тя е на минус с 20 млн. лв. От общината обаче се похвалиха, че загубите на дружеството са намалели с 14 млн. лв. в сравнение с предходната 2017 г. В същото време обаче и задълженията му растат и надхвърлят 800 млн. лв.   По традиция другите най-големи губещи в общинската икономика са транспортните дружества. Авто- и електротранспортът са на минус съответно с 2,2 млн. лв. и 4,7 млн. лв. през 2018 г. Двете общински фирми продължават да трупат задължения, които са с общ размер от 85 млн. лв. Вече втора година изненадващо и \"Метрополитен\" отчита загуби. Въпреки че те намаляват, фирмата още не може да излезе на печалба. Дружеството губи 3,2 млн. лв. през 2018 г. С най-малка загуба е \"Спортна София\", като от общината я обясниха с инвестициите на дружеството.  Центърът за градска мобилност продължава да бъде най-големият печеливш с приходите си от билети, паркиране в синя и зелена зона, както и от поставянето на скоби. 110 млн. лв. са влезли в касичката на дружеството по тези пера през миналата година. С над 10% са се увеличили приходите само от есемесите за платено паркиране и от принудителното задържане на автомобили в нарушение. Въпреки високите приходи и отчетената чиста печалба за годината на дружеството продължава да тегне дълг от 94 млн. лв. От общината изтъкнаха, че то основно инвестира в нови тротоари и паркинги.  Въпреки положителните финансови баланси при някои общински фирми се забелязва сериозен спад в печалбите. Една от тях е \"Егида\", която е спечелила със 700 хил. лв. по-малко в сравнение с предходната година. 800 000 лв. по-малко са влезли и в \"Софийски имоти\". \"Чистота-Искър\" пък е почти на нула, след като печалбата й през годината е намаляла с половин милион лева.  От общината обаче не пропуснаха да уточнят, че целта на общинските фирми не е печалба на всяка цена, защото те имали основно социални функции. ", "date": "2019.06.11", "title": "Столичната общинска икономика  e на загуба от 31 млн. лв."}
{"url": "https://duma.bg/bsp-predlaga-9-dds-za-lekarstvata-n193619", "text": "ПГ \"БСП за България\" депозира в парламента предложение за изменение на Закона за данък върху добавената стойност. В него се предлага от догодина ДДС за лекарствата, включени в списъка с плащаните от НЗОК лекарствени продукти, медицински изделия и диетични храни за специални медицински цели, да стане 9%. Социалистите настояват данъчната ставка за месо, яйца, брашно и хранителни продукти от него да бъде намалена на 5%. В мотивите си от БСП посочват, че по-ниският ДДС за храните ще насърчи родното земеделие и хранително-вкусовата промишленост. \"По данни на НСИ потреблението на брашно, хляб и тестени изделия през последните 10 години е намаляло с около 15 на сто, а на млякото с 20%. Повишаването на цените на енергоносителите води до увеличаване на разходите на производителите и до свиване на продажбите. Хората обедняват и нямат средства да си купуват храна. Намаляването на ДДС ще направи хранителните стоки по-достъпни и ще направи хранителновкусовата и преработвателната индустрия по-атрактивна за инвеститорите\", сочи анализ на БСП. Социалистите припомнят, че от 28 страни членки на ЕС 19 имат диференцирани ставки от 9-9,5%, а Малта въобще не начислява ДДС върху стоките от първа необходимост. \"Цените на лекарствата у нас са сред най-високите в Европа. Около 81% от хората плащат за тях от джоба си. Намаляването на ДДС ще предостави възможност на Здравната каса и МЗ да въздействат на пазара на медикаментите\", смятат от БСП.  От левицата са изчислили, че общият ефект от диференцирания ДДС ще намали приходите в бюджета с около 706 млн. лв. - 368 млн. от храните и 338 млн. от лекарствата. Свиването на бюджетните разходи в резултат на увеличеното потребление и изсветляването на сивия сектор обаче ще намали нетния ефект и той би бил между 260 и 340 млн. лв. по-малко приходи от ДДС, подчертават от БСП. Припомняме, че в сряда Корнелия Нинова обяви, че депутатите от \"БСП за България\" ще внесат отново няколко законопроекта, свързани с бедността, неравенствата и демографската криза. Измененията в Закона за ДДС са част от тях. БСП настоява в актуализацията на бюджета да бъдат включени промени в социалните плащания и данъчните закони. Те са свързани с данъчни облекчения за млади семейства с деца, които са работили и са внасяли осигуровки. От БСП ще настояват за преизчисляване на всички пенсии, за промени в КСО - обезщетенията за майчинство и за отглеждане на дете до 2 години да бъдат обвързани с минималната заплата, а при раждане на 2-ро и 3-то дете младите работещи родители да получат еднократна помощ от 10 минимални заплати.", "date": "2019.06.11", "title": "БСП предлага 9% ДДС за лекарствата"}
{"url": "https://duma.bg/sofiya-i-skopie-oshte-delyat-gotse-delchev-n193612", "text": "България не приема предложението на Северна Македония за съвместни чествания на Гоце Делчев на 7 октомври, заяви външният министър Екатерина Захариева на брифинг с македонския й колега Никола Димитров. Преди два дни имаше заседание на историческата комисия със Северна Македония, на което не се постигна съгласие около личността на Гоце Делчев. След нея вицепремиерът и лидер на ВМРО Красимир Каракачанов обяви, че комисията не работи. Той отправи и остри критики по някои от темите, по които уж е постигнато съгласие. Според него е неприемливо съвместното честване на революционера да е на датата, на която останките му са предадени от София на Скопие. Каракачанов се закани, ако Скопие продължава да изопачава историята, да не ги подкрепим за НАТО и ЕС, а Димитров се оплака от ултиматума.  \"Смесената комисия зацикли върху живота и делото на Гоце Делчев. Скопие отказва да признае очевидния и признат от самия Гоце факт, че войводата е българин по народност. Забравят и изказването на Гоце в негово писмо, че \"когато си сме българи, сички страдаме от една обща болест\". Скопие \"тупа топката\" и шиканира. Ако това продължава - преговорите са безсмислени\", заявиха по-рано от ВМРО. Според Каракачанов в комисията се прокарва разделение с внушението, че към онзи момент става дума за различни народи.  За първите три месеца на 2019 г. има спад на стокообмена със Северна Македония въпреки ръста през последните 2 години, призна Захариева. Тя обеща да се направи анализ \"защо се е получило така, за да се преодолее\".", "date": "2019.06.11", "title": " София и Скопие още делят Гоце Делчев"}
{"url": "https://duma.bg/zavarshi-planoviyat-remont-v-5-i-blok-na-kozloduy-n193620", "text": "Плановият годишен ремонт на пети енергоблок на АЕЦ \"Козлодуй\" приключи, съобщиха от дружеството. След проверка и издадено одобрение от Агенцията за ядрено регулиране блокът бе включен в електроенергийната система на България в 14 часа и 58 минути на 9 юни 2019 г.  Изпълнени са планираните работи по ремонт и профилактика на оборудването и системите на блока и е извършено презареждане на реактора със свежо ядрено гориво. Реализирани са и предвидените дейности, свързани с осигуряване на дългосрочна експлоатация и повишаване на топлинната мощност на пети блок до 104%. През май енергийният министър Теменужка Петкова извърши инспекция на атомната електроцентрала. Тя провери изпълнението на дейностите, свързани с плановия годишен ремонт на пети блок на съоръжението. По думите на Петкова удължаването на живота на двата блока е много сериозен ресурс за българската енергетика. Чрез него гражданите и бизнесът ще могат и в бъдеще да ползват чиста енергия на достъпни цени.", "date": "2019.06.11", "title": "Завърши плановият ремонт в 5-и блок на \"Козлодуй\""}
{"url": "https://duma.bg/nad-200-delegati-idvat-za-svetovniya-kongres-na-informatsionnite-agentsii-n193614", "text": "Над 200 делегати от около 100 държави ще пристигнат в София за Шестия Световен конгрес на информационните агенции, чийто домакин е БТА. Както ДУМА вече писа, медийният форум ще се проведе на 13 и 14 юни в зала 3 на НДК.  Мотото на конгреса е \"Бъдещето на новините\". Във фокуса на дискусиите са темите за фалшивите новини, изкуствения интелект, новите модели на собственост на информационните агенции и новите източници на информация. Тържественото откриване и работните заседания ще се предават на живо на сайта на конгреса (https://www.nawc.bg/) и на сайта на Българската телеграфна агенция (http://www.bta.bg/). Участие в конгреса ще вземат лидери на водещи новинарски агенции от 5 континента, изтъкнати журналисти от най-влиятелните световни издания и знакови имена от социалните медии. Сред тях са изпълнителният директор на Press Association, Великобритания, и президент на Световния съвет на информационните агенции Клайв Маршал, президентът на DPA, Германия, и президент на Европейския алианс на информационните агенции (EANA) Петер Кропш, генералният директор на AZERTAC, Азербайджан, и президент на Световния конгрес на информационните агенции Аслан Асланов, директорът на Института на Reuters за проучване на журналистиката, лектор по политически комуникации в Оксфордския университет и главен редактор на Международния журнал за преса и политика Расмус Нилсен, изпълнителният директор и управляващ International News Media Association, САЩ, Ърл Уилкинсън, журналистът и писател Ерик Уайнър и др.", "date": "2019.06.11", "title": " Над 200 делегати идват за Световния конгрес на информационните агенции"}
{"url": "https://duma.bg/kmet-ot-gerb-spira-toka-za-da-nakazva-za-evrovota-n193615", "text": "Кметът на сърнишкото село Медени поляни Абдула Абдулах от ГЕРБ е предприел алтернативен метод да наказва съселяните си, ако не са подкрепили \"правилната\" партия на евровота. Жена от селото се оплакала на кмета на община Сърница Неби Бозов, че токът на семейството й е спрян като наказателна мярка, защото не са гласували според указанията. Бозов се закани случаят да бъде предаден на прокуратурата. На последните местни избори 253 души от Медени поляни си избират кмет от ГЕРБ, втори остава кандидатът на ДПС. На евровота обаче ГЕРБ са събрали едва 76 гласа, докато ДПС има 221, а БСП е със 7 от 317 души, които са отишли до изборните урни. Цели 18 преференции е събрал Делян Пеевски от ДПС срещу 6 за лидера на партията Мустафа Карадайъ и 7 за досегашната евродепутатка Искра Михайлова. Трима от избирателите на ГЕРБ са се възползвали от възможността за преференции и са посочили различни кандидати, а Тодор Стоилов е предпочетен в листата на \"БСП за България\". Оказва се, че спреният ток не е единственият способ на Абдулах да контролира местните. Той е продавал ток на няколко домакинства от трафопоста на общинската сграда. Хората плащали сметките си за ток на кмета срещу хвърчащи ордери, без да знаят колко електроенергия са изразходвали.  \"В общината няма сключени договори за отдаване под наем на електроенергия. Оказа се, че това е масова практика в селото. Ще проверяваме под каква форма са давали електроенергия на хората. Електромерът е заключен и кметът отказа да пусне тока, нито да го отключи. С мутренски методи сплашват хората\", твърди общинският кмет Бозов.", "date": "2019.06.11", "title": "Кмет от ГЕРБ спира тока, за да наказва за евровота"}
{"url": "https://duma.bg/populistkoto-reshenie-za-partiynata-subsidiya-e-neobhodimo-zayavi-donchev-n193618", "text": "Вицепремиерът Томислав Дончев смята за популистки, но необходими в сегашната управленска криза предложенията на Бойко Борисов за орязване на партийната субсидия от 11 на 1 лв. Същото важи и за идеята на депутата от ДПС Делян Пеевски за намаляване на ДДС за хляба, лекарствата и книгите. \"Понякога се налагат непредвидени решения. Когато някой тласка разговора постоянно към популизма, конвенционалните мерки невинаги дават резултат. Това предложение би следвало да се гледа с всички останали, включително и за диференцираните ставки на ДДС за храните. Едно е да правиш популизъм на гърба на държавата, което е много грозно, съвсем друго е да правиш популизъм на гърба на партиите, което също не е много хубаво, но е по-малко вредно\", отбеляза той в телевизионно интервю.  Дончев призна, че кардиналното намаляване на субсидията крие сериозни рискове. \"Тогава и хората, и институциите трябва много по-стриктно да следят какво правят партиите, откъде идват парите, да се ограничи вътрешнопартийният живот. Кампаниите ще бъдат много по-семпли\", добави той.", "date": "2019.06.11", "title": "Популисткото решение за партийната субсидия е необходимо, заяви Дончев"}
{"url": "https://duma.bg/tarnovski-sotsialisti-za-vtori-pat-podaryavat-knigi-n193611", "text": "Детски книги ще подаряват за втора поредна година младежите от БСП във Велико Търново. Инициативата се провежда в месеца на детето и има за цел да провокира подрастващите да четат повече през лятната ваканция, уточняват организаторите. Тази година кампанията на младите социалисти ще се проведе на 13 юни от 10,30 ч. в парка \"Марно поле\". Всеки, който желае да дари книги за акцията, може да го направи в деня на инициативата или предварително в Общинския партиен съвет на ул. \"Христо Ботев\" 2. Приемат се както нови, така и употребявани книги. Миналата година само за час младите социалисти подариха над 300 детски книги. ", "date": "2019.06.11", "title": "Търновски социалисти за втори път подаряват книги"}
{"url": "https://duma.bg/na-opashkata-sme-po-dostapnost-do-priroden-gaz-n193621", "text": "България е на 31-во място сред европейските държави по достъпност на населението до природен газ. Това показва класация, в която участват 33 страни, подготвена по данни на Центробанк, ОИСР, Евростат и регулаторни органи. Според подреждането със средната заплата в България може да се купят 1152,9 куб. м  синьо гориво. На първо място в класацията е Люксембург с впечатляващото количество от 7870,1 куб. м газ, достъпно за населението на страната на месец за средната месечна заплата. Цените на газа в страната са сравнително ниски, докато средната заплата е една от най-високите в Европа. На 2-ро и 3-то са Казахстан и Русия със съответни стойности от 7521,4 и 6651,6 куб. м газ. В Казахстан заплатите са сравнително ниски, но цените на газа, както и в Русия, са сред най-ниските от всички страни, участващи в рейтинга. Следват ги Великобритания и Германия. Сред десетте страни с най-добри условия за жителите си по отношение на газ са и Белгия, Ирландия, Австрия, Холандия и Дания. Турция е на 16-о място с 2016,5, а Гърция на 19-о с 1925,9 куб. м газ, достъпен за хората, живеещи в тези страни.  Междувременно \"Булгаргаз\" предложи на КЕВР да утвърди за третото тримесечие цена от 44,90 лв./MWh (без цени за достъп, пренос, акциз и ДДС). Тази цена е с 0,6% по-ниска, или 0,27 лв., в сравнение с второто тримесечие. Предложената за утвърждаване по-ниска продажна цена на природния газ за третото тримесечие на 2019 г. се дължи на договорените алтернативни доставки на по-ниски цени в сравнение с тази по дългосрочния договор с основния доставчик, се казва в съобщението на газовия доставчик, визирайки започналите доставки на втечнен американски газ. \"Напускам с удоволствието да видя България като един стремящ се към енергийна независимост и диверсифициране на енергийните източници народ.\" Това каза американският посланик у нас Ерик Рубин, след като бе удостоен от президента Румен Радев с орден \"Стара планина\", първа степен. Дипломатът припомни покупката на втечнен природен газ от САЩ, както и изграждането на интерконектора между Гърция и България.  При проверката на КЕВР за LNG доставката ще настояваме за пределна яснота -  обществото трябва да знае имало ли е посредник. Това заяви вчера лидерът на АБВ Румен Петков. Според него доставката на втечнен газ не е публична. \"Тя в крайна сметка накърнява интересите на потребителите, независимо дали газът, който получаваме, е за битови нужди или за икономиката. Има ли посредник? Това ще бъде ключов елемент от питането, което ще поставим към КЕВР. Води се голяма битка срещу посредниците от изток, ако тя е била за сметка да се вкара посредник между LNG доставката и нашия потребител, това задава много въпроси\", коментира Петков. ", "date": "2019.06.11", "title": "На опашката сме по достъпност до природен газ "}
{"url": "https://duma.bg/i-na-etiketite-na-alkohola-shte-se-obyavyavat-kaloriite-n193622", "text": "Производителите в Европа вече ще трябва да обявяват калориите в алкохола върху етикетите на бутилките. Това се случва, след като Брюксел призова бранша да въведе собствени правила, които да подобрят здравословните навици. Новите правила за изписването на калориите на етикетите обаче няма да важат за бирата и виното. Българите изпиват за година над 60 милиона литра алкохол. Едно голямо уиски по калории е равно на 2 парчета торта, обясни пред Нова телевизия диетологът Огнян Симеонов. Калориите в бутилка бяло вино се равняват на тези в два мазни бургера или няколко понички, а 5 бири са равни на три основни ястия. Според експертите питиета са много лесен начин да се прекали с калорийния прием. Огнян Симеонов обясни, че обикновено в едно питие има между 200 и 500 калории, така че от напитките се трупат излишни калории, а те се превръщат в мазнии и се качват килограми. \"Повечето хора не осъзнават, че едно питие е равно по калории на 500 гр. шопска салата. Едно малко уиски е колкото 500 гр. бира или половин бутилка бяло вино, а истинските енергийни бомби се поемат с коктейлите, защото в тях калориите са над 500\", добави той. Според него само от няколко питиета се поемат 2000 калории, колкото е нужният енергиен прием за ден. Така че за един месец могат да се качат и 3 кг само заради изпитите коктейли, предупреди още диетологът. ", "date": "2019.06.11", "title": " И на етикетите на алкохола ще се обявяват калориите"}
{"url": "https://duma.bg/indiya-mezhdu-demokratsiyata-i-avtoritarizma-n193667", "text": "След продължилите 6 седмици избори в Индия на 23 май бе официално обявен и победителят в тях - премиерът Нарендра Моди и неговата партия Бхаратия Джаната. На 30 май в тържествена обстановка в президентския дворец и в присъствието на 8000 гости, сред които и лидерите на Бангладеш, Мианмар и Тайланд, Моди положи клетва пред индийската конституция и пое по пътя на своя втори мандат като премиер. Успешното постигане на мнозинство за неговата Народна партия превръща Нарендра Моди  Въпреки че предизборната кампания залагаше на религиозните различия в страната и Бхаратия Джаната се опираше основно на хиндуисткото мнозинство, Моди заяви след встъпването си в длъжност, че ще работи усилено за изграждането на \"силна и приобщаваща Индия\", а малцинствата да не живеят повече в страх. Бхаратия Джаната заедно с коалиционните си партньори спечели 353 места в Долната камара (Лок Сабха) на индийския парламент, което даде възможност на Моди да продължи да управлява с голямо мнозинство, след като е изкарал пълния си първи мандат. Самата партия Бхаратия Джаната разполага с 303 места, като нито едно от тях не е предложено на мюсюлмански представител от партията. За мнозина в партията преизбирането на Нарендра Моди означава консолидиране на политика на националния хиндуизъм.  Преизбирането на Моди доведе до тревога сред елита на страната, защото се породиха опасения, че демокрацията в Индия ще бъде застрашена. Непосредствено след победата представители на мюсюлманското малцинство в страната бяха нападнати от прохиндуистки настроени тълпи. Формирането на управляващия кабинет също попадна под светлините на прожектора. Най-голямото противоречие при разпределянето на министерствата беше назначаването на Амит Шах за финансов министър. Преди да се издигне в политическата си кариера заедно с Моди, той е бил обвиняван в извънсъдебни убийства, докато е бил министър на вътрешните работи в щата Гуджарат. Шах е обвинен, че е бил в пряка връзка с полицейските служители, които са извършвали убийствата. През 2018 г. той е оправдан по последните наказателни дела срещу него. Опасението, че втори мандат на Моди без съобразяване с волята на коалиционните партньори ще доведе до авторитарно управление, излезе на преден план още преди полагането на клетвата. Партията Джаната Дал, партньорка на Бхаратия Джаната в щата Бихар, отхвърли единственото предлагано място в кабинета и реши да остане извън правителството.  Възходът на Бхаратия Джаната бе белязан от електорална маргинализация на мюсюлманите в страната, като тяхното демократично представителство в институциите бе значително намалено. Индийският премиер заяви, че опозиционните партии \"залъгват малцинствата\", като политиката им не може да посрещне основните им нужди като здравеопазване и образование. \"Благодарение на банковата политика малцинствата бяха смазани, притиснати в ъгъла, подложени на въображаеми страхове и експлоатирани по време на изборите\", каза той.  на Бхаратия Джаната, споделя журналистът Саид Накви. \"Такава поляризация последно е била наблюдавана по време на разделянето на Индия и Пакистан\", каза Накви за телевизия Ал Джазира, връщайки се назад към 1947 г., когато индийският субконтинент е разделен на държавите Пакистан, Индия и Бангладеш. В първата е съсредоточено мюсюлманското мнозинство, а във втората - хиндуисткото.  Индийската народна партия, основана през 1980 г., води своите корени от Бхаратия Жана Санг (Индийска народна асоциация), която е създадена през 1951 г. от Шяма Прасад Мухерджи като политическото крило на прохиндуистката група Ращрия Свайамсевак Сангх (Национален доброволчески корпус). Идеите на БЖС са свързани с преустройството на Индия в съответствие с хиндуистката идеология и призовава за формирането на силна обединена държава. Водещата идеология на Бхаратия Джаната е хиндуизмът, който трябва да засили индийската култура и хиндуистките ценности и е изключително критичен към светските политики и практики на опозиционния Индийски национален конгрес, чийто лидер е Рахул Ганди.  Доверието в партията и в нейния лидер Нарендра Моди спадна значително в края на 2018 г. основно заради неизпълнените обещания за икономически напредък и влошаване на качеството на живот в Индия. В първия си мандат Моди засилваше религиозното и етническото разделение на страната, като особено репресирано бе мюсюлманското малцинство. За разлика от своя предшественик Атал Ваджпаи, който беше умерен спрямо религиозното разнообразие в Индия, Нарендра Моди и новите членове на управляващия кабинет не дават изглед да зачитат правата на по-слабите общности. Самата изборна кампания бе съсредоточена не върху задълбочаващите се социални проблеми и борбата с корупцията, а върху религиозните сътресения, основен пример за които бе сблъсъкът с Пакистан от февруари тази година. Освен това Бхаратия Джаната разчиташе в голяма степен и на медийния маркетинг, който да изгради образа на националистическата партия, която е готова да работи за една обединена и силна Индия. В XXI век, когато националистическите течения отново се връщат на мода, и то в смисъла на теорията на класическия реализъм, за който говори Ханс Моргентау, всеки  Въпросът тук е дали тогава ще имаме преход към авторитарни режими? Може ли да бъде успешен моделът на демокрация в мултикултурните и мултинационалите държави, или им е необходима силна и далновидна личност, която да оркестрира отделните елементи?  Нарендра Моди със сигурност не трябва да бъде подценяван. Според някои до 2024 г. демократичната система в Индия ще бъде заменена с авторитарна и ще бъдат предприети законодателни промени, които само ще затвърждават управляващата Бхаратия Джаната до момента, в който няма да има опозиция, която да й се противопостави. По време на първия мандат на Моди имаше редица нарушения срещу съдебната власт и правоприлагането. Съдиите и следователите публично се оплакват от нарастващия хаос в системата и от нарастващия политически натиск. Индия има второто най-голямо мюсюлманско население в света, което остава слабо представено в политическия живот, в частните и публичните институции. Те изостават от почти всички останали лишени от гражданство общности по икономически и образователни показатели и остават уязвими към патриархалните и религиозните предразсъдъци. В продължение на десетилетия мнозинството от политическите партии са използвали мюсюлманското малцинство като инструмент за гласуване, без да се обръщат към по-широките и по-неотложни нужди на обикновените мюсюлмани. Днес човешкият живот в Индия е евтин, защото системата на наказателното правосъдие е нарушена и върховенство на закона липсва. В продължение на десетилетия либералният елит, който има привилегирован достъп до правосъдие, не пожела да се бори за необходимите реформи, които биха могли да подобрят увредената система на социално разделение и катаклизми. Вместо това политическият елит си затваря очите за болезнените закъснения в предоставянето на правосъдие и съдебна манипулация. В резултат на това извършителите на престъпления от различен мащаб не само се ползват с безнаказаност, но и успяват да проникнат в управленските структури.  Междувременно управляващата партия влиза във втория си мандат, съпровождана от кръвопролитие и смърт. В събота трима членове на Бхаратия Джаната са били убити в престрелка в щата Западен Бенгал. Управлението на Нарендра Моди със сигурност ще преобрази Индия и ще започне нова глава в историята на тази стара цивилизация. Дали, обаче, той ще бъде главната фигура, която ще тласне азиатския гигант към възход?", "date": "2019.06.11", "title": "Индия между демокрацията и авторитаризма"}
{"url": "https://duma.bg/mariana-kukusheva-diferentsiraneto-na-dds-shte-izsvetli-siviya-sektor-n193623", "text": "Много е важно диференцирането на ДДС върху различните продукти да не се разбира като опит за забогатяване от страна на бизнеса. Той все пак е косвен данък и се плаща от потребителите. При бизнеса се очаква промяната да извърши една друга реформа, която е свързана със създаването на по-конкурентна среда и изсветляване на сивия сектор. Това каза пред Блумбърг тв България председателат на Националния браншови съюз на хлебарите и сладкарите Мариана Кукушева. \"Крайният търговец начислява винаги данъка и потребителят го плаща, но само 50% от производителите го изплащат на държавата. Тези ДДС измами трябва да бъдат преустановени\", каза тя. Кукушева коментира и как намаляването на ДДС върху хляба би се отразило на търсенето му. \"При намаляване на ДДС ще се повиши консумацията на хляб, защото конкуренцията ще премине на ниво качество. Няма лошо при хората и семейния им бюджет да остават едни 150 млн. повече. Тогава отношението им към държавата и политиците също ще се промени\", убедена е тя. Според Кукушева за момента намаление в цената на хляба не се очаква. \"По данни на анализатори на международните борси цената на житната реколта през 2019 г. ще се увеличи с около 30%. Трендът на енергията, водата и заплащането на човешкия труд е трайно установен нагоре. Не се вижда светлина в тунела по отношение на банкови кредити и банкови лихви за България\", прогнозира Мариана Кукушева.", "date": "2019.06.11", "title": "Мариана Кукушева:   Диференцирането на ДДС ще изсветли сивия сектор"}
{"url": "https://duma.bg/turtsiya-zapochva-da-chisti-moretata-si-n193665", "text": "В рамките на Програмата за нула отпадъци Турция инициира нова кампания, наречена проект \"Нула отпадъци в морето\", за защита на морските и водните ресурси. Проектът се надява да събере общо 50 000 тона отпадъци, включително 30 000 тона пластмаса, през летния сезон. Проектът ще бъде изпълнен от Министерството на околната среда и градоустройството и ще се осъществява в сътрудничество с Турската асоциация за защита на морската среда (TURMEPA). Той се подкрепя и от Министерството на културата и туризма, Министерството на транспорта и инфраструктурата и Министерството на младежта и спорта. Проектът бе стартиран в Истанбул от първата дама Емине Ердоган и министъра на околната среда и градоустройството Мурат Курум на 10 юни, съобщи Анадолската агенция. Екологичните събития, които ще се проведат през лятото по проекта, ще привлекат вниманието към моретата и водните ресурси на Турция. Почистването започва в Босфора.  Проектът \"Нула отпадъци в морето\" започна на 10 юни с почистване на дъното от водолази от Подводната федерация в Босфора и почистване на брега. Освен това проектът се надява да насърчи рециклирането на пластмаси за еднократна употреба и други отпадъци, особено от плажове, хотели и центрове за настаняване в крайбрежните зони, и да предотврати замърсяването на морето в пристанищата, както и от товарните и пътническите кораби. Проектът също така се надява да гарантира, че летовниците и пикниците ще оставят чисти бреговете и ще ги насърчи да събират отпадъци заедно. Междувременно канадското правителство обяви, че планира забрана на редица пластмасови предмети за еднократна употреба от 2021 година. Това съобщи високопоставен правителствен служител, цитиран от Асошиейтед прес. Точно кои предмети ще бъдат забранени ще се определи според препоръки, изготвени на научна основа, но се обсъждат например бутилки за вода, найлонови торбички и пластмасови сламки, посочва източникът. По думите му правителството на премиера Джъстин Трюдо следва примера на Европейския съюз и модела, възприет от Брюксел. През март Европейският парламент реши с голямо мнозинство да наложи широкообхватна забрана на пластмасовите стоки за еднократна употреба, за да намали замърсяването от неразградимите предмети, които в крайна сметка се оказват във водните басейни и полетата. Европейската забрана обхваща широк спектър от пластмасови предмети, за които има подходящи алтернативи - от сламки до клечки за уши - от 2021 година. ЕС оценява, че промените ще струват на европейската икономика между 259 млн. и 695 млн. евро годишно. Според ЕП производството на пластмаса в момента е 20 пъти по-голямо, отколкото през 60-те години. За забраната на пластмасовите предмети за еднократна употреба допринесе и решението на Китай от миналата година да забрани вноса на пластмасови отпадъци.", "date": "2019.06.11", "title": "Турция започва да чисти моретата си"}
{"url": "https://duma.bg/vlastite-v-teheran-zakriha-547-zavedeniya-n193664", "text": "Полицията в иранската столица Техеран затвори 547 ресторанта и кафенета и арестува 11 души заради неспазване на \"ислямските принципи\", съобщи агенция Фарс. Операцията е била проведена през последните 10 дни.  Сред нарушенията са \"неконвенционална реклама в киберпространството, свирене на забранена музика и разврат\". Шефът на съда в Техеран, който се занимава с \"културни престъпления и социална и морална корупция\", призова столичани да съобщават за \"неморално поведение\". Става дума за жени, които са свалили \"хиджаба в колите\" си, за организирането на \"смесени танцови партита\" или публикуване на \"неморално съдържание в Инстаграм\". Според ислямския дрескод в Иран жените могат да показват само лицето, ръцете и ходилата си, а и трябва да носят благоприлични цветове.", "date": "2019.06.11", "title": "Властите в Техеран  закриха 547 заведения "}
{"url": "https://duma.bg/desetki-stolichani-izlyazoha-na-protest-sreshtu-badesht-stroezh-n193610", "text": "Десетки жители на столичния квартал \"Дружба-1\" се събраха вчера спонтанно до езерото, за да се противопоставят на заграждането на терен за строеж. Хората, живеещи около блок 121, забелязали, че се подготвя поставянето на ограда в зелена площ още сутринта. Затова те излязоха на поляната и твърдо се обявиха срещу подготвяния строеж на 5-етажен блок.  Подобен опит за заграждане на зеленото пространство имаше точно преди две години на същото място, но тогава бе осуетено пак от протестиращи. Теренът е частен и се намира в непосредствена близост до езерото на \"Дружба\". Общинският съветник от БСП Борис Цветков, който също се включи в акцията, заяви, че досега собственикът на имота е извършил три нарушения. Първото е, че е поставил тежка ограда с циментови колове и мрежа с височина два метра. По закон всеки собственик може да огради терена си без специално разрешение само с ажурна ограда. Освен това инвеститорът е започнал да реже клоните на бреза, също без разрешение, и затова вчера му е съставен акт. Според Цветков работниците, които заграждат площта, са без трудови договори, липсва и информационна табела. Той припомни, че вече е внасял в общината предложения за отчуждаване на терена, заедно с два подобни спорни имота около езерото в \"Дружба\", но те са останали без реакция. Жители на кварталa ще излязат на протест срещу ЧЕЗ днес заради честите спирания на тока в района. През последните седмици електроподаването се прекъсва през целия ден без предупреждение за минути или по няколко часа. Протестът ще е от 18.30 ч. пред \"Кауфланд\", който се намира между двете части на квартала.", "date": "2019.06.11", "title": "Десетки столичани излязоха на   протест срещу бъдещ строеж"}
{"url": "https://duma.bg/iran-e-nedovolen-ot-evrosayuza-n193666", "text": "Иран разкритикува европейските страни, подписали ядреното споразумение от 2015 г., че не полагат усилия да спасят сделката, след като президентът Доналд Тръмп миналата година изтегли САЩ от нея и възобнови санкциите срещу Техеран, предаде Ройтерс. \"До момента не сме видели практически и осезаеми стъпки от европейците за гарантиране на интересите на Иран. Техеран няма да обсъжда никакви въпроси извън ядреното споразумение\", заяви говорителят на иранското външно министерство Абас Мусави, цитиран от иранската държавна телевизия. \"ЕС не е в позиция да поставя под въпрос казуси около Иран освен ядрената сделка\", поясни представителят. Ядрената сделка, известна като Съвместен цялостен план за действие (JCPOA), бе сключена между Иран и шест големи сили - Великобритания, Китай, Франция, Германия, Русия и САЩ - през 2015 г. След напускането на Вашингтон Франция, Великобритания и Германия създадоха специалната система \"Инстекс\" (Instex), която цели да защити част от икономиката на Иран от американските санкции. Германският външен министър Хайко Маас, който е в Иран за среща с президента Хасан Рохани и колегата си Мохамед Джавад Зариф като част от усилията на ЕС да спаси споразумението и да намали растящото напрежение между Техеран и Вашингтон, призова Ислямската република да спазва задълженията си по договора в началото на своето посещение в Техеран, предаде ДПА. Маас определи сделката като \"изключително важна\" за Европа. \"Всички официални изисквания за европейска разплащателна система за бартерна търговия с Иран, която има за цел да заобикаля санкциите на САЩ, са въведени и тя трябва да започне да работи скоро\", обяви Маас в Техеран. \"Това е инструмент от нов тип, така че не е лесно да бъде приведен в действие\", обясни германският външен министър. \"Знаем, че на Иран бяха обещани икономически изгоди, които са трудно постижими без американците. Смятам обаче, че има също политически и стратегически интереси от запазване на това споразумение и на диалога с Европа. Това също трябва да се осъзнава в Техеран\", каза Маас. Преди това той посети още Ирак, Йордания и Обединените арабски емирства.", "date": "2019.06.11", "title": "Иран е недоволен  от Евросъюза"}
{"url": "https://duma.bg/naprezhenie-v-kemnits-n193663", "text": "Около 50 крайнодесни жители на източногерманския град Кемниц протестираха след нападение в събота на 18-годишен сириец срещу 41-годишен германец, ранен от нож в ръката. Преди инцидента е имало мюсюлмански уличен фестивал. По същото време местната дясна група \"Про Кемниц\" организирала контрадемонстрация с барбекю. Хора от групата печеха свинско месо, като някои от тях скандираха \"това е нашият град\". \"Про Кемниц\" заяви в социалните мрежи, че раненият е техен \"другар\". В последвалия в неделя нов протест участваха около 50 души, а други 60 - в контрапротест. Редът бе охраняван от 66 полицаи, до насилие не се стигна. Напрежение в града имаше и през 2018-а.", "date": "2019.06.11", "title": "Напрежение в Кемниц"}
{"url": "https://duma.bg/palestinskiyat-poslanik-u-nas-netanyahu-zhelae-ne-mir-a-razshiryavane-na-okupatsiyata-n193668", "text": "- Наистина, израелско-палестинският конфликт е сложен проблем, но решението му е просто, ако се обърнем към международното право и резолюциите на ООН за уреждане на конфликта на принципа на двете държави при съхраняване на правото на завръщане на бежанците. Тръмп не говори за две държави и това усложнява нещата. Причината е, че той няма ясна концепция и с всяко свое изявление и решение отваря вратата за много варианти, но с това излиза от международния консенсус, от международните резолюции.  - Това, което ние казваме, е, че Тръмп подари един град на повече от 5000 на една държава, чиято възраст е 72 години, а пък неговата собствена държава е към 250-годишна. За нас Източен Ерусалим е неделима част от палестинската територия и ще остане завинаги столица на Палестина. Затова казах, че Тръмп силно усложнява нещата. Според резолюциите на международната общност Ерусалим е окупиран град. Тръмп подарява нещо, което не му принадлежи, и го подарява на някого, който няма право на него. Същото се отнася и за Голан, окупиран през 1967 г., който сега се подарява на Израел. Според нас това вероятно е началото на прилагането на \"Сделката на века\", за която говорят във Вашингтон. Нашата позиция е категорично против \"сделката на века\", ако това е нейното начало. - Ние заехме категорична позиция против участие във форума, който предстои да се проведе в Бахрейн, защото първо трябва да бъде сложен край на окупацията на палестинските територии, а после да се говори и да се работи за развитие на тези територии.  - Русия заема решителна позиция относно близкоизточния конфликт. Тя е за уреждане на проблема въз основа на принципа за две държави, признава Източен Ерусалим за столица на Държавата Палестина и призовава за решение на базата на международното право и резолюциите на ООН. Това е, което искаме и ние. Русия е велика сила и ние се обръщаме към нея за подкрепа срещу \"сделката на века\".   - Ние никога не сме отказвали среща с Нетаняху. Путин многократно е отправял покана за среща между Израел и Палестина с участие на Русия. Но Нетаняху винаги е отказвал под различни претексти. Той не желае мир, действа не за мир, а за разширяване на израелската окупация, за задълбочаване на окупацията, за разширяване на колонизационното строителство на незаконните селища. В момента Нетаняху е в затруднено положение, защото се провали в опитите да сформира правителство и не е ясно дали ще победи на следващите избори. Нашата позиция относно разрешаването остава въз основа на предложението на президента Аббас за преговори под международна егида с предварително определен таван във времето и съгласно международното право и международните резолюции. Палестинският компромис е направен още през 1988 г., когато ние приехме държавата Палестина да бъде създадена върху окупираните през 1967 г. палестински територии, което представлява 22% от територията на Палестина - по-малко от половината от териториите, предназначени за палестинската държава според резолюцията за разделяне на Палестина.  - Ние бихме желали ЕС да играе по-активна роля в политическо отношение. ЕС има множество и различни лостове за влияние върху Израел. Например чрез споразумението за партньорство с Израел. То би могло да се използва, като например не се осъществява напредък по това партньорство, ако няма напредък към мирно решение на конфликта. Ролята на Русия няма да съкрати пътя, но допринася за постигане на решение. - Изключително съм щастлив, че работя в България.  Официалната българска позиция е в подкрепа на правата на палестинския народ и за спазване на принципа за уреждане на конфликта чрез две държави. Между българския и палестинския народ има много сходства в културно отношение. Вземете например голямата прилика между българските и палестинските шевици. Освен това има голям брой палестинци, които са завършили висше образование в България и гледат на нея като на втора родина. - Независимо дали американци и руснаци ще се срещнат и дали ще бъде там и представител на Израел, позицията на Русия няма да се промени - тя поддържа принципа за уреждане чрез две държави и съгласно разпоредбите на международното право. Разбира се, в центъра на вниманието на тази среща биха били Сирия и Иран, където ситуацията е напрегната.  - Още когато в началото Тръмп заговори за \"сделката на века\" и я започна с това, че подари Ерусалим на Израел, ние прекратихме всякакви контакти с американската администрация. Казахме, че сделката няма да мине, защото не може да има решение, накърняващо правата на палестинския народ, а той се придържа към принципа за уреждане чрез две държави, Източен Ерусалим - столица на Палестина и запазване на правата на бежанците, постановени от резолюция 194 на ООН. Ние казахме на американците да не си правят труда, сделката няма да мине, както и всяко друго нарушение на международното право, което се отнася до Палестина. Но подобни нарушения са заплаха не само за Палестина, те засягат всички държави в света, защото неспазването на международното право ще тласне света към закона на джунглата, където силният изяжда слабия, ще се разразят конфликти във всички краища на света. Затова ние призоваваме всички да спазват международното право, което е предпазен клапан срещу трета световна война.  - Ние сме благодарни на България за твърдата позиция за спазване на принципа за две държави, за спазване на международното право и категоричната й позиция да не признае Ерусалим за столица на Израел и да не премества посолството си в Ерусалим. - Бихме искали българите да знаят, че Палестина е на етапа на Ботев и Левски, който българите са минали отдавна. Надяваме се българите да разберат, че нашата борба е против израелската окупация и за извоюване на действителна независимост. Ние сме миролюбив народ. В течение на цялата си история земята на Палестина е наричана земя на мира и един ден мирът ще настъпи по цялата палестинска земя и народите в целия район ще заживеят в мир и разбирателство.", "date": "2019.06.11", "title": "Палестинският посланик у нас:    Нетаняху желае не мир,   а разширяване на окупацията"}
{"url": "https://duma.bg/izbraha-malkata-stsila-pred-golyamata-haribda-n193670", "text": "В събота привечер, след три месеца безплодни опити да заработи молдовският парламент избра своя председател и излъчи правителство в присъствието на посланиците на ЕС, САЩ и Русия и в отсъствието на ток, интернет и телефон, които бяха спрени преди началото на заседанието. За министър-председател бе избрана Мая Санду - председател на партия \"Действие и солидарност\" (ПДС) и бивш министър на образованието, която оглави кабинет предимно от технократи, но разредени с представители на подкрепилите го Партия на социалистите в Република Молдова (ПСРМ) и блока АКУМ (\"Сега\"). Лидерът на другата партия в АКУМ \"Достойнство и истина\" - адвокатът Андрей Нъстасе, пък стана вицепремиер и министър на вътрешните работи. Социалистите взеха столовете на министъра на отбраната, но и този на председателя на парламента. В последния седна Зинаида Гречани, председател на ПСРМ и бивш министър-председател на Молдова. Тези назначения бяха извършени само с гласовете на депутатите от ПСРМ и АКУМ. Парламентът, подкрепен в действията си със заявления на посолствата на ЕС, САЩ и Русия, незабавно пристъпи към приемането на \"деолигархични\" решения и закони. Беше приета и декларация, че Молдова е \"завладяна държава\".  Докато се случваха тези събития, по улиците на Кишинев минаваше агресивна трихилядна тълпа, основно от мъже, която скандираше в подкрепа на останалата вече в опозиция Демократическа партия (ДП), ръководена от Владимир (Влад) Плахотнюк. Тези митингаджии, наричани в Молдова \"цуцики\" (по аналогия с \"титушките\" в Украйна), бяха докарани с автобуси от цялата страна, за да окажат въздействие върху преговарящите социалисти и представители на АКУМ, който блок е титулуван като \"проевропейски\". Конституционният съд, който според новите управляващи е под контрола на демократите, пък обяви за нелегитимен избора на председател на парламента и министър-председател. Формалната причина бе, че според КС на 7 юни е изтекъл тримесечният срок, в който по закон е трябвало да се избере правителство и президентът Игор Додон е трябвало да разпусне парламента. Според държавния глава този срок изтича едва на 9 юни - три месеца след като КС е признал изборите за парламент за действителни. Впрочем предвид настроенията в обществото и дадената на новата власт от основните международни фактори легитимност тези решения на КС вероятно ще останат без последствия.  \"Диктаторът падна. От днес олигархичният режим се намира в опозиция\", заяви в първата си реч премиерът Санду, чиито думи бяха предназначени точно за Плахотнюк - човекът, който успя да обедини срещу себе си иначе непримирими противници не само вътре в Молдова и който е хубав пример как едно свръхбогато лице може с формално демократични методи да си получи цяла република за лична употреба.  До драматичните събития се стигна, след като провелите се на 24 февруари парламентарни избори не излъчиха категоричен победител. Вотът, преминал под знака на закон, писан от управляващите демократи на Плахотнюк и в тяхна полза, по обвиненията на опозицията, за пръв се проведе по смесената избирателна система. В резултат социалистите взеха 35 мандата в 101-местния парламент, ДП - 30 мандата, АКУМ - 26, партията \"Шор\" - 7. В парламента влязоха и трима независими депутати от едномандатните райони. Това разпределение предполагаше създаването на управляваща коалиция, което се очакваше да бъде трудна задача заради противоречията между основните партии.  Блокът АКУМ застъпва проевропейски позиции, той е за членство на Молдова в ЕС, против федерализация на страната като условие за завръщането на Приднестровието в лоното на Кишинев, против присъствието на руските миротворци там, но най-вече негови представители защитават прорумънски, юнионистки идеи - т. е. ратуват за обединението на Молдова и Румъния в една държава. Точно срещу последното се обявяват социалистите и президентът и бивш лидер на ПСРМ Игор Додон. Акумци са и против споразумението за асоциация с ЕС, искат Молдова да е част от Евразийския икономически съюз. Смятат, че Приднестровието трябва да получи определена автономия, за да се върне в юридическото поле на Кишинев, и предлагат специален статут на руския език. Освен това не искат възстановяване на отнетите през 2016 г. президентски пълномощия, на което държи Додон.  Ако има обаче нещо  това е неприемането на властта на Плахотнюк, който реално управлява Молдова като лично владение. Това не е само заключение на опозицията. В началото на годината Европарламентът излезе с остър доклад за изпълнението на споразумението за асоциация с Молдова, в който се посочи, че тя е олигархическа държава, а реалният й ръководител е именно Плахотнюк, а не демократично избрани органи. Срещу Плахотнюк в Русия се водят две следствия - за поръчителство на убийство и за незаконно изнасяне на капитали - 37 млрд. рубли, или 500 млн. евро. В Румъния също се водеше разследване срещу Плахотнюк за мошеничество и пране на пари. Има подозрения, че Плахотнюк, който освен всичко друго е и един от 32-мата вицепрезиденти на Социнтерна, е част и от т. нар. \"молдавска схема\" - най-голямата операция по пране на пари, разкрита на територията на бившия СССР с помощта на германски и руски следователи. В отговор управляващите втвърдиха тона към Русия, изпращаха заплахи към Приднестровието и заиграваха със САЩ на антируска основа. Москва няколко пъти даде знаци на президента Додон и ПСРМ, че е категорично против коалиция между тях и ДП. Действително такава коалиция би дала възможност на социалистите да участват във властта, но с цената на тежки електорални загуби и трайно наранена репутация, без да броим отдръпването на Русия като техен съюзник, който им дава част от легитимността в очите на избирателите.  На свой ред коалицията между АКУМ и ДП се оказа още по-невъзможна поради  между лидерите им. Андрей Нъстасе спечели кметските избори в Кишинев през 2018 г., но съдът и ЦИК просто ги отмениха, както се смята, под влиянието на Плахотнюк. Както казва политологът Корнелиу Чуря пред агенция \"Спутник\", коалиция между АКУМ и ДП може да бъде сформирана само при твърд външен натиск от страна на Вашингтон, като задейства финансови и икономически лостове. Според него обаче САЩ в момента нямали интерес да се намесват рязко в молдавската политика. Отиването на предсрочни избори също не е вариант, макар да изглеждаше логично. Това би означавало те да бъдат подготвени от администрациите на Плахотнюк, по закона на Плахотнюк и на условията на Плахотнюк.  Фактически през три месеца, въпреки подозренията и обвиненията от чужди и свои, че Додон води скрита игра с Плахотнюк, са вървели основно преговори между социалистите и АКУМ. Според наблюдатели причината по-рано да не се състои коалицията са завишените искания на \"проевропейците\", които не са искали социалистите да имат дори едно място в правителството (при положение, че имат по-малко депутати от тях) и дори не са били съгласни те да излъчат председателя на парламента.  Зациклянето в преговорите и наближаването на крайния срок - 9 юни, очевидно подбуди международните играчи да се намесят в ситуацията. На 3 юни в Кишинев пристигнаха, уж всеки по своите дела, директорът на отдела за Източна Европа в Държавния департамент Брад Фридън, руският вицепремиер Дмитрий Козак и еврокомисарят по разширяването Йоханес Хан. Те се срещнаха с президента Додон и лидерите на преговарящите партии. Разговорите на американеца и комисар Хан останаха в сянка, но руският вицепремиер, който се занимава и с въпросите на Приднестровието, заяви, че Москва иска да види такава коалиция, която да бъде готова да проведе честни прозрачни избори по нов закон, за да бъде ясен изборът на народа. Това си беше завоалиран намек за коалиция между АКУМ и ПСРМ. 48 часа по-късно в общи линии това се и случи.  Сключеният между социалистите и \"проевропейците\"  и той не заличава идеологическите и мировозренческите противоречия между тях. Освен това той вероятно е част от сделка между САЩ, ЕС и Русия, която също е ситуативна. Тепърва ще видим дали антиолигархическото правителство ще сработи срещу системата на Плахотнюк. Сега олигархът опитва да мобилизира своите привърженици на улични акции и чрез подконтролните му държавни органи да създаде предпоставки за двувластие. Предвид обаче подкрепата за новата управляваща коалиция от страна на водещите външни фактори и широката обществена опора действията на Плахотнюк и компания едва ли ще доведат до успех. Те само усложняват положенията на олигарха и обкръжението му.  Ситуацията не е еднозначно добра за молдавските социалисти. Подтиквани от чужбина, те избегнаха контакта с едната подводна скала в лицето на олигархичната Демократическа партия, който съюз можеше да ги доведе до политическо самоубийство. Европейската практика показва, че когато левите се \"съешат\" с десните, то това не води до нищо хубаво за първите. Именно левите губят най-много от подобни съюзи, защото избирателите им се чувстват предадени. ПСРМ обаче беше принудена да избере по-малкото зло в името на цел, която обединява мнозина - свалянето на режима на Плахотнюк. Най-добрият вариант за тях би бил да останат в коалицията до решаването на задачата за демонтажа на режима на Плахотнюк, след което да отидат на нови избори, на които да търсят възможност за самостоятелно управление. Досегашната практика обаче навежда на мисълта, че Молдова е \"обречена на коалиции\". Съдейки по българския опит, за социалистите ще бъде голямо изпитание да съхранят идентичност и избиратели в тези условия. ", "date": "2019.06.11", "title": "  Избраха малката Сцила пред голямата Харибда"}
{"url": "https://duma.bg/vav-voyuvashtiya-donbas-pensioneri-ginat-i-na-opashki-n193669", "text": "Заложници на тлеещата война между Украйна и подкрепяните от Русия Донецка и Луганска република неизбежно стават мирните жители, които попадат под кръстосан огън и загиват от мини. Впрочем след пет години война все повече мирни граждани в Донбас загиват по още една причина: не издържат на изтощаващите опашки, на които трябва да стоят, за да пресекат линията на фронта. Мнозина просто тихо си стоят. Но изведнъж някой си изпуска нервите и започва сбиване. Някои от опашката са над 80 години. Някои просто стоят тук през по-голямата част от деня. Повечето не ядат и не пият, за да не ходят до тоалетната. И не защото няма тоалетни, а за да не си загубят мястото на опашката.  Селището Луганска в Донбас е само един от контролно-пропускателните пунктове за преминаване по цялата фронтова линия. По изчисления на граничната служба на Украйна ежедневно през тези КПП-та по линията на разграничаване (така още се нарича фронтовата линия - бел. ред.) преминават 30 000 граждани. \"Вие какво, не виждате ли? Тука бабички умират\", казва ми жена от опашката. И това не е метафора.  От декември 2018 г. 18 мирни жители, главно възрастни хора, са починали при преминаване на фронтовата линия, гласи статистиката на Организацията за сигурност и сътрудничество в Европа (ОССЕ). Повечето смъртни случаи са свързани с усложнения от сърдечни заболявания. Някои пресичат фронта, за да се видят със семействата. Но далеч по-злободневна причина тласка хората към такава рискована стъпка - пенсията. Отидох на фронта, за да пообщувам с украинците, които са разделени от войната. Но на място неочаквано ме порази нещо друго. За него не обичат да говорят извън пределите на Донбас, но не можеш да го забравиш, след като си го видял с очите си.  В Донбас има пет КПП-та по цялата фронтова линия - четири са в Донецка област и едно в Луганска област. Именно през тях преминават пътищата и хуманитарните коридори, съединяващи териториите, контролирани от правителството на Украйна, със самопровъзгласените републики, подкрепяни от Русия. Опашките се движат бавно, от двете страни на линията се извършват проверки дали има разрешение за преминаване. Между КПП-та на украинските военни и на ДНР мирните граждани трябва да вървят пеша три километра - през самата фронтова линия. Краищата на пътя са минирани. През светлата част на деня, докато са отворени КПП-та, обстрелите спират. Но режимът на тишината (спирането на огъня - бел. ред.) невинаги се спазва и мирните жители рискуват да бъдат улучени от куршуми.  Статистиката свидетелства и за още една съществена и неочаквана опасност за преминаващите през фронта, ако се отчете преклонната възраст на повечето от тях. В селището Луганска, където е единственият КПП в едноименната област, парамедичката от министерството на извънредните ситуации Наталия Силкина се труди до изнемога:  \"Днес е някакво безумие. Около 30 пациенти, шест-седем от тях загубиха съзнание\", каза тя. Предния ден е имало 31 пострадали, добавя Наталия, която едвам се дължи на краката си от умора.  \"Буквално вадим хората от опашките. Притискат ги. Стоят един до друг и падат, загубвайки съзнание, не им стига въздух. Вдигаме или сваляме кръвното, често се налага да използваме дефибрилатор\", въздиша Наталия.  Граничарите ми обясняват, че пенсионерите над 80 години могат да минат, без да чакат на опашката. Но когато казвам това на бабите, повечето или не го знаят, или не вярват и се страхуват да минат отпред, за да не загубят мястото си на опашката. Достигам \"нулевия\" блокпост - най-предните позиции на украинските военни. По-нататък е т. нар. \"сива зона\" между територията, контролирана от Украйна и самопровъзгласената ДНР. От фотоапарата се вижда флагът на ДНР. Но там е забранено: в ДНР пускат само онези, които имат местна регистрация в паспорта или близки роднини.  Заставам на опашката за проверка на документите за онези, които идват от т. нар. ДНР. На опашката се запознавам с Каролина от Горловка. Тя е бременна в деветия месец. Пускат я най-отпред, макар това да не се харесва на всички - от тълпата се разнасят възмутени възгласи. Каролина казва, че отива при роднини, които живеят в контролирана от Украйна територия. \"Сега е сложно. Боя се да не родя по пътя\", признава жената. Но добавя, че ако се пресели при роднините, ще създаде постоянни неудобства за тях. \"А в Горловка, макар да е страшно, все пак си в родна къща\", каза тя.  Но и тук в КПП Майроск, както и в Луганска, повечето хора на опашката са възрастни. Това КПП има особено значение за известната украинска художничка Алевтина Кахидзе, която дойде с мен. Именно към този пункт бе тръгнала майка й само два дни след последния им телефонен разговор. Това се случило на 16 януари. Художничката завинаги е запомнила този ден.  Иначе Алевтина е от Донбас. Още преди война се е преместила в покрайнините на Киев. Но 70-годишната й майка Людмила останала в родния град Ждановск. От 2014-а градът се намира под контрола на проруската ДНР.  Майката и дъщерята не бяха се виждали цяла година, след като войната пламна. И чак в началото на 2015 г., когато заработиха КПП-ата, Людмила най-накрая получи възможност да влезе в контролираната от Украйна територия и да се срещне с дъщеря си. Беше много трудно, разказва Алевтина, но майката не искала да се мести при дъщерята, затова през по-голямата част от деня те общували по телефона. Почти всеки ден, а понякога и по няколко пъти на ден. \"Понякога тя ми изпращаше есемес сред обстрелите: \"аля жива съм мама\". Ей тъй, без препинателни знаци, с малки букви. Мога само да си представя в какво състояние е  писала това\", спомня си Алевтина. Алевтина започнала да прави скици за живота на майка си в зоната на бойните действия, използвайки разказите на Людмила по телефона. Тези картинки художничката е качвала на страницата във фейсбук, която бе направила специално за майка си. Но с псевдоним, защото е твърде опасно да разкрие истинското си име.  Страницата станала популярна сред украинците, които нямат източници на информация за живота в самопровъзгласената ДНР, защото самопровъзгласените републики не пускат украински медии.  Сутринта на 16 януари Алевтина тъкмо се гласяла да се обади на майка си. Изведнъж обаче телефонът звъннал, светвайки познатия номер. Алевтина си помислила, че майка й бързала да се чуят, и първа звъннала. Но изненадващо в слушалката се разнесъл мъжки глас. Мъжки. \"Жената, от чийто телефон звъня, умря\", каза гласът.   Алевтина останала потресена. \"Не можех да говоря. Дори не знаех дали това е истина\", спомня си художничката. Само помолила мъжа да звънне по-късно. Трябваше да събере мислите си.  Той се представи като служител на блокпост на ДНР в Майорск. Алевтина се опасяваше от най-лошото. Тя знаеше, че майка й смятала да мине през линията на разграничение. За да мине този изтощителен път, на 16 януари Людмила трябвало да стане в 4:30 сутринта, казва Алевтина. \"Този път костваше на майка 11 часа. И в крайно нечовешки условия\", спомня си художничката. Людмила е преминавала през фронтовата линия, за да вземе украинската пенсия, минавала е през проверките, които са задължителни за получаването й. Щом преминала през всички блокпостове след Майорск, Людмила се насочвала към фронтовото градче Бахмут, където се намират най-близките до тази фронтовата линия банкови клонове и банкомати. Там Людмила също трябвало да мине през проверките, установени по закон.    С Алевтина отиваме там. Преди войната и декомунизацията Бахмут се казваше Артьомовск и още от съветските времена бе известен със своя завод за шампански вина и производство на сол. Но е изглеждал като забравено провинциално градче. Колкото и да звучи парадоксално, но войната му вдъхнала нов живот: Бахмут днес е пълен с хора. Тук се събират както онези, които идват от ДНР, пресичайки фронтовата линия, така и тези, които тръгват към ДНР. В града се появиха десетки предприятия - от бакалии до супермаркети и ресторанти, дори украинска книжарница, където цялата продукция е на украински език. И, разбира се, частни маршрутки и таксита, които за пари ще ви докарат до самата фронтова линия.   Както за Людмила, така и за много възрастни хора опашката на КПП-о е само началото: в Бахмут отново трябва да се стои на няколко опашки пред банковите клонове и банкоматите. Пред банките, за да се премине през процедурата на \"идентификация\" - тоест да докажеш, че си жив, за да не ти отменят пенсията.  Украинските граждани, които живеят на територията на самопровъзгласилите се републики, трудно получават държавна пенсия. Украинските банки нямат достъп до териториите, контролирани от сепаратистите, поясняват в правителството. За да вземеш пенсията, трябва да минеш през фронтовата линия.  А също през няколко проверки. Според действащото законодателство пенсията на живеещите в \"републиките\" е обвързана със справка за \"вътрешно-премествано лице\". Това означава, че желаещите да получават украинска пенсия трябва официално да преминат на контролираната от Украйна територия.  А ако не може да направиш това, трябва да направиш така, че все едно си минал - тоест да се договориш за фалшива регистрация на определен адрес. Именно това се наложило на Людмила, откровена е Алевтина.  Освен това трябва да си готов, че по същия този адрес някой ще чука на вратата всеки 60 дни за проверка дали наистина живееш там. Проверката може да дойде по всяко време. Пропуснеш ли я, сбогом на пенсията. Затова мнозина разчитат на \"приятелското обаждане\", предупреждаващо за задаващо се посещение на инспектора. Така започва пътят през фронта.  Людмила се канеше да пътува един ден по-късно, казва дъщеря й. Алевтина подозира, че именно такова обаждане е станало повод майка й да предприеме опасното пътуване ден по-рано.  Подобно на другите жители на Донецк и Луганск, Людмила е могла да получава и е получавала още една пенсия: от подкрепяните от Русия власти на ДНР. Но и двете пенсии са жълти стотинки. И за да връзва двата края, Людмила е отглеждала и продавала зеленчуци и цветя.  Пътят за пенсиите е толкова сложен и муден, че не всеки може да го измине за 24 часа.  Майката на Алевтина е могла да остане при близки. Но повечето трябва да разчитат на общежития. А това са допълнителни разходи. И ако се съди какво видях в един от тях, където купих \"легло-място\", условията там са лоши.   Алевтина казва, че би могла да дава на майка си еквивалент на пенсията. Но чувството на достойнство не позволявало на Людмила да взима пари. За нея беше важно да чувства своята независимост, с уважение си спомня Алевтина. Освен това тя е смятала, че има право на украинска пенсия, гарантирана от Конституцията. Оказа се обаче, че пенсията е коствала живота на Людмила. На нея й станало лошо в автобуса, който трябвало да я докара до \"нулевия\" блокпост в ДНР. \"Някой се опитал да й помогне, завели я в пункт за стопляне. Дори е била извикана бърза помощ, която обаче не успяла да дойде\", спомня си Алевтина. Тя така и не успяла да научи от какво точно е спряло сърцето на майка й, но смята, че тя си е отишла от този свят заради стреса от рискованото преминаване през фронта и изтощението от стоенето по опашките. За да разпознаят тялото на Людмила, на съседите им трябвали два дни.   Известната украинска художничка Алевтина Кахидзе не се реши да отиде в ДНР. Опасяваше се, че там могат да я задържат.  \"Звънях десетки пъти в МЧС, на всевъзможни началници, в СБУ (Службата за сигурност на Украйна - бел. ред.). Накрая майка ми дойде в нашето село... И ние я погребахме\", разказва художничката.  Правозащитниците смятат, че опашките може да намалеят, ако се опрости получаването на пенсии за жителите на неконтролираните територии. А именно - като се махнат справките за ВПЛ. За да намалят опашките, Киев нееднократно се опитваше да открие допълнителен пункт за преминаване, но сепаратистите блокират тези опити, казват в правителството. Но експертката на обществената организация \"Право на защита\" Елена Грекова предполага, че има още една причина, която кара украинската власт да не бърза с решаването на проблема с опашките на КПП-ата. \"Когато чуваме, че милиарди гривни са дължими на пенсионерите в Донбас, идва ти наум, че това всъщност е икономия на бюджетни средства\", казва Грекова. В официално писмо на Пенсионния фонд, което \"Право на защита\" предостави на Би Би Си, се казва, че от август 2014 г. до септември 2018 г. са останали неизплатени пенсии в размер на 62,2 млрд. гривни ($2,4 млрд.) за жителите на Донбас.", "date": "2019.06.11", "title": "Във воюващия Донбас  пенсионери гинат и на опашки"}
{"url": "https://duma.bg/nad-76-000-uchenitsi-v-narodnite-buditeli-i-az-n193609", "text": "Тържествено бяха връчени в Пловдив наградите от деветото издание на националния проект на Ротари и Зонта клубове \"Народните будители и аз\". Проектът е под патронажа на президента Румен Радев. Тази година са взели участие над 6000 ученици от 228 паралелки на 28 училища в 4 области - Пловдив, Пазарджик, София, Варна. В деветте издания на проекта от 2010 до 2019 г. се включиха колективно и индивидуално над 76 000 ученици. Автор и ръководител на проекта е доц. Кирчо Атанасов, почетен гражданин на Пловдив. В градския финал в Пловдив първа награда за групата V-VII клас взе Vа клас от Математическата гимназия \"Акад. Кирил Попов\". И други награди в различните възрастови групи спечелиха учениците от Математическата гимназия, следвани от Езикова гимназия \"Пловдив\", СУ \"Черноризец Храбър\", ПГТ \"Проф. д-р Асен Златаров\". В областния финал се представиха отлично учениците от с. Караджалово, община Садово, с. Рогош, община Марица, с. Ръжево Конаре и с. Дълго поле, община Калояново, от град Брезово. Във финала на област Пазарджик водещи са ЕГ \"Бертолт Брехт\" - Пазарджик, СУ \"Александър Иванов-Чапай\" от Белово, училищата в Септември и с. Нова Махала, община Батак. Отличниците от София са от румънската гимназия \"Михай Еминеску\", а във Варна - клуб \"История\" от Първа езикова гимназия в града.  За четвърти път имаше и индивидуален конкурс за ученици от V до XI клас - за есе, разказ, стихотворение, рисунка и мултимедийна презентация. В националното жури за изявата бяха акад. Георги Марков, акад. Константин Косев, чл.-кор. Иван Гранитски.", "date": "2019.06.11", "title": "Над 76 000 ученици в \"Народните будители и аз\""}
{"url": "https://duma.bg/mladi-himitsi-s-nagradata-yuhnovski-n193608", "text": "Голямата награда на ХТМУ на името на акад. Иван Юхновски \"За изявен млад учен в областта на органичната химия\" тази година спечели гл. ас. д-р Неда Анастасова от Института по органична химия с Център по фитохимия на БАН, съобщиха от вуза. Специална награда получи докторант инж. Петя Пенева от катедра \"Органична химия\" на ХТМУ. Наградите бяха връчени на тържествената церемония за Деня на ХТМУ на 7 юни тази година. Победителките получиха дипломите и наградите от ректора на ХТМУ проф. Митко Георгиев. Наградата е учредена от ХТМУ и Съюза на химиците в България по идея на акад. Иван Юхновски, който осигурява всяка година финансовото й покритие. Наградата се дава на млад български учен на възраст до 35 г., тя е национална и се присъжда всяка година. Самият акад. Юхновски е възпитаник на ХТМУ, дълги години е работил в БАН и бе председател на академията в продължение на 12 години.   ", "date": "2019.06.11", "title": "Млади химици с наградата \"Юхновски\""}
{"url": "https://duma.bg/mazh-poluchi-uslovna-prisada-za-psuvni-po-lekari-i-ritnitsi-po-politsai-n193613", "text": "Старозагорец получи условна присъда за причиняване на телесни повреди на полицаи, съобщиха от районния съд в града. Осъденият М. М. С., на 48 г., се призна за виновен по три обвинения и сключи споразумение. На 4 април в Стара Загора той обиждал и псувал лекари, a след това ритал и удрял полицаи от \"Охрана на обществения ред\". За това съдът му дава 7 месеца затвор с годишен изпитателен срок. Мъжът е причинил кръвонасядания в областта на половите органи и на лявото бедро на единия полицай. Другият униформен също пострадал. Съдиите събрали наказанията по двете обвинения - за атаката срещу полицаите и обиждането на лекари, и така получили условната присъда от 7 месеца. Подсъдимият трябва да плати и 336 лева разноски по делото. Определението на съда има характер на влязла в сила присъда и не подлежи на обжалване. Междувременно CPME - организацията, обединяваща лекарските сдружения в Европа, публикува статия в престижното си издание, в която председателят на БЛС д-р Иван Маджаров информира европейските си колеги, че случаите на агресия към специалистите в бели престилки продължават. Макар този проблем да съществува и в други страни, в България се наблюдава тревожна тенденция на нарастване на нападенията срещу лекари, медицински сестри, фелдшери. ", "date": "2019.06.11", "title": "Мъж получи условна присъда за псувни по лекари и ритници по полицаи"}
{"url": "https://duma.bg/armiyata-na-moldova-ne-se-mesi-v-krizata-n193662", "text": "Армията на Молдова не възнамерява да се намесва в политическата криза в страната, довела до двувластие. Това гласи заявление на Министерството на отбраната. То съобщи, че е забранен достъпът на невоенни лица до казармите. Президентът Игор Додон заяви в парламента, че  няма да подаде оставка въпреки шанатажа на управлявалата доскоро Демократическа партия, чийто лидер е олигархът Владимир Плахотнюк. Изявлението му бе излъчено пряко по телевизията. По думите му шантажът се изразява в намерения за неговия арест, заплахи срещу семейството му и дори слухове за покушение срещу него. След среща с посланиците в Кишинев той благодари на ЕС, Русия и САЩ, че подкрепят правителството, сформирано на 8 юни.       Отделно лидерът на парламента Зинаида Гречани заяви, че институцията няма намерение да прекратява работа и ще вземе важни решения въпреки указа за разпускането му, подписан от и.д. премиер Павел Филип. Междувременно САЩ и НАТО призоваха партиите да разрешат кризата чрез диалог.  Кризата плавна, след като ДП отказа да признае чрез процедурни хватки новосформираното правителство от социалисти и еврофили и дори предприе опити за разформирането му. ", "date": "2019.06.11", "title": "Армията на Молдова  не се меси в кризата"}
{"url": "https://duma.bg/bozhidara-dimova-vlyubena-v-dumite-n193654", "text": "\"Несбъднатост\" ще събере ценители на поезията в столичното Народно читалище \"Николай Хайтов\" - кв. \"Изток\", на 12 юни от 18.30 ч.   Ето какво разказва авторката Божидара Димова, известна журналистка и писателка: \"Влюбих се в едно стихотворение, когато бях много млада и без да зная какъв ще бъде животът ми. Знаехме наизуст Станка Пенчева, Блага Димитрова, Ваня Петкова и се прекланяхме пред смелостта им да се себеизразяват в \"този свят все още мъжки\"...  ...Целият ми живот се оказа едно Изпращане и едно Посрещане. Изпращане на свидни хора към вечния им път, на приятелства, на предателства, на селища, на кариери, на... Посрещане на нови светли същества, на нови приятелства, на нови селища, на нови поприща. Много работих, много пътувах, много се смях до сълзи, танцувах и пълнех душата си с красота от думи, звуци, картини и чувства. Наистина летях! И не казвам \"Стига толкова!\", защото разбрах, че изненадите продължават! Благодаря за поредната, която ми предложи издателство \"Български писател\". Да сбъднем тази \"Не/сбъднатост\" заедно! Някой може би щe открие своето си стихче...\" В едно интервю питат Божидара дали се чувства поет. Отвръща спонтанно, че се чувства жена, която се облича в думи. Те уж са едни и същи, а всеки ден звучат различно.", "date": "2019.06.11", "title": "Божидара Димова - влюбена в думите"}
{"url": "https://duma.bg/arzhentinsko-tango-s-mie-miki-i-evgeni-bozhanov-v-zala-balgariya-n193655", "text": "Кралицата на акордеона Мие Мики, самобитният пианист Евгени Божанов и квартет \"Фрош\" се готвят за вълнуваща среща със софийската публика. На 12 юни от 19 ч. в зала \"България\" те ще представят първия си съвместен проект. Очаква ни ярка и силна ансамблова вечер, в която публиката ще има рядката възможност да чуе не само прочутия Концерт за бандонеон, пиано и струнни на именития аржентински Маестро Пиацола, но ще може да се потопи и в красивата страст на неговите авторски танга в интерпретацията на Мие Мики. В първата част на концерта ще звучат шедьоври от Пърсел и Шостакович. Кралицата на акордеона Мие Мики прави дебютния си радиозапис за \"NHK\" в Токио на 8 г. На 25 години вече е преподавателка в \"Хохшуле фюр мюзик\" в Детмолд, Германия. Като солистка свири с реномирани оркестри, между които: Suisse Romande Orchestra (Оркестър на френскоговорящата част на Швейцария), Симфоничният оркестър на \"NHK\" в Токио, Белгийският национален оркестър под палката на диригенти като Сейджи Озава, Хироюки Иваки и Шарл Дютоа. Самобитният почерк на пианиста Евгени Божанов го превръща в звезда още в най-ранна възраст. През последните сезони свири с водещи европейски състави, сред които Белгийският национален оркестър, Кралската филхармония на Ливърпул, Камерният оркестър на Баварското радио, Симфоничният оркестър на Малмьо, Атинският държавен оркестър, Оркестърът на Санта Чечилия в Рим. Създаден през 2007 г., квартет \"Фрош\" е сред най-изявените в България. Благодарение на младите и отдадени музиканти публиката чува произведения, които не се изпълняват у нас, а често присъства и на раждането на съвсем нови композиции.", "date": "2019.06.11", "title": "Аржентинско танго с Мие Мики и Евгени Божанов в зала \"България\" "}
{"url": "https://duma.bg/12-istorii-v-debyutnata-kniga-na-nikolay-tsenkov-n193651", "text": "Премиерата на сборника с разкази \"Човекът, който продаде морето\" ще се състои в \"Каза либри\" в София  (ул. \"Цар Асен\" 64) на 13 юни от 19 ч. Авторът Николай Ценков ще ни поведе към любимите си кафенета, сънища и градове, където всеки от нас ще открие нещо за себе си. В пътешествието ще се включат и актьорите Весела Бабинова и Дарин Ангелов. Николай Ценков е роден през 1985 г. в Стара Загора. Завършил е право, а в момента работи върху дисертацията си в областта на социалната философия. \"Човекът, който продаде морето\" е неговата първа книга, побрала 12 истории, разказани през гранични човешки ситуации...", "date": "2019.06.11", "title": "12 истории в дебютната книга на Николай Ценков"}
{"url": "https://duma.bg/magiyata-na-iztoka-v-borisovata-gradina-n193650", "text": "Третото издание на фестивала на азиатската култура \"Магията на Изтока\" ще се проведе в Борисовата градина. Митични същества, зрелищни изпълнения и пищни костюми от всички кътчета на най-големия и най-населения континент на Земята пристигат у нас на 15 юни. Събитието е инициирано от посолството на Индонезия в България в партньорство с 15 дипломатически мисии от Азия в страната ни. Фестивалът отново има благородна кауза заедно с фондация \"За нашите деца\": ще бъдат подкрепени уязвими семейства в риск от раздяла и ще се спасят от изоставяне поне 15 малчугани в ранна възраст. Билети за благотворителната томбола ще се продават по 5 лв. както в деня на събитието, така и преди това в търговската мрежа на Eventim в цялата страна и онлайн. Ще бъде организирана томбола за над 50 награди, най-голямата от които е двупосочен билет за двама до избрана дестинация в Азия. Майстори на музиката, театъра и бойните изкуства ще представят над 10-часова програма. Феноменалният древен индийски \"танц с очи\" - катакали, ще открие фестивалния ден с нажежаващо изпълнение, разказващо митични притчи и религиозни епоси единствено чрез мимики, жестове и израза на лицето и тялото, декорирано с пищни орнаменти и костюм. Митът за Баронг-Рангда - вечната борба между доброто и злото, произлизащ от балийската митология, ще бъде представен от артисти от Индонезия и България, носещи обемни костюми от естествена козина, маски, изработени от свещено дърво, украшения от огледала, рефлектиращи светлината, седеф, скъпоценни камъни и ръчно изработена телешка кожа с традиционни орнаменти. \"Китайски дракон\" ще посреща гостите на фестивала, въвеждайки ги в екзотиката на Азия. Бойните изкуства от Изтока, съчетаващи дисциплина, дух и майсторство, ще бъдат представени от самурайската школа по кендо - древната японска техника по фехтоване, ще има още демонстрации по айкидо, корейско таекуондо, тай чи от Китай и тайландски бокс муай-тай и бурай-тай. Посетителите на фестивала ще имат възможност да се запознаят отблизо и с мода от Виетнам с уникални произведения от различни тъкани и цветове на традиционното за страната дамско облекло Ао зай. Република Корея ще завладее присъстващите с ритъм, дух и изящество чрез фолклорна трупа, която ще представи ритуали за плодородие и благодат. Филипински национални песни, изпълнявани от деца, както и палестинската танцова трупа \"Алкаумия\" ще спечелят публиката с енергия и ритъм, музика от Бангладеш, съвременна интерпретация на виетнамски фолклор и т.н. Изложбените щандове на всяко посолство ще предлагат на посетителите сувенири, произведения на изкуството, бижута, ръчно правени предмети, храни и напитки.", "date": "2019.06.11", "title": "\"Магията на Изтока\" в Борисовата градина"}
{"url": "https://duma.bg/mladi-stsenografi-predstavyat-natfiz-na-kvadrienaleto-v-praga-n193653", "text": "Младите възпитаници в специалност сценография на НАТФИЗ отпътуваха за Чехия, за да представят академията на Квадриеналето в Прага. В тазгодишното, 14-о издание (6-16 юни), участват представители на 74 страни. Събитието е най-важният форум за театралните сценографи, техници и архитекти. Няма аналог и следва своите традиции в представянето на най-новите тенденции в областта на театралния дизайн и технологиите десетилетия наред. Студентите на НАТФИЗ са сред очакваните участници, в почти всяко издание, тази година са съпроводени от доц. д-р Мира Каланова.", "date": "2019.06.11", "title": "Млади сценографи представят НАТФИЗ на Квадриеналето в Прага"}
{"url": "https://duma.bg/kratki-novini-n193657", "text": "В Солун две коли с турски дипломатически номера бяха подпалени в понеделник. Призори неизвестни лица поставили запалително устройство върху автомобил с дипломатически номера на турски адвокат. Колата напълно изгоряла, повредени са и две гръцки коли в съседство. Минути по-късно със запалително устройство бе подпалена друга турска дипломатическа кола. Тя е напълно изгоряла, щети са нанеси и на два съседни автомобила. В потушаването на огъня участваха 13 пожарникари. Предпочитания да живеят в социалистическа пред капиталистическа държава са изразили 40% от американците, показва проучване на агенция \"Харис\". Четирима от десетима американци заявяват, че предпочитат да живеят в държава със социализъм. Демократите Александрия Окасио-Кортес и Бърни Сандърс вдъхнаха нов живот на социализма, който се харесва особено на американките. 55% от жените на възраст между 18 и 54 г. желаят да живеят в социалистическа държава. Но мнозинството мъже предпочитат капитализма. Близо 100 човека са били убити при нападение над селце в централната част на Мали, населявана от етническата група догони. Атаката се е случила в Собале Коу, намиращ се близо до град Санга. \"Към момента имаме 96 тела на цивилни. Те са изгорени и продължаваме да търсим други\", заявиха месните власти. Селото на догоните е разрушено. Най-малко 17 души загинаха при катастрофа с автобус в Бразилия, съобщават местните власти. Инцидентът е станал, след като автобус с 40 пътници се преобърнал върху няколко коли в югоизточната част на страната. Злополуката е станала на 180 км от бразилския мегаполис Сао Пауло.", "date": "2019.06.11", "title": "Кратки новини"}
{"url": "https://duma.bg/pisatelyat-hyus-kayer-v-balgariya-n193652", "text": "ИК \"Жанет 45\" представя Хюс Кайер (Нидерландия) и книгите му \"Черните камъни\" и \"Книгата на всички неща\" в превод от нидерландски на Мария Енчева. Илюстрации Люба Халева. Срещите са в Пловдив на 12 юни от 17.30 ч. в камерната зала на Драматичния театър, и в София на 13 юни от 18.30 ч. в Младежкия театър. Хюс Кайер (1942) е един от най-популярните писатели в Нидерландия за деца и за възрастни. Носител е на многобройни награди, включително и на Германската награда за детска литература (два пъти), на най-голямата нидерландска детска награда \"Златен калем\" (четири пъти) и на Нидерландската национална награда за детска и юношеска литература. През 2012 г. Кайер печели престижното отличие \"Астрид Линдгрен\". Книгите му са преведени на много езици, а някои от творбите му са превърнати в театрални постановки.", "date": "2019.06.11", "title": "Писателят Хюс Кайер в България"}
{"url": "https://duma.bg/polititsite-otbelyazvat-100-godishninata-na-mot-n193659", "text": "Международната организация по труда (МОТ) отбелязва 100 г. от създаването си, което се възприема като символ на многостранното сътрудничество. Германският канцлер Ангела Меркел, руският премиер Дмитрий Медведев и френският президент Еманюел Макрон се присъединиха към двудневното честване, започнало днес с годишна конференция. Генералният директор Гай Райдър подчерта, че организацията се е запазила частично заради \"тристранната\" си структура, която обединява работнически организации, бизнес лидери и правителства. Иначе корените на организацията са във Версайския договор, който слага край на Първата световна война. \"Днес все още има твърде голямо разделение по света, твърде голяма нестабилност, диалогът и разбирателството между държавите, изглежда, често ни отбягва\", поясни Райдър при откриването на конференцията. На нея Дмитрий Медведев ще предложи на другите страни да действат заедно, за да не се допуснат негативни последици на информационната ера, предаде ТАСС. ", "date": "2019.06.11", "title": "Политиците отбелязват  100-годишнината на МОТ"}
{"url": "https://duma.bg/10-godini-sofiya-film-fest-v-gabrovo-n193656", "text": "10-годишното партньорство на \"София филм фест\" и Община Габрово ще бъде отпразнувано с прекрасна филмова селекция и допълнителни събития, свързани с дискусия на филмите. Юбилейното издание се реализира и с подкрепата на НФЦ и веригата киносалони \"Europa Cinemas\". Прожекциите на деветте филма са в зала \"Възраждане\", цената на билета е 3 лв., абонаментната карта за всички прожекции е 19 лв. Обособена е фестивална Кинозона в Билкопродавница с чайна ЖивоТворство в известната габровска КУЛТзона 6-ти участък. Всеки ден от 14 до 16 юни два часа преди първата прожекция в Кинозоната ще има разговори за кино. Който носи своя билет от отминала прожекция, ще получи чаша ароматен чай или вино.  Юбилейното издание започва на 13 юни от 18 ч., когато зрителите ще видят едно от най-новите български заглавия - \"Ирина\", пълнометражен дебют на Надежда Косева, която е специален гост и ще се срещне с публиката след края на прожекцията. \"Джебчии\" на Хирокадзу Корееда - носител на \"Златна палма\" от Кан'18, започва в 20.15 ч. През втория ден - 14 юни, в 18 ч. ще бъде излъчен новият филм на Аличе Рорвахер \"Щастливия Лазаро\", с награда за най-добър сценарий от Кан'18. Прожекциите продължават в 20.15 ч. с \"Капернаум\" на ливанската режисьорка Надин Лабаки, носител на наградата на журито от Кан'18, номиниран за най-добър чуждоезичен филм за \"Оскар\" и \"Златен глобус\".  В третия ден - 15 юни, предстои истински киномаратон. Започва в 16 ч. с \"Транзит\" на Кристиян Пецолд. Вторият филм е от 18 ч. - биографичен разказ за живота на легендарен финландски боксьор, а заглавието е \"Най-щастливият ден в живота на Оли Маки\" на Юхо Куосманен. Последната прожекция е в 20 ч. на най-новата творба на турския режисьор Нури Билге Джейлан \"Дивата круша\", България е една от държавите копродуценти. На 16 юни изданието ще бъде закрито с два интригуващи филма: българския \"Снимка с Юки\" на Лъчезар Аврамов, който ще разговаря с публиката след края на прожекцията от 18 ч.; и от 20.15 ч. - \"Момиче\" на Лукас Донт, номиниран за \"Златен глобус\" за чуждоезичен филм, носител на четири награди от конкурсната програма \"Особен поглед\" в Кан 2018 - за най-добър актьор и още десетки отличия.", "date": "2019.06.11", "title": " 10 години \"София филм фест\" в Габрово"}
{"url": "https://duma.bg/papata-sotsialnite-mrezhi-ni-pravyat-asotsialni-n193660", "text": "Колкото повече използваме социалните мрежи, толкова по-малко социални ставаме, предупреди папа Франциск в своята меса от площада \"Свети Петър\". Повод за коментара на папата е заплахата от социалните медии за психичното здраве на хората. Според статистика над 5 млрд. души имат профил в една или повече социални мрежи. Други проучвания сочат, че активността в мрежите води до депресия и тревожност. Туитър влияе негативно върху успеваемостта на учениците, гласи изследване на католическия университет \"Свещено сърце\". 1500 ученици написали есе по литературен роман, вземайки информация не от книга, а от Туитър. Резултатите им били по-лоши в сравнение с тези, които са ползвали класическа литература и доказани източници, пише \"Дейли Мейл\".", "date": "2019.06.11", "title": " Папата: Социалните мрежи ни правят асоциални "}
{"url": "https://duma.bg/narasnal-e-broyat-na-bezhantsite-v-es-n193661", "text": "Броят на търсещите убежище в ЕС е нараснал, през януари-април т.г. около 206 500 души са поискали бежански статут в ЕС, съобщиха медиите. Това е с 15% повече от същия период на миналата година. Данните са получени от месечните отчети на държавите от ЕС. Това може да означава край на тенденцията за намаляване на бежанците от последните няколко години. През 2018 г. броят на мигрантите бе намалял с 11%. Междувременно Калифорния стана първият американски щат, който ще плаща пълни здравни осигуровки на пълнолетни хора, живеещи незаконно в САЩ, съобщи Асошиейтед прес. Хора с ниски доходи на възраст между 19 и 25 години, живеещи незаконно в Калифорния, ще имат право да ползват безплатно медицински услуги за бедни и инвалиди. така щатът продължава да се разграничава от политиката на президента Доналд Тръмп. ", "date": "2019.06.11", "title": "Нараснал е броят на бежанците в ЕС"}
{"url": "https://duma.bg/modna-fiesta-v-albena-zapochva-s-orlin-goranov-n193649", "text": "Модна фиеста, която ще се проведе в Албена от 12 до 16 юни, ще стартира с презентация на книгата на Орлин Горанов \"Да започнем отначало\". Обичаният изпълнител повдига за феновете и читателите завесата на личния и професионалния си живот, за да преживеят отново с него най-големите му успехи. Илюстрираната автобиография на естрадния и оперен певец е написана в съавторство с Веселина Паскова. Тази книга не е равносметка или огледало на повратна точка. А е разказ за пътуването към щастието и благодарността, че съществуваме и имаме възможността да посрещаме и изпращаме деня, че сме дарени със сетива и сърца да чувстваме. Такива са всички участници и гости на 19-ото издание на Модна фиеста Албена. Дизайнери, журналисти, певци, актьори, професионални фризьори, гримьори и ученици идват, за да покажат какво могат. Няма такова място, където архитектурата е толкова впечатляваща, морето толкова чисто, а природата е по-красива от френската Ривиера. Тази Албена ви каня да посетите. 19 години правя това събитие и смятам, че тук са се променили съдби и ще продължат да го правят в положителна посока. Оттук е тръгнал професионалният път на не една телевизионна водеща, певица, че дори и на хора, посветили се на политиката. Но всеки е орисан да е някакъв. Най-важното е да бъдем добри хора и да се радваме на моментите, когато сме заедно, убедена е организаторката Мариана Аршева.", "date": "2019.06.11", "title": "Модна фиеста в Албена започва с Орлин Горанов"}
{"url": "https://duma.bg/tsska-1948-vze-martin-toshev-n193639", "text": "ЦСКА 1948 взе Мартин Тошев. 29-годишният халф парафира за 3 г. За последно той игра в Ливан, където с Ал Ахед заслужи титлата и купата на страната. \"Впечатлен съм от проекта за развитие, който има клубът. Говоря си с Кирил Котев от няколко месеца и реших да се върна в България. Целта е да се завърнем там, където ни е място - в елита. После е ясно. В този клуб дори не се коментира\", каза Тошев. Той е юноша на автентичния ЦСКА.", "date": "2019.06.11", "title": "ЦСКА 1948 взе Мартин Тошев"}
{"url": "https://duma.bg/tsarsko-selo-pribira-georgi-iliev-n193641", "text": "Новакът в Първа лига Царско село ще прибере Георги Илиев. 37-годишният национал в момента е без отбор, след като наскоро беше изгонен от Черно море. Клубната легенда беше принуден да напусне по скандален начин, като с още 5 съотборници бе отстранен заради подозрения, че са играли симулативно при загубата от ЦСКА-Сф (1:3). Шестимата се провалиха на детектор на лъжата и бяха натирени точно преди решителния за Лудогорец от последния кръг. В Царско село може да заиграе и вратарят Иван Чворович, който напусна Ботев Пд.", "date": "2019.06.11", "title": "Царско село прибира Георги Илиев"}
{"url": "https://duma.bg/loko-pd-odobri-zashtitnik-ot-mozambik-n193642", "text": "Локо Пд ще подпише със защитника от Мозамбик Давид Малембана. Треньорът Бруно Акрапович е останал доволен от 23-годишния африканец. Той впечатлява с ръста си от 196 см и здравата си физика. Малембана има и германски паспорт и няма да заема място за играч извън ЕС. През миналия сезон е записал 20 мача и 3 гола за четвъртодивизионния Динамо Берлин. В кариерата си е минал и през Динамо Дрезден.", "date": "2019.06.11", "title": "Локо Пд одобри защитник от Мозамбик"}
{"url": "https://duma.bg/grisho-e-46-i-predi-sezona-na-treva-n193636", "text": "Григор Димитров запази 46-о място в ранглистата преди сезона на трева. Българинът е с 997 т., след като на \"Ролан Гарос\" защити 90 т., но отпадна в III кръг и не можа да заслужи повече. В рамките на по-малко от 100 т. пред хасковлията са Пиер-Юг Ербер, Адриан Манарино, Пабло Куевас, Ришар Гаске и Тейлър Фриц. Шампионът в Париж Рафаел Надал е втори със 7945 т., а лидер е Новак Джокович с 12 715. Надал заслужи 12-а купа на \"Ролан Гарос\", като на финала срази Доминик Тийм (Ав) с 6:3, 5:7, 6:1, 6:1. Следващият заявен турнир за Димитров е в лондонския квартал \"Куинс\" (17-23 юни). Първоначално той трябваше се насочи към Хертогенбош, но няма да играе в първата седмица на трева, за да се подготви по-добре за надпреварата във Великобритания, която е от категорията 500. Преди година Димитров започна в \"Куинс\" като втори поставен след Марин Чилич (Хърв), но отпадна още във II кръг след 4:6, 1:6 от Джокович за 65 мин. В Лондон българинът има да защитава 45 т. Той е шампион в надпреварата от 2014 г. След това е любимият му \"Уимбълдън\", където Гришо няма да брани точки, защото миналия сезон падна от Стан Вавринка на старта.", "date": "2019.06.11", "title": "Гришо е 46-и преди сезона на трева"}
{"url": "https://duma.bg/bodurov-e-%E2%84%961-v-tsska-sf-za-sezona-n193643", "text": "Капитанът на ЦСКА-Сф Николай Бодуров беше определен от феновете за играч №1 на сезона. За сърцатия бранител са гласували 26% от привържениците на тима, като повече от 5000 души са се включили в анкетата на клубния сайт. След Бодуров в класацията останаха Тиаго Родригес, Иван Турицов и Кристиян Малинов. \"Благодаря на всички фенове, които са гласували за мен. Обещавам през следващия сезон да се раздавам още повече и да ви радвам\", каза Бодуров.", "date": "2019.06.11", "title": "Бодуров е №1 в ЦСКА-Сф за сезона"}
{"url": "https://duma.bg/hubchev-zapochna-s-12-dushi-v-levski-n193644", "text": "Петър Хубчев започна само с 12 играчи престоя си в Левски. В първото занимание липсваха националните състезатели и голмайсторът Станислав Костов. Нападателят има уважителна причина, защото половинката му вчера роди момиче. Тренировки на \"Герена\" поднови исландският национал Холмар Ейолфсон, който бе извън терените доста време заради контузия. Останалите футболисти бяха вратарите Николай Кръстев и Петър Иванов и полевите играчи Давиде Мариани, Деян Иванов, Живко Миланов, Мартин Райнов, Нуно Рейш, Хали Тиам, Томислав Папазов, Атанас Кабов и Илия Димитров. Ангажименти с националните отбори имат Николай Михайлов, Иван Горанов и Станислав Иванов. Същото се отнася и за Илия Юруков и Ивайло Найденов, които са с младежите, както и Еркебулан Сейдахмет (Каз). Причината за малкото налични играчи в тима на Хубчев се крие в това, че Левски освободи Давид Яблонски, Милош Цветкович, Седрик Унтонджи, Луи Нганиони, Жерсон Кабрал, Богдан Вашчук, Антони Белмонт, Фелипе Нашименто (под наем в Политехника Яши), Серджиу Буш, Луан Виана, Валери Божинов и Ривалдиньо (под наем във Виторул). Освободен е и синът на Даниел Боримиров - Алекс, който пролетта беше резерва в Славия. \"От 10 дни по цял ден се занимаваме със селекцията. Искаме да знаем, че ако бъркаме, грешката е в нас. Разговаряме с хора, които са мотивирани да дойдат в Левски. Възможно е да има нови още на лагера в Добринище. Очакваме нападатели - офанзивни футболисти. Искаме ние да видим играчи от школата и да преценим кого можем да използваме. Искаме да имаме група от 22 футболисти плюс няколко от академията. Търсят се точните хора, но всичко иска време. Рискът е голям, защото мачовете идват. На базата на бюджета ни се опитваме да сглобим отбор. Няма футболист, който да не попада в плановете ми. Трябва да изградим отбор, а не да коментираме отделни единици. Отдавна мина времето, в което отделни футболисти в ЦСКА и Левски решаваха нещата. Важното е да сме стабилни в отбрана. Ако дойде футболист и ми каже, че има оферта, и реално се види тази оферта, и той ми каже, че иска да напусне, съм на мнение, че е по-добре да си тръгне. Това са ми разбиранията. В един клуб трябва да има спортен директор и скаутско звено. Трябват тези хора и не се притеснявам да го кажа. Безвъзвратно сме закъснели, страшно много, ако утре се появят тия хора, трябва да ги назначат. Ако има такива хора, тяхната работа трябва да бъде насочена към декември\", обяви на пресконференция Хубчев.", "date": "2019.06.11", "title": "Хубчев започна с 12 души в Левски"}
{"url": "https://duma.bg/styuardi-dadoha-pobedata-na-hamiltan-v-kanada-n193638", "text": "Стюарди на ФИА поднесоха победата на Люис Хамилтън в Канада. Световният шампион във Формула 1 финишира втори, но най-бързият Себастиан Фетел (Гер, Ферари) беше наказан с 5 секнди заради инцидент на пистата именно с британеца. Стюардите в Монреал го наказаха за опасна маневра 22 обиколки преди края. Той изгуби контрол при влизането в комбинацията на трети и четвърти завой и пресече напряко през шикана. При връщането си на състезателната линия 4-кратният световен шампион попречи на своя преследвач, който, за да не се сблъскат, скочи на спирачките. От Скудерията ще обжалват наказанието, а за да стартира процедурата, имат 96 часа, за да предоставят доказателства. Медии в Италия обаче извадиха идентичен случай отпреди 3 г. В Гран при на Монако Хамилтън блокира Макс Верстапен (Хол, Ред Бул), след като беше минал през шикана. Тогава обаче не последва наказание за пилота на Мерцедес и той взе победата в княжеството. Съвсем заслужено ФИА получи доста критики, тъй като светът на Формула 1 прие с голямо възмущение станалото на пистата \"Жил Вилньов\". \"Действието се развива с над 160 км/ч и стюардите трябва да са наясно, че той не може да спре на едно място. Колата му се изпързаля и всичко стана за части от секундата\", каза световният шампион от 2009 г. Дженсън Бътън. \"Мислех, че функцията на стюардите е да наказват решения при опасни действия, а не при грешки, продиктувани от здраво каране\", обяви шампионът от 1978 г. Марио Андрети.  \"Какво стана със слогана: \"Оставете ги да се състезават\", написа в социалните мрежи бившият пилот Алекс Вурц. \"Не можех да видя къде е Люис, тъй като бях твърде зает да удържам болида си на пистата, без да се ударя. Не съм го притиснал нарочно. Не става въпрос само за моето наказание, а за това как се превръщаме в адвокати, тълкуваме точки и наказания от един правилник, който не е ясен така или иначе. Това не е Формула 1\", каза Фетел. В официалното време той беше по-бавен с 3,658 секунди от Хамилтън, финиширал за 1:29:07:084 ч. Последен на стълбицата се качи Шарл Леклер (Фр, Ферари) на 4,696 секунди. В класирането води Хамилтън със 162 т., пред Валтери Ботас (Фин, Мерцедес) 133, Фетел 100, Верстапен 88, Леклер 72 и др. При конструкторите убедително начело е Мерцедес с 295 т., пред Ферари 172, Ред Бул 124, Макларън 30, Рено 28 и др. Следващото състезание е на 23 юни на пистата \"Пол Рикар\" във Франция.", "date": "2019.06.11", "title": "Стюарди дадоха победата на Хамилтън в Канада"}
{"url": "https://duma.bg/portugaliya-e-parviyat-shampion-v-ln-n193645", "text": "Португалия е първият шампион в Лигата на нациите, след като надигра Холандия с 1:0 във финала. Европейският първенец прибави нов трофей в колекцията си след мач, в който беше категорично по-добрият отбор. Пред 43 199 души на \"Естадио До Драгао\" в Порто точен беше единствено Гонзало Гедеш (60). Кристиано Роналдо и компания се възползваха максимално от домакинството на финалната четворка и под бурната подкрепа на своите фенове, като изиграха силен мач. \"Мореплавателите\" отправиха общо 12 удара, докато съперникът им само един, при това след час игра и даже неточен. Вратарят на Холандия Яспер Силесен имаше много повече работа, като най-добрите шансове се откриха пред Жозе Фонте и Бруно Фернандеш. За Играч №1 беше избран Бернардо Силва, а Роналдо взе голмайсторския приз, след като на 1/2-финала с Швейцария (3:1) заби хеттрик.  Шампионът ще получи 10,5 млн. евро от наградния фонд. Тимът взима по 2,25 млн. евро за участието си в дивизия А, както и първото място в групата, а другите 6 млн. са от победата във финала. За спечеления трофей през 2016 г. на Европейското първенство португалците са взели доста по-крупна сума - 25,5 млн. евро. Лигата на нациите беше сформирана от УЕФА, за да замени контролните мачове. \"Справихме се отлично, щастлив съм. За мен е голяма чест, че спечелихме този трофей в Португалия пред нашите фенове\", обяви 34-годишният Роналдо. \"Да спечелим този трофей след европейската титла е огромен успех за португалския футбол. Бъдещето е светло. Ако се върнем назад към 2016 г., ще видим, че много играчи вече ги няма. Това е постоянен процес и показва колко много таланти има в нашата родина. Бъдещето на португалския футбол изглежда осигурено\", заяви селекционерът Фернандо Сантош. \"Трябваше да бъдем по-хитри, но не бяхме. Знаехме, че трябва да покажем най-доброто, на което сме способни, но не успяхме. Да играеш на финал, дори и да не го спечелиш, винаги е добре, защото ти дава допълнителен опит\", каза колегата му Роналд Куман. Бронз в първото издание на турнира заслужи Англия след победа с дузпи над Швейцария с 6:5. В редовното време и продълженията на \"Ещадио Дом Алфонсо Енрикеш\" в Гимараеш голове нямаше. При 11-метровите наказателни удари първите 10 души бяха точни, а при шестите изпълнения Йосип Дръмич сгреши, след което Ерик Диер прониза Ян Зомер.", "date": "2019.06.11", "title": "Португалия е първият шампион в ЛН"}
{"url": "https://duma.bg/modelka-zaryaza-podiuma-i-se-prevarna-v-ovcharche-n193647", "text": "Красивата исландка Хейда Асгердотир заряза модния подиум и стана овчарче. Сега живее във \"Фермата, където е светлината\" (Ljotarstadir), намираща се на 4 часа път с кола от Рейкявик. На 20 години хубавицата е била модел с успешна кариера в Ню Йорк, известна в цяла Исландия. Последното нещо, което някой би очаквал от нея, е било тя да се откаже от бляскавия живот и да го замени с всекидневние сред 500 овце. Но Хейда смело се връща в родния дом, за да поеме семейния бизнес, основан още през ХII век. Като тийнейджърка Хейда е висока, слаба и много тиха. Всички й казват, че трябва да стане модел - фотографи, приятели, кръстницата й, която тогава е директор на елитна модна агенция. Момичето се съгласява с тях и за кратко кариерата й наистина процъфтява. Но Хейда не се чувства на мястото си. \"Имаше нещо нередно в това просто да стоя и да съм красива или да ме сравняват с още 50 момичета, за да изберат кой изглежда по-добре. Беше глупаво. Това не бях аз\", разкри бившата моделка пред \"Гардиън\". Така че изоставя тази кариера и започва нови две: става учителка, а след това и полицайка. Като малка красавицата често слуша от баща си как ще наследи фермата, когато си намери мъж, който може да се грижи за земята и животните. Когато е едва на 26 обаче, цялата отговорност за 500-те овце и 6500-те хектара пада на крехките й рамене. Баща й е диагностициран с рак. Умира две години по-късно. Сега Хейда е на 41 и нито за секунда не съжалява, че е загърбила всичко, за да стане фермер. Така и не си намира съпруг. Всъщност никога не е и искала. \"Постоянно ми се предлагат различни мъже или ми пробутват синовете си. Пияни бащи ми се обаждат вечер, питат ме имам ли нужда от помощ, казват, че могат да вдигат тежко и да ми поправят тракторите. Някои ми правят романтични жестове, но никой не е стигнал много далеч. На всички казвам: \"Аз съм толкова романтична, колкото е кубче лед.\" От 2006 г. Хейда сама управлява семейния бизнес. А задачата й не била лека. Освен че зимите са тежки, през 2010 г. енергийна компания поискала да построи водна електроцентрала в близост до фермата й. Това включвало изграждането на язовир със стена, по-висока от катедралата в Рейкявик, и наводняване на огромна площ от имота й - \"точно там, където тревата позеленявала първо през пролетта\". За да спаси овцете си от глад, освен с делата на фермер Хейда влязла в политиката, като станала съветник на местния \"зелен\" съвет, а малко по-късно и адвокат. След дълга борба красавицата спечелила: електроцентрала нямало да има. Но хората в политиката вече далеч не я обичали, нито собствениците на енергийната компания. \"Знам, че все още не са се отказали, но ако се върнат с нов план, с пълна сила ще вляза в битката\", не крие Хейда. Въпреки че е можела да спи в копринени чаршафи и да пие кафе на терасата на някой луксозен хотел, в кратките зимни дни, когато не трябва да извежда овцете на паша, Хейда не си почива. Тя преглежда животните в цялата околност за проблемни бременности. Денят й започва в 8 ч. на студения под в кошарите. През ръцете й преминават близо 1200 животни, на които винаги сипва ледена вода след прегледа. Ръцете й замръзват до степен, до която ги чувства така, все едно ще се отчупят и паднат. Често забравя дори да се храни. Всичко приключва късно вечер с чаша топъл шоколад и горещ душ във фермата. Дните през пролетта, лятото и есента са еднообразни - Хейда извежда овцете на паша и се прибира. Но въпреки че е отдалечена от цивилизацията, красавицата не губи интерес към света. Напоследък често пътува, за да участва в различни състезания за овце. Бившата моделка осъзнава, че е на възраст: \"Вече не мога да работя по 24 часа, както правех преди. Да, на 41 години съм и в ръцете си имам още много сила. Но започвам да се изморявам, понякога дори ме боли гърбът.\" Най-голямото притеснение за Хейда произлиза от глобалното затопляне. Тя от първо лице вижда как зимите стават по-топли, а летата - по-хладни, как глетчерите на Исландия изчезват пред очите й. \"Не мога да свикна с това, че хората настояват да имат бутилирана вода на рафтовете в магазините и всякакви плодове, всеки сезон, докарани тук със самолет\", казва красавицата. Признава, че не е добра в готвенето, и единственото, което може да си направи, е голяма пържола. Естествено, тук отново изниква въпросът - не е ли мислила за сериозна връзка? За някого, който поне може да готви? Хейда казва, че това никога не е било приоритет. \"Не ми трябва някой, който да ми казва какво да правя или с когото да споря постоянно. А и имам цялата тази ферма. Не съм сама\", обяснява дамата.", "date": "2019.06.11", "title": "Моделка заряза подиума и се превърна в овчарче"}
{"url": "https://duma.bg/leo-i-igrata-podavat-raka-na-moysey-n193648", "text": "\"Винаги сме харесвали и уважавали Мойсей като артист и сега му подаваме ръка в момент, в който той иска да си възроди кариерата\", заяви Лео по повод новата им песен Bye, Bye, в която участва и Играта. Текстът на парчето, което направи премиерата си в YouTube канала Facing The Sun на 7 юни и за два дни събра над 25 000 гледания, е дело изцяло на Ивайло Иванов-Играта, а аранжиментът отново е поверен на Бате Пешо, който стои зад всеки техен хит. За видеото на лятната песен Лео, Играта и Мойсей работят по изпитаната формула на успеха с Радостин Събев-Шошо, с когото прекараха два фантастични дни на някои от най-красивите места в Гърция. За целта на продукцията бяха наети две луксозни къщи край морето, а горещите страсти се нажежават до червено от трите красиви момичета, които разхождат знойни тела пред камера.  \"Слагай колана/ филмът е за двама/ аз съм президент,/ а ти си мойта първа дама\", реди Играта на фона на кристално сини води, яхти и луксозни моторници, басейни на тераси и оскъдни бански. \"Всъщност парчето не е за сбогуване, а точно обратното. Пее се \"Не съм от тия, дето казват Bye, Bye\", тоест продължаваме си в нашата линия - на момчета, които не свалят момичета за една вечер\", с усмивка обяснява Играта.", "date": "2019.06.11", "title": "Лео и Играта подават ръка на Мойсей"}
{"url": "https://duma.bg/nov-horar-predizvikva-gadene-i-svetovartezh-n193646", "text": "Невиждан по рода си хорър на \"Нетфликс\" предизвиква гадене, главоболие и световъртеж сред зрителите, информират световните агенции и социалните мрежи. The Perfection разказва историята на две млади жени, а отделни сцени от него причиняват дори физическа болка. Лазещи по кожата буболечки, повръщане и кръв - такива кадри се преплитат и ужасяват зрителя. Някои от гледалите филма вече са се оплакали, че видяното им е причинило главоболие. Но въпреки че лентата е \"болезнена\", критиката към нея е отлична. Главните роли се изпълняват от Логан Браунинг, изиграла младата обещаваща музикантка Лизи, и Алисън Уилямс като талантлива художничка, която се отказва от мечтите си. Освен зловещата история филмът изобилства и с множество страшни сцени, които шокират зрителите. Потребителите не крият вълнението си в туитър. \"Току-що гледах The Perfection. Филмът е абсолютно невероятен. Заплетен. Трябва да се правят повече такива филми\", пише един от киноманите. \"Повръща ми се\", оплака се друг. \"Не бях подготвен за такъв финал. Лудо пътуване от началото до края, изпълнено с черен хумор, ужас, дори в един момент извиках. Нямам търпение да го гледам отново\", сподели трети. Филмът е режисиран от Ричард Шепърд и е сравняван с психологическия трилър \"Черен лебед\" с участието на Натали Портман и Мила Кунис, които показват мрачните страни на балета.", "date": "2019.06.11", "title": "Нов хорър предизвиква гадене и световъртеж"}
