{"url": "https://duma.bg/grigor-dimitrov-se-provali-i-v-madrid-n191205", "text": "Григор Димитров се провали и на \"Мастърс\" турнира в Мадрид. На старта най-добрият ни тенисист загуби от квалификанта Тейлър Фриц (САЩ) с 6:7 (8) 6:7 (4). Така българинът затвърди слабите си игри този сезон, а и особено на клей настилката. Заради слабото си представяне той се свлече до 46-ото място в ранглистата, но след \"Ролан Гарос\" може да изхвърчи от топ 50. Срещу 21-годишния Фриц Гришо започна добре и проби за 4:2 гейма. Впоследствие играта му се срина и се стигна до тайбрек, който нашият не успя да вземе. Във втората част американецът дръпна с 3;0, но Димитров изравни. При втория тайбрек след необмислени действия и липса на късмет, хасковлията позволи на съперника да вдигне победоносно ръце. В този мач той направи и доста непредизвикани грешки. В следващата фаза младокът ще срещне световния №1 Новак Джокович (Сърб), който като поставен почива на старта.  ", "date": "2019.05.07", "title": "Григор Димитров се провали и в Мадрид"}
{"url": "https://duma.bg/shri-lanka-zabrani-sotsialnite-medii-n191216", "text": "Правителството на Шри Ланка пак въведе забрана на социалните медии, за да спре разпространението на слухове след избухването на насилие в град Негомбо. Градът беше арена на един от бомбените атентати преди две седмици, при които бяха убити над 250 човека.", "date": "2019.05.07", "title": " Шри Ланка забрани  социалните медии"}
{"url": "https://duma.bg/chovechestvoto-ubiva-prirodata-na-zemyata-n191217", "text": "Природата на Земята е в най-лошото си състояние в историята на човечеството, алармират учени и експерти в мащабно научно изследване. Откритията ще окажат допълнителен натиск върху държавите да предприемат спешни действия за защита на дивата природа. Безспирното търсене на икономически растеж и климатичните промени поставят под \"безпрецедентен\" риск от унищожение над 1 милион видове, заключават учените и предупреждават, че за първи път в историята на човечеството природата е изправена пред толкова много проблеми.", "date": "2019.05.07", "title": "Човечеството убива  природата на Земята"}
{"url": "https://duma.bg/kratki-novini-n191215", "text": "Държавният секретар на САЩ Майк Помпео потвърди, че на срещата с руския външен министър Сергей Лавров във финландския град Раваниеми ще бъде обсъден въпросът за Венецуела. Помпео обаче не е уверен, че ще бъде постигната договореност. По-рано Лавров потвърди, че Венецуела ще бъде една от основните теми на преговорите между двамата. САЩ смятат за изключително провокативни изявленията на Турция за започване на морско сондиране в изключителната икономическа зона на Кипър и искат тези операции да бъдат прекратени. Държавният департамент призова Анкара да отмени решението си за започване на сондажите. В шелфа и в изключителната икономическа зона на Кипър са открити големи находища на природен газ. Китай разглежда възможността да отмени планираните търговски преговори със САЩ през тази седмица след заплахите на американския президент Доналд Тръмп да увеличи митата върху ред китайски стоки. Предишният кръг от търговските преговори между САЩ и Китай се проведе в Пекин на 30 април, а следващият кръг е планиран за 8 май във Вашингтон. Еврокомисията остро критикува Хърватия заради пенсиите на военните ветерани, които са двойно по-високи от останалите пенсии. Загреб е критикуван също, че не е направил достатъчно да върне тази привилегирована категория граждани на борсата на труда. Правителството на Андрей Пленкович прие нов закон за ветераните, с който бяха увеличени и без това високите им пенсии. Полицейски участък в северозападната част на Париж бе евакуиран, тъй като бе нападнат от бълхи. На участъка в ХІХ район на френската столица бе поставен надпис, че е затворен до ново нареждане. Проблемът с бълхите се появил преди две седмици и въпреки усилията на специалисти за борба с насекомите той не бил решен.", "date": "2019.05.07", "title": "Кратки новини"}
{"url": "https://duma.bg/otkriha-chernite-kutii-na-izgoreliya-superdzhet-n191219", "text": "Открити са двете черни кутии на самолета на \"Аерофлот\", който в неделя се подпали при аварийно кацане на московското летище Шереметиево, съобщи ТАСС. Следователите са събрали записите от разговорите на пилотите с кулата, видеозаписи от камерите и проби от горивото. При катастрофата на самолета \"Сухой Суперджет 100\" със 73 пътници и петчленен екипаж загинаха 41 човека, сред които две деца. Много пътници и членове на екипажа са получили тежки изгаряния и са вдишали газ според руското Министерство на здравеопазването, като най-малко 9 са приети в болница в критично или умерено тежко състояние. Създадена е комисия за разследване на причините и обстоятелствата около трагедията.  \"Аерофлот\" съобщи, че полет СУ1492 от Москва до Мурманск е бил принуден да се върне на летището по \"технически причини\". Започнало е разследване на инцидента, а от компанията са задействали кризисен щаб. Следователите разглеждат няколко причини за катастрофата, сред които недостатъчна квалификация на пилотите, техническа неизправност и неблагоприятни метеорологични условия, съобщи пред журналисти говорителката на Следствения комитет на Руската федерация Светлана Петренко. Оцелели при катастрофата пътници разказали пред руски медии, че самолетът бил ударен от мълния малко след излитането си, след което извършил твърдо кацане и се подпалил на земята, предаде Франс прес. Видео от охранителна камера показва как самолетът каца, отскача и след това задната му част се удря в пистата. Руски медии уточняват, че при кацането се счупил колесникът на самолета, а от искрите \"Сухой\" пламнал. Според местни медии пилотът на самолета е изпратил най-малко един сигнал за помощ след излитане. Службата за радарно проследяване показа, че самолетът е направил два кръга над Москва, преди да кацне аварийно след само 30 минути във въздуха.  Руските информационни агенции съобщиха, че самолетът е произведен през 2017 г. и е бил обслужен през април тази година.  Свидетел разказа пред Би Би Си, че е \"чудо\", че някой изобщо е успял да избяга от самолета. \"Екипажът е направил всичко, за да спаси пътниците\", заявиха от авиокомпанията. Руската секция на Би Би Си цитира коментари в социалните мрежи, според които евакуацията се е забавила, защото пътниците взимали ръчния си багаж, както се виждало и от любителски видеозаписи в мрежата. Официалният представител на \"Аерофлот\" Максим Фетисов обаче заяви, че извеждането на пътниците е продължило 55 секунди при норматив от 90. Президентът Путин изказа съболезнования на близките на загиналите и нареди незабавно разследване на причините за катастрофата. В Мурманска област е обявен тридневен траур в памет на жертвите. Няма данни за пострадали български граждани при инцидента, съобщиха от пресцентъра на МВнР, позовавайки се на информация от посолството на България в Москва. При необходимост от съдействие българските граждани могат да се свържат с посолството ни в Москва на дежурен телефон +7 495 234 0226.", "date": "2019.05.07", "title": "Откриха черните кутии  на изгорелия \"Суперджет\""}
{"url": "https://duma.bg/severna-makedoniya-izbra-pendarovski-n191220", "text": "Стево Пендаровски спечели президентските избори в Северна Македония с 51,66%, или 436 212 гласа, обяви Държавната избирателна комисия (ДИК) окончателните резултати от вота. Тези данни са от преброяването на всички бюлетини. Пендаровски бе общ кандидат на управляващата партия на социалдемократите (СДСМ) и на Демократичния съюз за интеграция (ДСИ), най-голямата албанска партия с лидер Али Ахмети.  Неговата съперничка проф. Гордана Силяновска-Давкова, която бе кандидатка на основната опозиционна сила ВМРО-ДПМНЕ, събра 44,73%, или 377 713 гласа. Избирателната активност на втория тур от президентскитe избори бе 46,7 на сто. Ако тя бе под 40%, както се случи на първия тур, вотът нямаше да бъде признат за легитимен.  „Ще бъда президент на всички, ще подкрепям правителството за всички важни проекти, ще му бъда съюзник в интерес на гражданите, ще бъда президент на държава, от която няма да се посрамите“, подчерта Стево Пендаровски след обявяването на победата му. На свой ред премиерът Зоран Заев, който е и лидер на СДСМ, заяви: „Проведохме успешни и демократични избори и избрахме европейски президент на държавата. Стево Пендаровски е президент на всички нас. С прозрачни избори в двата изборни тура показахме, че Република Северна Македония има достатъчен демократичен капацитет и е готова за Европа. Това е победа на гражданите за републиката“.  Стево Пендаровски има богат политически опит. Той е бил главен съветник на покойния президент Борис Трайковски, на наследника му Бранко Цървенковски между 2005 и 2009 г. Така Пендаровски е работил за двете водещи и съперничещи си партии - ВМРО-ДПМНЕ и СДСМ. През 2014 г. той загуби президентския вот от сегашния държавен глава Георге Иванов, чийто мандат изтича на 12 май. От 2008 до 2014 г. работи в Университета „Американ колидж“ в Скопие, където преподава международна сигурност, глобализация, световна политика и САЩ. Пендаровски обещава кабинетът на държавния глава да отразява мултикултурния характер на обществото. Той обяви, че ще подпише всички закони, които са били върнати от предшественика му Георге Иванов, включително закона за социална защита. Пендаровски окачестви като \"голям срам\" факта, че законът не е влязъл в сила. Той оповести още, че ще посредничи между властта и опозицията за разрешаване на най-спорните въпроси. ", "date": "2019.05.07", "title": "Северна Македония  избра Пендаровски"}
{"url": "https://duma.bg/tsska-sf-pusna-evtini-bileti-za-macha-za-titlata-s-ludogorets-n191166", "text": "ЦСКА-Сф пусна евтини билети за дербито с Лудогорец в събота. \"Червените\" искат да напълнят ст. \"Българска армия\", за да получат фенска подкрепа в битката. Тя се очертава и за титлата, защото 4 кръга преди края на сезона \"орлите\" водят с 3 т. пред столичани. Билети ще се продават в секторите \"А\", \"В\" и \"Г\" и всичките ще са по 6 лв. Деца до 7 г. ще влизат на стадиона безплатно, а също така ще се продават и пропуски за ВИП ложа от по 150 лв. За този мач ЦСКА-Сф няма да може да разчита на най-добрия си футболист при победата над Черно море (3:1) във Варна - Тиаго Родригес. Единственият градивен халф на \"червените\" си изкара жълт картон, като спъна съперников играч, след като се подхлъзна в средата на терена. За португалеца това е пето предупреждение, което автоматично го вади за 1 мач. Рубен Пинто, Кристиян Малинов и Николай Бодуров са с по 8 картона и при следващ са заплашени от 2 срещи наказание.", "date": "2019.05.07", "title": "ЦСКА-Сф пусна евтини билети за мача за титлата с Лудогорец"}
{"url": "https://duma.bg/sasht-preduprezhdavat-iran-sas-samoletonosach-n191218", "text": "Като сигнал към властите в Иран САЩ изпращат бойна група на военноморските си сили начело със самолетоносача \"Ейбрахам Линкълн\", предадоха световните агенции. Освен това се изпраща и тактическа група бомбардировачи в зоната на оперативна отговорност на Централното командване на въоръжените сили на САЩ (СЕНТКОМ), в която попадат Близкият изток и Африка. Това е ясно послание, че всяко нападение срещу интересите на САЩ или техните съюзници ще бъде посрещнато с \"безпощадна сила\", заяви съветникът по националната сигурност Джон Болтън. По думите му решението е взето в отговор на поредица тревожни предупреждения и сигнали за увеличаване на напрежението. САЩ не искат война с режима в Иран, но ние сме напълно готови да отвърнем на всяко нападение както от страна на свързани с Иран организации, така и от Корпуса на гвардейците на Ислямската революция, се посочва в изявление на Джон Болтън, цитирано от Ройтерс.", "date": "2019.05.07", "title": " САЩ предупреждават Иран  със... самолетоносач"}
{"url": "https://duma.bg/kurts-nastoyava-za-promyana-na-lisabonskiya-dogovor-n191214", "text": "Австрийският канцлер иска предоговаряне на Лисабонския договор, съобщи австрийската редакция на европейското англоезично издание \"Локал\". \"Необходим е нов договор с по-ясни санкции за членовете, които натрупват дългове, наказания за страни, през които преминават незаконни мигранти, без да ги регистрират, както и тежки последици за нарушения на върховенството на закона и либералната демокрация\", каза австрийският канцлер Себастиан Курц. Според него \"много неща са се променили\" от приемането на Лисабонския договор от 2007 г., като визира еврозоната и миграционните кризи и Брекзит. Преразглеждането на Лисабонския договор обаче ще изисква единодушно съгласие от всички държави членки на ЕС. Също така Курц изрази скептицизъм по отношение на сътрудничеството между дясноцентристката Европейска народна партия (ЕНП), към която принадлежи и неговата партия, и партиите вдясно в Европейския парламент. \"Ние не искаме да предадем ЕС на крайните периферии отляво или отдясно, а вместо това ни е необходима силна политика в центъра\", каза той. В страната Австрийската народна партия е в коалиция с крайнодясната Партия на свободата след изборите в края на 2017 г., но през последните седмици Курц е подложен на нарастващ натиск да осъди действията на някои членове на младшия коалиционен партньор. Курц също заяви, че подкрепя прекратяването на практиката евродепутатите да пътуват между Страсбург и Брюксел, и призова Европейският парламент да бъде постоянно базиран в белгийската столица. Франция винаги се е противопоставяла на преместването на ЕП от Страсбург, но позовавайки се на френския президент Еманюел Макрон и собствената му програма за реформи за Европа, Курц заяви: \"Този, който изисква реформи, трябва да бъде готов да ги направи там, където боли.\" Австрийският канцлер иска да се намали размерът на Европейската комисия и да се прекрати практиката, при която всяка държава членка автоматично получава комисар. Длъжностите трябва да се разпределят на ротационен принцип, каза той, добавяйки, че понастоящем \"има повече комисари, отколкото области на отговорност\". Що се отнася до следващата Европейска комисия, която ще бъде назначена по-късно тази година, Курц каза, че е необходима \"промяна на поколенията на върха\" \"с нова политическа посока\".", "date": "2019.05.07", "title": "Курц настоява за промяна  на Лисабонския договор"}
{"url": "https://duma.bg/izrael-i-palestintsi-sklyuchiha-primirie-n191212", "text": "Израел и палестински групировки сключиха примирие. Това са съобщили от палестинска страна. Потвърдено е и от анонимни източници на египетските посредници. От израелска все още няма официален коментар. Това споразумение трябва да сложи край на няколко дни интензивни удари, по време на които повече от 600 ракети бяха изстреляни по територията на Израел, а четирима цивилни - убити. Еврейската държава отговори с удари по 200 цели в Ивицата Газа. Премиерът на Израел Бенямин Нетаняху обяви, че е наредил на армията да продължи \"масираните атаки\". \"Хамас\" носи отговорност също и за действията на \"Ислямски джихад\" и ще платят много висока цена за това\", закани се министър-председателят.", "date": "2019.05.07", "title": "Израел и палестинци  сключиха примирие"}
{"url": "https://duma.bg/82-ot-konservatorite-iskat-ostavkata-na-mey-n191213", "text": "Осемдесет и два процента от членовете на Консервативната партия на британската министър-председателка Тереза Мей искат тя да се оттегли, а само 16% смятат, че Мей трябва да остане, показва проучване, цитирано от ДПА. Политическият информационен уебсайт \"Кънсърватив хоум\" заяви, че е интервюирал близо 1500 партийни членове след \"най-лошите резултати на местни избори за консерваторите от над 20 години\". Консервативната партия загуби около 1300 от своите над 4000 места на изборите за местни съвети в повечето райони на Англия миналата седмица. \"Следователно резултатът (от проучването) вероятно не е изненадващ, като се има предвид ужасното представяне на торите в четвъртък и стопяването на членската подкрепа за политиката на Мей за Брекзит, написа редакторът на \"Кънсърватив хоум\" Пол Гудман. \"Но въпреки това се надяваме, че консервативните депутати ще забележат това и ще действат съобразно\", заяви той.", "date": "2019.05.07", "title": "82% от консерваторите  искат оставката на Мей"}
{"url": "https://duma.bg/balakov-smenya-hubchev-n191169", "text": "Красимир Балъков ще е новият национален селекционер на България. Той заменя Петър Хубчев, който вече е подал молба в БФС за напускане.  Сегашният мениджър на Етър вече е утвърден от Боби Михайлов. Остава само назначението му да бъде официализирано. Проблем в момента се явява заседание на Изпълкома. Очаква се в кратки срокове Михайлов да свика сбирка, за да се обяви решението за Бала. Хубчев пък трябва да плати 3 заплати, за да разтрогне договора си. Дотук се стигна, след като от БФС са отказали да подпишат молбата му за напускане и в сила влиза срокът на предизвестие. То е 3 месеца, като според източници от \"Бояна\" това е било изрично желание на Хубчев, когато той е подписвал своя договор с БФС през 2016 г. Така специалистът ще стане свободен чак на 1 август. Другият вариант е да си плати 3 заплати, като сумата е около 100 000 лв. За напускането му намекна членът на Изпълкома и шеф на Славия Венци Стефанов. Петър Хубчев е смятан за сигурен нов треньор на Левски, но не е ясно дали от \"Герена\" ще искат да платят тези пари. Възможно е бившият защитник на \"сините\" въобще да не стигне до треньорския пост на \"Герена\". Идеята на клубното ръководство е била Хубчев да е треньор, а Димитър Димитров спортен директор. Херо вече приключи с казахстанския Иртиш, като клубът от Павлодар назначи Сергей Климов на неговото място. Сега Димитров ще даде Иртиш на съд заради начина, по който двете страни се разделиха. Казахстанците се опитаха да го изиграят и да го уволнят дисциплинарно за неявяване на работа, за да си спестят неустойката по договора. Но по всичко личи, че ще им се наложи да плащат.", "date": "2019.05.07", "title": "Балъков сменя Хубчев"}
{"url": "https://duma.bg/severna-makedoniya-izbra-pendarovski-n191211", "text": "Северна Македония има нов президент - Стево Пендаровски, кандидатът на управляващата партия Социалдемократическия съюз на Македония (СДСМ). С преднина от над 58 000 гласа при 100% преброени бюлетини той спечели на 5 май втория тур на президентските избори в Северна Македония срещу опонента си проф. Гордана Силяновска-Давкова, независима кандидатка, подкрепена от опозиционната дясна ВМРО-ДПМНЕ.  Дилемата на този втори тур бе дали ще има избирателна активност над 40%, което е конституционно изискване за легитимен избор на президент. Още в 18.30 ч., или 30 минути преди края на изборния ден, бе отчетено от македонската ЦИК, че е постигната 44,5% избирателна активност. Акредитираните над 3000 местни наблюдатели обърнаха внимание на факта, че до 13.00 ч. в общините с преобладаващо албанско население подадените гласове са били между 8 и 10 на сто. Явно активното им участие е започнало в последните часове на изборния ден, което определено е вдигнало цената и съответните претенции на албанските партии, подкрепили кандидатурата на Стево Пендаровски - това са ДСИ с лидер Али Ахмети и още 29 по-малки политически партии.  Ясно е, че другата дилема на изборите, отнасяща се до предпочитанията на гражданите от албански произход, намери своя предизвестен отговор.  на следващия президент на новопокръстената държава. Победи призивът на Стево Пендаровски \"Заедно напред\" срещу лозунга \"Правова държава Македония, Отечеството ни призовава\", който кандидатката на опозиционната ВМРО-ДПМНЕ проф. Гордана Силяновска-Давкова издигаше през цялата си предизборна кампания. Разликата между двамата кандидат-президенти на първия тур бе само 4000 гласа и това изравняваше възможностите им за победа на втория тур. Това, че проф. Силяновска дори в лозунга си не използва новото име на държавата, е само част от нескривани убеждения за спорния според ВМРО-ДПМНЕ характер на сделката с Гърция, наречена Преспанско споразумение, с която бе променено името на страната.  Но и Стево Пендеровски сниши тон след срещата в Берлин от 29 април между лидери от Западните Балкани с френския президент Еманюел Макрон и германската канцлерка Ангела Меркел. Той защитава безрезервно, по западен образец, Преспанското споразумение, което \"проправило пътя на страната почти до финализиране за присъединяване към НАТО и ЕС\", но в последните предизборни дни уточни, че става дума за \"надежда преговорите за членство в ЕС да започнат през юни\". Няма и дума за факта, че и двамата кандидати за президент се определяха за поддръжници на членството в НАТО и ЕС, но с малката разлика, че  ВМРО-ДПМНЕ акцентираше на \"не при всички условия\" - тя трудно преглъща новото име на държавата, наложено от Преспанското споразумение с Гърция. Е, сега ще им се наложи и да го използват, поне навън.  Резултат от 51,69% срещу 44,70% за проф. Гордана Силяновска-Давкова си е повод за ликуване и повече от тържествено празнуване. Макар опозиционният лидер на ВМРО-ДПМНЕ Християн Мицкоски да заяви на пресконференцията след края на изборния ден, че \"това е лош резултат, получен чрез безскрупулни пазарлъци, и ние знаем какво са обещали\". Според него ВМРО-ДПМНЕ са постигнали  \"отличен резултат, остават най-голямата политическа сила и ако това бяха парламентарни избори, щяла да има най-много избрани депутати\".  Но сега ще трябва да се примири със загубата, въпреки че е имало \"тежки фалшификации, бързи пръсти и улики за подкупи\". Така се говори при загуба, за да не излезе наистина, че търси алиби, а не съхранение на енергията сред членове и симпатизанти за следващи парламентарни избори. Друг въпрос е дали неговите видни съпартийци няма да настръхнат срещу лидера си и да започнат нови крамоли в партията. Първи поздравления Стево Пендаровски получи от албанския президент Илир Мета и от Йоханес Хан - еврокомисар по разширяването. Предстоят и другите поздравления от съседи и западни правителства, но той вече се оплака, че не е имало приветствие от ВМРО-ДПМНЕ. Затова пък коалиционният партньор Али Ахмети вече заяви, че \"става въпрос за триумф на консенсусна демокрация. Това е единственият път занапред, което е признание за концепцията на Охридския договор и е единствената алтернатива за НАТО и започване на преговори с ЕС\". Али Ахмети е убеден, че \"този резултат ни сближава с международната общност и опровергава твърденията, че не сме подготвени да започнем преговори за членство в ЕС\". Той, разбира се, не пропусна възможността след обявяване на победителя да атакува онези опозиционни албански партии, които \"тръгнаха по погрешен път, защото техният бойкот отдалечава страната от евроатлантическите структури\".  набляга на гласовете на ДСИ, ДПА и НДП, които били решаващи, защото с техните 100 000-130 000 гласа са допринесли несъмнено за победата на Пендаровски. \"Новият президент това трябва да го има предвид\", не пропуска да подчертае Али Ахмети. Тогава за каква \"чистка\" и \"метла\" сред правителство, институции, администрация, партии и партньори говори и заплашва премиерът Зоран Заев?  Своите поздравления и чувство на удовлетворение от победата не скриха и от албанската \"Алтернатива\", според която \"държавата издържа изпита за демократична зрялост и управлението показа, че има капацитет да организира честни избори\". Заявеното, че \"резултатът на тези президентски избори е потвърдил западната ориентация и още повече евроатлантическата интеграция на държавата\", е съвсем в духа на винаги поддържаните тези на албанските партии в Северна Македония за т. нар. у нас \"цивилизационен избор\" на Скопие.  \"Победата на Стево е показател, че албанците в Северна Македония са онзи елемент, който определя бъдещето на страната\", казват от тази албанска партия. Да му мислят управляващите. В същото време в Тетово, отдавна албански по население град, казват, че \"резултатът от тези избори е удар върху влиянието на руската политика в региона\". Е, има върху какво да размишляват и в Москва.        Първите думи на новия президент Стево Пендаровски са \"ще бъда президент, от който няма да се срамувате\", и то с практика \"Заедно напред\". Той \"няма да допусне никога повече режим\", защото \"победиха гражданите, победи единството и страната ни ще бъде фактор за стабилност, а не за кризи\".  Премиерът Зоран Заев, широко усмихнат и лъчезарен, заобиколен от млади съпартийци, е красноречив, че \"това бяха честни демократични избори, които гарантират членството в НАТО и започване на преговори с ЕС\". Не пропуска да подчертае, както беше обещал след първия тур от президентските избори, че \"ще отстраним слабостите, които предизвикаха реакции сред обществото, ще сложим край на разделението и заедно ще градим обединение вътре и извън страната\". Със самочувствието на безапелационен победител отравя съвет към опозицията в лицето на ВМРО-ДПМНЕ да \"си направи изводи и да се модернизира\". Един вид, за да я има, трябва да предприеме съответни действия.  Но журналистите, които присъстваха на победната пресконференция, питаха най-вече   Те са наясно с настроенията сред населението. Отговорът е мъгляв, но с претенция за искреност. Заев заявява, че ще направи \"корекция на слабостите и сериозни промени в изпълнителната власт и сред СДСМ\". Мотивира се с \"някои от нас се умориха и дадоха възможност много граждани да останат по домовете си. Ще се движим \"ред по ред\" сред администрацията и институциите, но ще проявяваме \"мъдрост при взимане на решенията\". Остава да е наясно и с позициите на коалиционните си партньори по въпроса. Но е видно, че резултатите от първия тур са били нещо като \"студен душ\", който е отрезвил представите му за \"най-успешния премиер на страната, който е и предполагаем носител на Нобелова награда за мир\". Каквито и становища да се изразяват след 5 май, важно е да се знае кой е всъщност Стево Пендаровски, новият президент на Северна Македония. Този 56-годишен политик е достатъчно познат не само в страната, но и зад граница. Като съветник по национална сигурност на двама предишни президенти като Бранко Цървенковски (СДСМ) и Борис Трайковски (ВМРО-ДПМНЕ) той би трябвало да е равно отдалечен и от левите, и от десните в републиката на Вардара. Беше кандидат за президент и срещу Георге Иванов през 2014 г., но тогава загуби изборите. Доскоро бе координатор на Северна Македония за НАТО и преподавател в \"Америкън колидж\" в Скопие. Той е твърд привърженик на Преспанското споразумение с Гърция и \"превърна НАТО и ЕС в ключова стратегическа цел\", както пишат не само в Скопие, но и в Атина. В предизборната кампания често казваше, че \"хората трябва да знаят какво е заложено на карта и не трябва да остават пасивни\".  Сега с претенцията, че представлява всички граждани на страната, казва, че ще организира \"безпартиен политически диалог\", който след годините на конфронтация и разделение ще даде възможност за баланс между политическите партии, за което той ще е гарант. Ще прави директни срещи с гражданите  който ще има в кабинета си представители на всички етноси в страната, подбрани според компетентност и професионализъм. Явно и в Скопие са се напатили от \"случайни чиновници\", заемащи висши административни позиции, решаващи за така необходимите реформи в управлението на страната. Разбира се, че заявеното от Пендаровски преди дни, че \"ако бъда избран, първо ще подпиша всички закони, които настоящият държавен глава Георге Иванов игнорира и са в интерес на гражданите\", ще бъде приведено в изпълнение. По-сложно е с \"ще работя за национално обединение около ключовите стратегически решения\", защото разделението в Северна Македония не е само по етническа линия между албанци и македонци, сега наричани славяни, не само между леви и десни, но и сред самите православни - тоест сред самите македонци, без значение на коя партия симпатизират. Има неясноти по въпроса, защото, както и извън страната, левите често правят десни политики, а десните са с леви социални призиви. Но и леви, и десни се ослушват какво им нашепват от Вашингтон и Брюксел, без да се забравя, че и Москва, и Белград, както и Атина, да не говорим за Анкара, не стоят безучастни в процесите, които протичат на Балканите.   Остава да се честити на Стево Пендаровски за победата и да се наблюдава дейността му като президент, въпреки че за ориентацията му няма и капка съмнение. Но на паметниците в центъра на Скопие все още стоят табелките за цар Самуил като македонски цар, а премиерът Зоран Заев в поздравленията си към гласувалите за Стево Пендаровски не спомена и българите, които живеят в Северна Македония. Знае ли се за кого са гласували? Или по навик се изброяват всички без македонските граждани с българско самосъзнание. Има върху какво да размишляват и в София.", "date": "2019.05.07", "title": "Северна Македония избра Пендаровски"}
{"url": "https://duma.bg/afganistantsite-se-pomiryavat-v-katar-n191207", "text": "Днес на вниманието на нашите читатели бих желала да представя Афганистан - една самотна държава, тънеща в разруха. На 1 май в катарската столица Доха бяха възобновени преговорите между правителството в Кабул и религиозното Движение Талибан.  Обикновено, когато чуем името на тази страна, първите три асоциации за нея са гражданска война, тероризъм и опиум. Но в момента в разгара си е най-опустошителната суша за последното десетилетие, която е принудила около 260 000 души да имигрират в по-благоприятни райони. През пролетта и лятото снеговете от планините Хималаи и Хиндукуш започват да се топят и пълнят речните басейни на Афганистан. От тях водата навлиза в специално построените и пригодени за водата канали и се разпространява из страната. Както се казва в една известна афганистанска поговорка: \"Нека Кабул да остане без злато, но не и без сняг\".  Афганистан трябваше да понесе почти 40 години война, но ето че и екологичните проблеми изострят политическото напрежение. Въпреки че в страната вече започнаха мирни преговори с талибаните, вътрешното разселване, причинено от водната криза, може допълнително да предизвика конфликти. В някои области земеделските производители нямат друг избор,  за да изхранват семействата си. Още от времето на съветската инвазия инфраструктурата на страната започна да се руши. Бомбените атентати и годините на вътрешен конфликт унищожиха голяма част от каналите. Тогава талибанската администрация не предприе никакви действия, за да ремонтира тези съоръжения, нито пък взе мерки за изграждане на нова инфраструктура. След нашествието на САЩ през 2001 г. афганистанското правителство с подкрепата на международната общност постави управлението на водите сред приоритетите на вътрешната си политика, инвестирайки средства и усилия за възстановяване на каналите. Но проблемът за разпределението на водите остава сред централните и инфраструктурата на страната в момента е недостатъчна за нуждите на нарастващото население.  Друг основен проблем, който разделя страната, е етническото и племенното противоборство. Етническият състав е следният: 40% - пущуни, 30% - таджики, 9% - хазарейци, 9% - узбеки, 3,5% - аймаки, 2,5% - туркмени, 2% - белуджи и 4% други националности. Над 99% от населението са мюсюлмани, като 80-85% са сунити, 15-19% са шиити и 1 процент други.  Причините за него имат както вътрешно-, така и външнополитически характер. Можем да твърдим, че вътрешните сътресения се влияят в голяма степен от интересите и действията на външнополитическите играчи. На практика противоречията между външните играчи разпалват раздорите в страната, които на свой ред са обусловени от сложната структура на афганистанското общество. При отслабването на централната власт се провокира конкурентна борба не толкова между различните политически организации, колкото между афганистанските общности: етнически, религиозни, племенни, провинциални или регионални. Всички те веднага се превръщат в субекти на вътрешната политика. Талибаните, например, традиционно разчитат на етническите пущуни в борбата си срещу правителството на Афганистан, но са започнали успешно да привличат към себе си недоволни членове и на други етноси, разширявайки влиянието си. Лишените от граждански права общности на етническите таджики, туркмени и узбеки се присъединяват към талибаните в северната част на Афганистан с подкрепата на местните старейшини и племенни вождове.  Трети основен проблем е водещата роля на религиозните лидери и радикализирането на афганистанското общество. След събитията от 11 септември 2001 г. на САЩ бе даден картбланш да финансира възстановяването на афганистанската държава и да се опита да изкорени религиозните радикали от Движението Талибан, като паралелно с това ограничи намесата на Пакистан във вътрешните работи на Афганистан и най-вече тази на пакистанските ислямистки организации, традиционно подкрепящи талибаните. Моделът на държавно устройство, който американците се опитаха да изградят в Афганистан, до определена степен гарантираше баланс между интересите на различните общности вътре в страната. От това печелеха и регионалните играчи, като например Иран, който винаги се е интересувал от положението на афганските шиити (хазарейци), традиционно ориентирани към Техеран.  След обявяването на новата стратегия на САЩ към Афганистан от президента Доналд Тръмп положението в момента започна да придобива заплашителен характер. Тръмп заяви, че правителството в Кабул трябва също да даде своя принос за стабилизирането на политическата ситуация и установяването на траен мир.  На 19 април в катарската столица Доха трябваше да започне първият кръг между двата основни противника - правителството на Афганистан и представители от Движението Талибан. Те обаче бяха отложени за неопределено време, тъй като президентът Ашраф Гани не се е съгласил със списъка на участниците в мирните преговори. Въпреки това преговорите се оценяват като най-високо ниво на общуване между враждуващите страни от началото на конфликта.  Официален пратеник на САЩ за преговорите е Залмай Халилзад. На 1 май мирните преговори бяха продължени,  и изтеглянето на чуждестранните военни сили от Афганистан. В интервю за афганистанската агенция \"Толо Нюз\" Залмай Халилзад заяви, че \"ако талибаните настояват да върнат системата, която преди са имали, според мен това означава продължаване на войната, а не мир. Фокусът ни е върху тероризма. Няма да бъде постигнато споразумение, ако не видим постоянно прекратяване на огъня и ангажимент за прекратяване на войната\".  Халилзад е американец от афгански произход и има опит в страната като бивш посланик. Преговорите за първи път от 17 години насам носят надежда, че може би на вътрешния конфликт ще бъде сложен край. Изглежда, че и двете страни са склонни на компромиси.  Не без значение е и човешкото лице на войната. Хиляди загинаха и се пожертваха, за да се стигне до днес. Ашраф Гани обяви списък със задачите, с които предстои страната му се да се справи, за да се постигне жадуваният мир. На първо място, Пакистан трябва да бъде убеден да сложи край на враждебните си действия към Афганистан. Талибаните и техните групировки действат на територията на страната с благословията на Исламабад. Мирно споразумение може да бъде постигнато само ако и когато Пакистан се научи да уважава суверенитета на Афганистан. Президентът смята, че устойчивият мир може да бъде постигнат единствено чрез премахване на зависимостта на Афганистан от чуждестранна помощ. Наред с усилията си за постигане на икономически прогрес Гани пое също дипломатически ангажименти за възстановяване на доверието на международната общност в афганистанското правителство. Успешният мирен процес трябва да включва всички фракции на афганистанското общество. Опитът от 1992 и 2001 г. ясно показва, че помирението с една група за сметка на дестабилизацията на друга води до подновяване на конфликтите. Президентът Гани е наясно с това и вече се е срещнал и е участвал в интензивни дискусии с хиляди граждани, включително активисти за правата на жените, представители на гражданското общество и различни политически лидери и религиозни учени. Визията му за траен мир се основава на премахването на враждебните външни влияния, дългосрочното икономическо планиране, дипломатическите ангажименти. Той се стреми да запази конституционните ценности, за да гарантира демократичния характер на властта - един от основните принципи на конституцията на Афганистан. ", "date": "2019.05.07", "title": " Афганистанците се   помиряват в Катар "}
{"url": "https://duma.bg/radev-iska-aktivnost-ot-generaliteta-n191204", "text": "\"Сложността на съвременното военно дело и технологиите изисква не само интензивен диалог между държавното и висшето военно ръководство, но и активна и принципна позиция на българския генералитет. Безмълвието днес може да струва скъпо на подчинените и на данъкоплатците утре\", предупреди президентът Румен Радев в словото си преди тържествения марш на парада по повод Деня на храбростта и празника на Българската армия 6 май. Днес, когато окончателно се простихме с илюзиите, че членството в отбранителни съюзи, без развитие на собствени способности, е достатъчно условие за гарантиране на сигурност, когато въоръжените ни сили са поставени най-сетне във фокуса на финансовата политика на държавата, сме изправени пред ново изпитание - да трансформираме парите за армията в съвременни отбранителни способности, ефективно и ефикасно, коментира президентът. Той посочи, че тази цел изисква ясна визия, прозрачност и зачитане на военната експертиза. По думите на Радев след десетилетия на пренебрежение Българската армия трябва да заеме своето достойно място в нашето общество и в системата на българската държава и това ще стане не само по силата на външните предизвикателства и съюзните ни задължения, а защото армията ни е призвана да бъде стожер на стабилност, държавност и конституционен ред. Радев бе категоричен, че армията трябва да бъде пазена от политически вмешателства. \"Българската армия е школа за патриотизъм и мъжество. Дължим признание. Денят на храбростта е и ден, в който да отдадем дължимото на тези, които въстават за демокрацията. Малко са държавите, които са успели да съхранят своята история и език през толкова векове. България е една от тях, защото е съчетала и съвместила силата на меч, дух и слово\", отбеляза президентът.  \"Летописците пазят безчет спомени за българските победи по бойните полета. Българският войник винаги е бил последната преграда за защита на държавността. През последните десетилетия войската ни претърпя много експерименти, но тя винаги оцеляваше, защото хората с пагони са изпълнявали своя дълг достойно\", отбеляза Радев. Според него народът ни се е съхранил, защото е осъзнал единството на меч, дух и слово. Държавният глава отдаде почит и на онези смели българи, които въстават срещу произвола и застоя в защита на истината. В тях е надеждата за една по-справедлива, по-човечна и просперираща България, каза Радев.  Денят на храбростта и празникът на българската армия започна с освещаване на бойните знамена с празничен водосвет, извършен от патриарх Неофит. Бяха поднесени венци пред Паметника на Незнайния войн. В традиционния военен парад на площад \"Княз Александър Първи\" участваха над 1000 военнослужещи от въоръжените сили, 48 верижни и колесни бойни машини на Сухопътните войски и зенитно-ракетните формирования на ВВС и 10 вертолета и самолета от състава на военната ни авиация. Под аплодисментите на събралите се и под звуците на Гвардейския представителен духов оркестър преминаха знаменният взвод на Националната гвардейска част със знамената светини и 10 представителни блока с бойните знамена. За първи път в парада участваше ретро техника от времето на Отечествената война, предоставена от колекционери от страната.       ", "date": "2019.05.07", "title": "Радев иска активност от генералитета"}
{"url": "https://duma.bg/bsp-otide-pri-balgarite-v-london-n191206", "text": "Кандидатите за евродепутати от \"БСП за България\" Сергей Станишев, Иван Кръстев и Цветелина Пенкова се срещнаха в Лондон с представители на българската общност във Великобритания. Българите на Острова отбелязаха Гергьовден с Фестивал на източноевропейската култура, в който се включиха самодейни фолклорни ансамбли от различни държави, както и народната певица Гуна Иванова. Основен организатор на събитието беше лидерът на лондонската организация на БСП Нишан Джингозян. Освен културната програма се проведе и дискусия на кандидатите от БСП с българската общност за нейните права по повод променената ситуация около \"Брекзит\". По време на дискусията нашите сънародници изтъкнаха големите трудности, които срещат с уреждането на статута си на Острова, и пълната липса на подкрепа от страна на българското правителство. \"Дългосрочната голяма цел на България трябва да бъде реализирането на всеки човек чрез своя талант и своите знания и да допринася за развитието на България. Най-големият капитал на страната са хората\", каза председателят на ПЕС. Той подчерта необходимостта да се променят икономическата политика и институциите така, че да се отворят много повече възможности за всеки човек. \"Това е мисията на БСП, защото тя е партията, която защитава обикновените хора, тя търси равен старт за дребния и средния бизнес. Нужна е много по-цялостна, активна и добре осигурена кадрово финансова политика на българската държава за българите в чужбина\", заяви Станишев. Над 280 000 души живеят във Великобритания и те имат нужда от институционална и експертна подкрепа, категоричен бе Станишев.   Иван Кръстев посочи, че трябва да се създадат предпоставки за българите да се върнат в родината си. По думите му инвестициите в България от българите в чужбина са в пъти по-големи от преките чуждестранни инвестиции, а случващото се в страната показва, че загубата на човешки капитал застрашава демографските процеси у нас. Според Кръстев трябва да се възстанови практиката за държавно финансиране на повече български училища в чужбина, защото тези, които се финансират по програмата \"Роден език и култура зад граница\", не са достатъчни.  Цветелина Пенкова бе категорична, че събори като този крепят българските общности зад граница и че този фестивал съживява българския дух.  Председателят на ПЕС отпразнува и своя рожден ден с българската общност, като не отказа на никого от многото желаещи снимка. Станишев получи поздравления още от президента Румен Радев и вицепрезидента Илияна Йотова, както и лично от лидера на британските лейбъристи Джереми Корбин. По време на визитата си в Лондон Станишев се срещна също с водача на евролистата на лейбъристите за Лондон Клод Мораес, както и с екипа на кмета на Лондон.", "date": "2019.05.07", "title": "БСП отиде при българите в Лондон"}
{"url": "https://duma.bg/elena-yoncheva-pita-razsledva-li-se-kmetat-na-bansko-zaradi-%E2%80%9Dmalkiya-rilski-manastir%E2%80%9D-n191203", "text": "Разследват ли МВР и прокуратурата кмета на Банско Георги Икономов заради ”Малкия Рилски манастир”и кмета на Петрич Димитър Бръчков, който  отделя милион и половина лева за несъществуваща сграда? Това попита водачът на листата на БСП за евровота Елена Йончева на среща в Петрич. Тя припомни, че Икономов си е построил къща, която местните хора наричат „Малкия Рилски манастир”. „Вярно ли е, че същият кмет дава обществените поръчки, свързани с инфраструктурата, на своя кумец? „Кумгейт” в Хасково не е изключение, а пример как се ограбва България\", коментира  Йончева. Общините са превърнати във феодални владения, където група, приближена до управляващите, източва общински и държавни европейски средства, категорична е тя.  „Добрата новина е, че бандата на ГЕРБ си отива и това е голям шанс да започне възстановяване на България. Днес сме на последно място по всички възможни показатели в Европа. Оттук нататък започва трудната битка по възстановяване на България. Успехът зависи от нас. Ние ще успеем, ще успеем и в Брюксел. Ще реализираме социалната ни програма. В Европа ще започне да работи европейска прокуратура. Неслучайно ГЕРБ се страхуват от избора на г-жа Кьовеши за европейски прокурор”, обясни Йончева. \"40% от българите днес са на ръба на социалното изключване след всички еврофондове, които получаваме. Всяко десето село е без жители или има по-малко от 10 жители. Можем да спрем всичко това. Средствата, които идват от Европейския съюз, идват за всички нас\", поясни Йончева в Кюстендил. \"В региона има прекрасни череши и овощни градини. Защо държавата не се е погрижила да има пазари, преработваща промишленост\", попита тя. \"Голяма част от нашите приятели и роднини в чужбина са там по принуда, защото нямат надежда, че тук нещата могат да се променят. Можем да постигнем промяна във всяка сфера, не само в българското селско стопанство\", подчерта Йончева.   \"Ние всички ще победим на тези избори. Не само левицата, а цяла България. Ще отстраним това авторитарно управление, което е завладяло страната. В България истината вече се чува. Българинът показва, че може да реагира на неправдата и може да защити собствените си интереси\", заяви  Йончева в Благоевград. ", "date": "2019.05.07", "title": "Елена Йончева пита разследва ли се кметът на Банско заради ”Малкия Рилски манастир”"}
{"url": "https://duma.bg/tezhki-senki-padnaha-varhu-kandidaturata-na-baydan-n191208", "text": "Засега бившият вицепрезидент на САЩ Джоузеф Байдън несъмнено е фаворитът на Демократическата партия в президентската гонка на изборите догодина. Но от политическата му биография и от поведението му като висш държавен служител падат тежки сенки, които поставят под въпрос кандидатския му потенциал. Първата сянка идва от Украйна, която той надзираваше като вицепрезидент, а и често направо й дърпаше конците на управление. Байдън и Киев са се имали за приятели и политически съюзници при президентите Барак Обама (също демократ) и Петро Порошенко.  Известно е също, че през 2016 г. украинската власт подкрепи кандидатката на демократите Хилари Клинтън за президентския пост. Сега обаче украинските власти в стремежа си да омилостивят победилия я Доналд Тръмп започнаха да топят Байдън, който се очертава като негов съперник на президентските избори догодина. Киев отново отвори закритото пред 2016 г. дело срещу юриста и бизнесмена Хънтър Байдън - по-малкия синът на Джоузеф Байдън. Хънтър си има фирма, а от 2014 г. влиза в съвета на директорите на украинската газова компания \"Бурисма\" (Burisma), чийто собственик е Николай Злочевски, бивш енергиен министър при управлението на предишния президент Виктор Янукович, свален при преврата на Майдана през февруари 2014 г. Украинските правоохранителни органи  които са получили членовете на съвета. Сред тях е и Хънтър Байдън, който работил и като консултант на \"Бурисма\". Има съмнения, че това не са законни плащания, а подкуп, чрез който Злочевски е плащал на американския покровител на тогавашната власт в Киев, за да не бъде разследван от нея и да си съхрани бизнеса. Вероятно за това Злочевски е вкарал Хънтър Байдън в компанията си буквално два месеца след падането на Янукович.  Делото се е разследвало през 2015-2016 г. от тогавашния генерален прокурор на Украйна Виктор Шокин. По случая има статия, публикувана този януари в американското издание \"Хил\" от разследващия журналист Джон Хил. В писмените отговори на неговите въпроси Шокин разказал, че изготвил план за разследване, включително за разпити, включително и на самия Хънтър Байдън. Това той направил преди уволнението му.  Но през март 2016 г. Джоузеф Байдън прави посещение в Киев и поставя ултиматум на президента Петро Порошенко - да уволни Шокин, иначе Украйна няма да получи $1 млрд., което ще я хвърли в банкрут. Байдън тръсва ултиматума под претекст, че Шокин бил корумпиран. Порошенко уволнил генералния прокурор на страната, а по-късно разследването срещу компанията на Злочевски е било спряно.  Сега обаче то отново е отворено. Следващия месец Петро Порошенко вече няма да е президент, но очевидно приемникът му Владимир Зеленски ще е заинтересован да продължи разследването по сходна причина - може би не за да омилостиви, но да помогне на по-големия брат Доналд Тръмп да победи Байдън догодина. Разбира се, разследването тече, може да се окаже, че тези $17 млн. са били законни, а не подкуп. Но ето какво пише Джон Соломон в статията си: \"Въпреки това Байдън трябва да отговори на някои трудни въпроси: Уместно ли беше синът ви и фирмата му да влязат в Украйна, докато носихте отговорност за украинската политика? Каква работа е извършена за парите, които е получила фирмата на Хънтър Байдън? Знаехте ли за разследването на \"Бурисма\"? Когато публично беше обявено, че синът ви работи за \"Бурисма\", трябваше ли да използвате американската политика като средство за натиск върху прокурора, който разследваше \"Бурисма?\" свързани с конфликт на интереси, ако Байдън стигне с него до финалната фаза на предизборната гонка.  Но сянка върху кандидатурата му пада и заради неподобаващото му поведение към жените. На 29 март в сайта The Cut (част от сп. \"Ню Йорк\") бе публикуван коментар \"Неуместната целувка промени моята представа за Джо Байдън\". Авторката на текста е Люси Флорес, която по-рано е била депутатка в законодателното събрание на щата Невада, а през 2014 г. бе кандидатка на Демократическата партия за вицегубернатор на щата. В публикацията тя си спомня как през 2014 г. е очаквала заедно с Байдън излизането на сцената по време на митинг. Според нея Байдън изненадващо я приближил отзад, сложил ръце върху раменете й, притиснал се към косите й, след което въздъхнал прочувствено.  \"Изплаших се до смърт. Мислех си: днес не си измих главата, а я нюха вицепрезидентът на САЩ\", пише Флорес. След това Байдън направи \"голяма бавна целувка\" на тила. Тя почувствала \"неловкост, отвращение и обърканост\": \"Исках само Байдън да се махне от мен.\" В този момент Флорес била извикана на сцената и така успяла да се измъкне от обятията на вицепрезидента. Флорес заявява, че тогава не е вдигнала шумотевица, обяснявайки си нещата с чудноватостите на \"любимия чичко на Америка\". Но след това свидетелствата за недопустимото поведение на Байдън ставаха все повече, а намерението му да претендира за президентския пост окончателно са убедили жената, че повече не трябва да мълчи.  \"Достатъчно е да чукнеш в Гугъл гадното (име) Байдън и ще получите множество подборки от снимки и видеа, които показват конфузията на млади жени\" (от действията на вицепрезидента), отбеляза Флорес в разговор за изданието \"Политико\". Действително подобно поведение на Байдън е било документирано десетки пъти, припомня и РИА-Новости. Примерно, на церемония по полагане на клетва на Сената през 2015 г.  Байдън е целувал и пипал косите на дъщерите на сенаторите, шепнел им нещо на ушите, подхвърлял е оценки за външността. През 2017 г. той дори целунал по устните съпругата на един от сенаторите. През същата 2017 г. медиите и социалните мрежи бяха залети от снимки и видеа на Байдън, който прегръща раменете на Стефани Картър - съпругата на военния министър (шефа на Пентагона) Аштън Картър. Журналисти засякоха, че прегръдката продължила 28 секунди, което най-малко може да се окачестви като неуместна ситуация, а най-много - като сексуален тормоз.  Байдън минаваше за защитник на правото за аборт, поборник на половото равенство и борец срещу сексуалния тормоз при президента Барак Обама. Но в досието му има и \"черни петна\". След делото \"Роу срещу Уейд\", което води до историческото решение от 1973 г. на Върховния съд на САЩ за законността на абортите, Байдън заяви, че тази инстанция е отишла \"твърде далеч\", защото жената \"не може да има  Бърни Сандърс, Елизабет Уорън, Ейми Клобушар и други кандидати за президентския пост изразиха подкрепа за Флорес. Демократическата партия все повече се превръща в партия на жените и борци за социална справедливост. Вълната на феминисткото движения #MeToo заля Конгреса с рекорден брой жени демократки, невиждан брой жени обявиха, че ще се борят за президентския пост. Журналистите смятат, че при тези условия \"предишното отношение към проблема с половете вече няма да е приемливо\" и Байдън ще отпадне като представител на \"старата школа\". Друг проблем за Байдън е, че през 2020 г. демократите ще подкрепят само онзи човек, който според тях на 100 процента ще победи Доналд Тръмп. Ако скандалите с неуместното поведение на бившия вицепрезидент продължат, Байдън ще престане да бъде този човек в очите на партията.   Неговите предишни изявления и действия също може да запълнят \"неудобния багаж\", с който тръгва на изборите, продължава РИА-Новости. Известно е, че Байдън се е обявявал срещу антисегрегационните автобуси, които бяха предназначени срещу расовото неравенство в американските училища. Той не подкрепяше и репарациите за афроамериканското население (за което много говорят кандидатите). В същото време той е гласувал и за програмата за масово следене (включително за гражданите на САЩ), и за мерките, довели до кризата със студентските дългове в САЩ.  Всичко това вкупом може да нанесе сериозен удар срещу кандидатурата на \"чичко Джо\".", "date": "2019.05.07", "title": " Тежки сенки паднаха върху   кандидатурата на Байдън"}
{"url": "https://duma.bg/yubiley-na-bezotgovornostta-n191210", "text": "На 13-14 май в Брюксел председателят на Европейския съвет Доналд Туск ще приеме лидерите на шестте страни-членки от инициативата \"Източно партньорство\" (ИП) - Армения, Азербайджан, Беларус, Грузия, Молдова и Украйна. Поводът е 10-годишнината от нейното създаване. Тази инициатива бе лансирана за първи път през май 2008 г. от Полша и Швеция, но винаги е имало подозрения, че зад гърбовете на двете европейски страни надничат едни дълги уши на звезди и синьо-бели райета. Те са обосновани преди всичко от това, че и двете държави са антируски настроени по исторически причини и са тясно свързани със САЩ, особeно Полша, която все повече започва да прилича на \"любимата жена\" на САЩ в Европа. Освен това \"Източно партньорство\" се оказа много подходящ инструмент за разбиване на връзките между Русия и поне някои от страните участнички, което е стара американска политика още от времето на СССР.  Форматът на тазгодишната среща е леко лукав. Не че е нарушен протоколът, но за десет години опити по откъсването на тези постсъветски страни от руската орбита това бе постигнато, и то с редица уговорки, само по отношение на Грузия, Молдова и Украйна. Само тези три страни финализираха стъпките на инициативата, за да стигнат до подписване на споразумения за асоциация с ЕС. При това в едната от тях се наложи за целта да бъдат активирани фашистки, националистически и олигархични групировки, за да се извърши кървав държавен преврат, който доведе до гражданска война, разпадане на страната и фрагментация на обществото. До това доведе самоцелното противопоставяне с Русия, важна част от което се оказа и \"Източно партньорство\".  Сега е почти задължително Русия да бъде обвинявана за всичко, особено за събитията в Украйна след февруари 2014 г., но всяка крушка си има опашка и кървавите събития от 2014 г. си имаха своята предистория, която сега се забравя. Изборът Европа или Русия - \"или сте с нас, или сте с тях\", беше натрапен на украинските власти през 2013 г. Те искаха да бъдат \"трансмисия\" между ЕС и Русия. Беше им обяснено, че трябва да са \"стена\". Именно през 2013 г., когато руснаците се опитваха да преговарят с Брюксел и Киев по споразумението за асоциация и им се казваше да не се месят в делата на другите, в САЩ рязко се заинтересуваха от \"Източното партньорство\". През август и септември президентът Барак Обама и държавният секретар Джон Кери повдигаха въпроса за ИП пред европейските страни. През есента имаше дори изслушвания на заместник държавния секретар Виктория Нуланд в Сената. Възниква въпросът откъде-накъде САЩ ще се занимават с въпрос, който засяга Русия - ЕС и страните от бившия СССР? Впрочем последвалата няколко месеца по-късно фраза на Нуланд \"Майната му на ЕС\" обяснява много неща.  Украинските политици, като позабравения вече бивш премиер Арсений Яценюк, тогава смело, безсъвестно лъжеха народа си - споразумението с ЕС е направо членство в ЕС, от което следват европейски заплати и пенсии. Много хора се почувстваха ограбени в аванс от решението на президента Виктор Янукович да не го подписва и излязоха на Майдана. Напразно германският канцлер Ангела Меркел обясняваше, че това не е съвсем така. Политиците, които правеха внушения на украинците, изобщо не се вълнуваха от тези опровержения. За тях не беше и все още не е важно дали страната им ще влезе в ЕС. Те знаят, че това, ако стане, ще бъде в някакво мъгливо далечно бъдеще. Целта на задачата, поставена от инженерите на проекта \"Източно партньорство\", бе Украйна, а и другите европейски страни от бившия СССР да бъдат отдалечени от Русия, сблъскани с Русия и по възможност тежко скарани с нея. Това е реалната, а не декларираната цел на \"Източно партньорство\" и това се доказа в Украйна, където тя бе изпълнена, макар и не блестящо.  Десетгодишният юбилей не показва особен ентусиазъм в западноевропейските страни по отношение на \"Източното партньорство\". Основният двигател на процеса си остават проамерикански източноевропейски държави като Полша и Румъния, а също традиционно ангажираните неправителствени структури, които са на хранилка в САЩ. Например през април полският външен министър Яцек Чапутович излезе с идеята партньорството на ЕС с \"Източно партньорство\" да бъде институционализирано, членовете на ИП да могат да участват в някои срещи на Евросъюза, например по търговското сътрудничество и за разпределянето на средствата по споразуменията за асоциация.  Това настояване на поляците и на други източноевропейци, подкрепено от американците, за още по-тясно въвличане на бившите съветски републики в делата на ЕС е много съмнително. Особено в светлината на мераците на Варшава и Вашингтон за създаването на регионални формати като Триморие, под полска доминация и американска егида, които определено ще създадат напрежение в ЕС. Създава се впечатлението, че сега се цели да бъде сформиран по-широк пояс от държави в Източна Европа, които да спускат като завеса между Русия и Западна Европа. Химера или не, но подозрението, че сега \"Източно партньорство\" се използва като допълнителен инструмент за постигането на тази цел. Ако България си позволи да бъде въвлечена в тези планове, ни чакат огромни проблеми - и на Изток, и на Запад.  ЕС постъпи напълно безотговорно с \"Източно партньорство\". Първо, той  позволи да стане заложник на политическите и историческите комплекси на някои свои членове, които натрапиха тази инициатива като контрамярка срещу Русия след войната в Южна Осетия. Второ, той позволи да бъде използван в геополитическите схеми на трета страна. Трето, позволиха на местните политици да злоупотребят с идеите на ИП, да размахват моркова на евроинтеграцията пред носа на избирателите с ясната идея, че страните им няма да станат в обозримо бъдеще членове на ЕС - тоест те дадоха надежди на бедни хора, но вместо това ги използваха в геополитическа борба без обещания за пълноценно членство. С други думи, \"запалиха им фитила\", без да искат да носят отговорност за последиците.  ЕС обаче се съгласи на тази игра не просто така, а от напълно користни мотиви. Чрез \"Източно партньорство\" и споразуменията за асоциация ЕС получаваше разширяване на пазара за свои стоки, а страните от бившия СССР се разглеждаха като доставчици на суровини и работници. Всъщност това последното се сбъдна. След началото на украинската криза едни от най-големите привърженици на \"Източното партньорство\" получиха и най-много украински гастарбайтери. Полша - почти два милиона. Чехия - няколкостотин хиляди. В замяна на отварянето на пазарите си Беларус, Украйна, Молдова, Армения и Азербайджан трябваше да получат ръст на инвестициите и икономиката. Реално обаче най-желан и работещ се оказа безвизовият режим, който усили значително гурбетчийството, което изхранва голяма маса хора в Украйна, Молдова и Грузия.  През февруари 2015 г., в навечерието на срещата на ИП през май с.г. в Рига, която в определен смисъл също беше юбилейна, италианският Институт за международни отношения публикува доклад, в който се посочваше: \"Въпреки надеждите, че \"Източно партньорство\" ще стане инструмент за укрепване на демокрацията, стабилността, безопасността и регионалното сътрудничество, това не се случи. Напротив, резултатът бе още по-фрагментиран регион, отколкото преди пет години.\"  Сега, още четири години по-късно, при следващия юбилей, виждаме, че нещата са си все същите. Проблемите останаха и дори се задълбочиха. Отговорни за това няма, но пък има празненства. ", "date": "2019.05.07", "title": "Юбилей на безотговорността"}
{"url": "https://duma.bg/hora-obichah-vi-bdete!-n191209", "text": "Изразът \"No pasaran! (\"Но пасаран\" - \"Няма да преминат\") е добре известен. Той придобива популярност, след като е използван по време на Гражданската война в Испания (1936-1939) от великата Долорес Ибарури - един от най-ярките дейци на испанското и международното комунистическо движение. Оттогава \"Но пасаран\" се превърна в символ на антифашисткото движение. И десетилетия наред светът вярваше, че фашизмът наистина вече е погребан и не заплашва човечеството. Оказва се, че сме се лъгали. Днес \"кафявата чума\" надига глава. Една тревожна новина миналата седмица бе подмината като нещо незначително. Новинарските агенции съобщиха от Братислава, че Върховният съд на Словакия е отказал да забрани \"Народната партия Наша Словакия\" (LSNS). Прокурорите поискаха забраната през 2017 г.,  По онова време те са получили 170 официални жалби с искане за забрана. \"LSNS е фашистка партия\", отсече министърът на правосъдието Габор Гал пред АФП преди присъдата. \"Фашизмът няма място в Словакия\", убеден бе той. Съдът обаче реши, че \"няма достатъчно доказателства за забрана на партията\". А лидерът на LSNS 42-годишният Мариан Котлеба благодари на съдиите за \"тяхната лична храброст\". Може би новината наистина щеше да е незначителна, ако не ставаше въпрос за откровено фашистка партия, която при това печели все по-голяма популярност в Словакия. Привържениците на Котлеба се позиционират като антисистемна сила, която се обявява срещу корупцията, съществуващия политически и финансов елит, мигрантите, ЕС и НАТО. Лозунгите им са не просто радикални, а откровено фашистки. Членовете на партията дори използват фашисткото приветствие. Лидерът на партията Мариан Котлеба е бивш учител. Роден е на 7 април 1977 г. в Банска Бистрица, Чехословакия. Котлеба започва образованието си в училище \"Йозеф Мургас\", а след това е приет в спортна гимназия. След гимназията Котлеба завършва университета \"Матиас Бел\", където получава магистърска степен по педагогика, по-късно отново се записва, но във факултета по икономика, където отново става магистър. Мариан Котлеба е смятан за екстремист, въпреки че никога не е бил преследван за екстремизъм. Той симпатизира на Йозеф Тисо и Първата словашка република и е открито против циганите, НАТО, Съединените щати и Европейския съюз. Котлеба изпробва за първи път силите си в политиката с партията си \"Словашко единство - Национална партия\". През 2007 г. обаче тя бе забранена заради разпалване на омраза - партията организираше антиромски демонстрации. Котлеба се появява отново през 2011-а начело на партията \"Народна партия - Наша Словакия\". Две години по-късно той шокира всички,  Победата му бе описана като \"шок\" от политическите анализатори, които я приписаха на големите антицигански настроения в региона. Наблюдателите първоначално заявиха, че не са виждали почти никакъв шанс за Котлеба на балотажа, но все пак намираха представянето му за \"тревожно\". А той спечели балотажа срещу фаворита Владимир Манка с 55% от гласовете. Тогава тази победа изглеждаше като нещо ненормално. Когато обаче партията му почна да печели и на национално ниво, хората започнаха да разбират, че проблемът е доста сериозен. Особено като се има предвид убеждението на Котлеба, че при фашисткото правителство на Йозеф Тисо през Втората световна война, когато бяха депортирани и убити 70 000 словаци, в страната се е живеело по-добре. Тисо определено е кумир на партията, неслучайно още с влизането си в парламента депутатите на LSNS настояха да се почете с минута мълчание годишнината от смъртта на фашиста, обесен през 1947 г. Котлеба пък по-рано често се появяваше в униформа, наподобяваща онази, която са носили в Словакия по време на войната. Когато обаче партията му влезе в парламента, униформата изчезна, а Котлеба започна да хули не само ромите, но и мигрантите. Днес програмата на партията на Котлеба е простичка и съвсем конкретна - против циганското население, против бежанците, против НАТО и ЕС. Как обаче този човек успява да омае словаците? Хората твърдят, че Котлеба ги привлича с това, че не е от номенклатурата, от втръсналия на всички политически елит, а е човек от народа. Идеите му намират почва най-вече в отдалечените райони,  а \"Наша Словакия\" им обещава да се справи с всичките им проблеми. И хората се хващат за тези обещания като удавник за сламка. Те са готови да повярват, че трудностите има заради циганското малцинство, заради прииждащите мигранти, заради чиновниците от ЕС или фуражките от НАТО. И с тази си вяра отиват да гласуват за Котлеба и новите фашисти от \"Наша Словакия\". И проблемът не е само в Словакия. Неонацисти има из цяла Европа. Те надигат глава в Австрия, където дори влязоха в управлението, в Унгария, в Холандия... А нима не сме чували подобни уверения и у нас? Един от основните признаци на фашистката идеология е създаването на култ на омраза към врага, външен или вътрешен. Откривайки врага, лидерите на движението се стремят \"да очистят\" от него нацията и да спомогнат за \"прераждането\" й, без да се гнусят за постигането на тази цел от никакви методи. След два дни Европа ще празнува. Едните ще честват Деня на обединението, другите - Деня на победата. Всъщност тържеството е едно - победа на Доброто над Злото. Злото обаче все още не е ликвидирано напълно. То дори е надигнало глава. Всички наши резолюции \"никога отново\" след разгрома на политиката на омразата през ХХ век днес се оспорват от милиони разгневени избиратели. В началото на 1990-те години консервативният американски писател Алън Блум прозорливо предупреждаваше, че е рано да вярваме в триумфа на убеждението, че либералният капитализъм е погребал фашизма и тоталитаризма. \"Ако започне търсенето на алтернатива, склонен съм да предполагам, че фашизмът има бъдеще\", писа Блум. На много места в света това бъдеще вече настъпи. Днес фашизмът се храни от недоволството на съществуващата демокрация. Ето защо е изключително важно днес да включим умствените си възможности и да внимаваме, когато отиваме на избори, кого и за какво да подкрепим. Нека никога не забравяме завета на Юлиус Фучик \"Хора, обичах ви, бдете!\". Посланието му отново е особено актуално. ", "date": "2019.05.07", "title": "\"Хора, обичах ви. Бдете!\""}
{"url": "https://duma.bg/papa-frantsisk-prizova-balgariya-da-e-gostopriemna-kam-migrantite-n191199", "text": "България да е гостоприемна към мигрантите, призова многократно папа Франциск по време на тридневната си визита, която приключва днес. Главата на Римокатолическата църква посети вчера мигрантския център в столичния кв. \"Враждебна\", където сравни пътя на бежанците с Христовия кръст.  \"България винаги е отваряла вратите си и се е отнасяла като мост между Изтока и Запада. Да изграждаме мостове, а не стени. Бог да благослови България, да я пази мирна, гостоприемна, просперираща и щастлива\", призова Светият отец в първата си реч в неделя пред президентството, след като се срещна с Румен Радев. Франциск отправи и послание България да се справи с \"демографската зима\", която като ледена завеса се е спуснала над Европа и страната ни, и да провежда политики, които да задържат младежите у нас, вместо да емигрират. Папата напомни за тоталитарното минало и обърна внимание на средищната позиция на България в диалога и в противопоставянето между Запада, от една страна, и Русия и Турция, от друга.  \"С най-топли чувства ви посреща открит и добросърдечен народ на една от най-старите християнски държави. Българското общество не търпи расизъм и ксенофобия\", изтъкна президентът Радев и подчерта, че в центъра на София на метри една от друга съжителстват католическа църква, православен храм, джамия и синагога. Папата бе посрещнат на летището от Бойко Борисов, който не пропусна да определи визитата му като \"голяма реклама за България\". В неделя главата на Ватикана се срещна с българския патриарх Максим. Във всичките си речи папата отдаде почит на Светите братя Кирил и Методий. На пл. \"Св. Неделя\" Франциск отслужи литургия с подарения му от Борисов златновезан омофор. По-късно Борисов се похвали, че папата \"веднага си облече дрехата\". Вчера Франциск даде първо причастие на деца в Раковски.", "date": "2019.05.07", "title": "Папа Франциск призова България   да е гостоприемна към мигрантите"}
{"url": "https://duma.bg/mladite-v-yambol-opisaha-v-eseta-mechtite-si-n191200", "text": "Шестима ямболски младежи описаха мечтите си за Ямбол и получиха награда за своите есета в конкурс, обявен от Младежкото обединение в БСП в града. Първа награда беше присъдена на Моника Динева от ПГ по хранителни технологии и туризъм. Втора награда грабна Наталия Владева от Профилирана иновативна гимназия \"Васил Левски\", а трета -  Михаела Христова от ПМГ \"Атанас Радев\". Калина Геврекова от ПМГ \"Атанас Радев\", Габриела Стоева от ПГХТТ и Стела Тодорова от ПГ \"Васил Левски\" получиха поощрителни награди. С участието си доказахте, че наистина обичате Ямбол, поздрави победителите общинският лидер на БСП Катя Георгиева. Тя им пожела да останат в Ямбол, защото вярва, че той ще става все по-хубав град и ще има нужда от тях. Конкурсът за написване на есе \"Моята мечта за Ямбол\" беше за ученици в XII клас. Той даде възможност на младите хора да покажат какво за тях е родният град, какъв биха искали да бъде и как да се промени, за да останат да живеят в него. Есетата на победителите ще бъдат публикувани в интернет страницата на ямболската организация на БСП -  , и във фейсбук страницата й.", "date": "2019.05.07", "title": "Младите в Ямбол описаха в есета мечтите си"}
{"url": "https://duma.bg/rumyana-chenalova-za-borisov-razsledvane-obvinenie-i-zatvor-n191201", "text": "Ден след злополучните оправдания на министър-председателя Бойко Борисов в телевизионното предаване \"Панорама\" бившата съдийка в СГС Румяна Ченалова написа в социалната мрежа: \"Борисов няма да подаде оставка дори при загуба на евроизборите, защото знае какво ще се случи - разследване, обвинения, затвор. ТОЙ обаче не контролира съдбата. Това, от което се страхува, се случва, независимо дали го признава. Изгубил е реална представа за действителността - това е цената да имаш неограничена власт. Разследването по закона \"Рико\" продължава с бързи темпове. Скоро ще има резултати. Туморът вече кърви и ТЕ знаят какво ги очаква. Пазарлъците са невъзможни. Такава е съдбата на самозабравилите се диктатори. Страхуват се и всички храненици на властта, които изградиха мини империи на гърба на българския народ. Страхуват се и мижитурките на държавна службица. Чака ги възмездие за непростимите грехове. Евроизборите са тест и повод да кажем НЕ на олигархичното управление. Това ще е нашият изпит за достойнство и родолюбие, независимо от говоренето на Борисов. А за оставката МУ - времето ще я вземе скоро.\" Публикацията на Ченалова е подкрепена от десетки коментари.", "date": "2019.05.07", "title": "Румяна Ченалова:  За Борисов - разследване, обвинение и затвор"}
{"url": "https://duma.bg/denitsa-zlateva--evropa-mozhe-da-pomaga-no-pri-yasno-spazvane-na-pravilata-n191202", "text": "\"Европа може да бъде близо до нас и да помага, но при ясно спазване на правилата и изкореняване на порочните корупционни практики.\" Това заяви кандидатката за евродепутат от \"БСП за България\" Деница Златева на среща с жители на град Сунгурларе. Тя коментира, че важна ще бъде ролята на Европейската прокуратура, но тя сама не може да замести ефективните контролни механизми в България и ролята на разследващите органи, за да има наказани при злоупотреби с еврофондове. Златева разговаря с хората пред къща за гости, построена с евросредства. \"За разлика от други къщи за гости тази от самото начало приема туристи и гости и подкрепя местната икономика. За съжаление, вторият етап от проекта не е завършен с европейско финансиране поради спряната мярка по ПРСР, но собствениците го реализират сами\", обясни тя. Златева коментира, че заради корупцията по високите етажи страдат малките предприемачи, които искат да се развиват и в градове като Сунгурларе. Жителите на града отново поставиха въпроси за подкрепа на малките фермери и земеделските кооперации, за липсващата държавна политика и стратегия за развитие на земеделието.", "date": "2019.05.07", "title": "Деница Златева:     Европа може да помага, но при ясно спазване на правилата"}
{"url": "https://duma.bg/41-ot-bezhantsite-v-balgariya-sa-detsa-n191198", "text": "В България през 2018 г. 41% от получилите бежански и хуманитарен статут са деца. Това показват данни от доклада Global Trends на Върховния комисариат на ООН за бежанците и официалната статистика на Държавната агенция за бежанците към Министерския съвет. Според данните само 33% от децата, търсещи закрила в България, са я получили. През 2018 и 2019 г. 62% от децата бежанци у нас са записани на училище, през учебната 2016/2017 година са били едва 8%, а за следващата - 56%. Данните показват, че България приема нищожен брой от бежанските молби за убежище. По данни на Евростат от миналата година България е приела само 0,5% от молбите за закрила в ЕС - 2536 молби през 2018 г. През 2018 г. в България 731 души са получили бежански и хуманитарен статут.", "date": "2019.05.07", "title": "41% от бежанците в България са деца"}
{"url": "https://duma.bg/80-ot-mrezhata-na-toplofikatsiya-sofiya-e-ostaryala-n191192", "text": "Около една трета от столичани не си плащат редовно сметките за парно и топла вода, а над 80% от мрежата на \"Топлофикация София\" е остаряла, заяви за БНР изпълнителният директор на дружеството Кремен Георгиев. По неговите думи цените на квотите парникови емисии са се повишили многократно. \"Харчи ли се гориво за производство на енергия, срещу него стоят определено количество емисии, които струват определени пари, и това е разход, който не може да се избегне. Около 50 милиона струват емисиите, които трябваше да заверим за 2018 г.\", коментира Георгиев. Относно планираните ремонти той коментира, че има \"доста неща, които на практика са доставени още миналата година и не са вложени в ремонти, които ще се използват сега\". През зимата е имало аварии, които дружеството не е отстранило, тъй като това не е било възможно за 48 часа. Георгиев подчерта, че за да не остават софиянци без отопление през зимата, трябва да се правят ремонти през лятото и да се спира топлата вода.", "date": "2019.05.07", "title": "80% от мрежата на \"Топлофикация София\" е остаряла"}
{"url": "https://duma.bg/50-ot-balgarite-iskat-ikonomikata-da-ne-oshtetyava-prirodata-n191190", "text": "Над половината от българите са на мнение, че икономическото развитие не трябва да ощетява природата в защитени зони като \"Натура 2000\". Това показват данни от проучване на общественото мнение, представени от Европейската комисия. Според отговорите на българските участници в допитването 51 на сто настояват в тези зони икономическата дейност да бъде изцяло забранена, а 45 на сто допускат строителство само при изключителен обществен интерес и при пълно възстановяване на увредената природа. Данните показват, че 41 процента от българите са чували и знаят за \"Натура 2000\", а 35 на сто само са чували. За сравнение в ЕС 70 на сто от хората заявяват, че никога не са чували това наименование. Над 70 на сто от всички отговори показват, че хората понасят основната отговорност за състоянието на природата. Сред щетите, нанасяни на околната среда, на първите места отговорилите поставят замърсяването на въздуха, почвата и водата, както и съответните отражения в промените на времето.", "date": "2019.05.07", "title": "50% от българите искат икономиката да не ощетява природата "}
{"url": "https://duma.bg/11-000-e-magazina-registrirani-v-nap-n191191", "text": "Търговците, които използват собствени или наети електронни магазини или публично достъпни онлайн платформи за продажби, са длъжни да подадат информация за това пред Националната агенция за приходите до 29 юни 2019. Срокът за обявяване на е-магазините беше удължен с последните промени в законодателството, напомнят от НАП. Изискването е валидно за лицата, които и в момента осъществяват е-търговия, а търговците, които занапред ще използват електронен магазин, трябва да изпратят данни за него, преди да стартират дейността си. Подаването на информация става само по електронен път чрез портала за е-услуги на НАП, като е необходим електронен подпис. Изискването важи за физически и юридически лица, които извършват продажби по интернет по занятие, т.е. не засяга гражданите, които инцидентно са продали свои лични вещи, допълват от приходната агенция. Електронната услуга работи от края на миналата година, като до момента вече са декларирани близо 11 000 електронни магазина. От днес в сайта на НАП е достъпна и нова електронна услуга, чрез която потребителите могат да видят дали конкретен онлайн търговец е декларирал магазина си пред НАП.", "date": "2019.05.07", "title": "11 000 е-магазина регистрирани в НАП"}
{"url": "https://duma.bg/do-44-st-za-minuta-razgovor-v-es-n191193", "text": "От 15 май 2019 г. започва да се прилага регулация на цените на международните повиквания и на кратките текстови съобщения в рамките на Европейския съюз. След тази дата цените на дребно за мобилни и фиксирани повиквания от една до друга държава в Европейския съюз не трябва да превишават 19 евроцента на минута. Ценовият таван за кратко текстово съобщение в рамките на съюза ще бъде 6 евроцента за съобщение. Максималните цени в български левове с ДДС не следва да превишават 0,445 лв. на минута за повиквания и 0,14 лв. на съобщение, съобщават от Комисията за регулиране на съобщенията. Ценовите ограничения ще важат за тарифи за потребители физически лица, уточняват от Комисията за регулиране на съобщенията. Според нея доставчиците на услугите, които ще променят прилаганите от тях цени за частни клиенти, следва да информират своите клиенти за това обстоятелство, като публикуват информация на страниците си в интернет и в магазините от търговската мрежа, както и по друг подходящ начин. Приложимите цени следва да се посочват в сключваните индивидуални договори с потребители.", "date": "2019.05.07", "title": "До 44 ст. за минута разговор в ЕС"}
{"url": "https://duma.bg/uvelichiha-zaplatite-v-bolnitsata-v-gorna-oryahovitsa-n191194", "text": "Заплатите на медицинския персонал в МБАЛ \"Свети Иван Рилски\" в Горна Оряховица са увеличени до 10%, считано от 1 април, съобщи управителят д-р Иван Иванов. По думите му тази година субсидията от МЗ е завишена със 175 000 лв. в сравнение с миналогодишната. В момента средната брутна заплата в болницата е 1045 лв., като за лекарите тя е 1555 лв., а за медицинските специалисти - 945 лв. Това е второто увеличение на месечните възнаграждения в стационара за тази година. Преди това заплатите бяха увеличени от 1 януари съобразно повишаването на минималната за страната заплата. За пръв път от 12 години общинската болница в Горна Оряховица приключи финансовата 2018 г. на печалба. За три години приходите са нараснали с над 1 млн. лв. За 7 години просрочените задължения са намалели повече от 8 пъти, отчитат от лечебното заведение.", "date": "2019.05.07", "title": "Увеличиха заплатите в болницата в Горна Оряховица "}
{"url": "https://duma.bg/3000-lv-za-palatka-varhu-dyunite-n191195", "text": "Санкции от 1000 до 3000 лв. за поставяне на палатка върху дюни, предвиждат промени в Закона за устройство на Черноморското крайбрежие, внесени между първо и второ четене от зам.-председателя на регионалната комисия Александър Ненков. Първоначалният законопроект предвиждаше такива санкции да има и за хората, поставили плажни принадлежности върху дюните. Вносителите посочват, че с промените ще се избегне възможността за спорно тълкуване кои са плажните принадлежности, което да доведе до ограничаване на правото на хората да ги използват на плажа. Шефът на регионалната комисия Искрен Веселинов предлага да се разпише в закона, че е разрешено да се обособяват места за временно разполагане на палатки, кемпери и каравани извън територията на морски плажове, дюни и къмпинги. Това трябва да става с наредба от министрите на туризма, околната среда, земеделието и регионалното развитие. Веселинов предлага и за поставяне на шатра, палатка, кемпер или каравана извън определените места да има глоба от 500 до 1000 лв., а при повторно нарушение - от 1500 до 3000 лв. Тези, които устройват такива места, ще се глобяват от 2000 до 5000 лв. или имуществена санкция от 10 000 до 20 000 лв. При повторно нарушение глобата е от 6000 до 10 000 лв., а санкцията - от 12 000 до 60 000 лв. По време на представянето на законопроекта на първо четене имаше дебати, че е спорно условията на търг за наем на плаж да се публикуват до 30 дни преди крайния срок за подаване на заявления за участие, тъй като този текст създава предпоставка за нелоялни практики.", "date": "2019.05.07", "title": "3000 лв. за палатка върху дюните"}
{"url": "https://duma.bg/palatki-i-palati-n191188", "text": "Солени глоби до 3000 лв. ще се налагат за  палатки върху дюни. Същата санкция се предвиждаше и ако решите да опънете хавлия пак там. Но между двете четения на закона изненадващо тя отпадна с абсурдния мотив за \"спорно тълкувание\"  .  Усещате ли какъв е замисълът на тази лобистка поправка, защото тя е наистина такава? Чисто и просто се развързват ръцете на концесионерите да ползват именно дюните като терени за безплатно плажуване, каквито по закон са длъжни да предоставят. Така почиващите, които нямат финансови възможности да се ръсят с по 10-20 лв. на ден за чадъри и шезлонги, ще са принудени да ползват \"безплатния плаж\" върху дюните.  Навсякъде по света тези природни творения са под изключителна държавна закрила, но у нас унищожаването им върви сякаш по план. И не само тяхното, а и на цялата плажна ивица, което впрочем се случва и в цялата ни държава. Забранено за палатки, но за палати от бетон не е забранено! Даже грамота и награда за инвеститор ще дадат, а за чиновника като отплата - по едно апартаментче подарък.  Основната вина за тази престъпна дейност обаче не е на вечно гладния \"бизнес\", а на тези, които безнаказано раздават природните ни богатства. Но кога ли им е пукало за тях? ", "date": "2019.05.07", "title": "Палатки и палати"}
{"url": "https://duma.bg/papoisteriya-n191187", "text": "Знаете ли колко бяха до 14 ч. вчера медийните материали в интернет за пребиваването на папата в България? Бяха 10,5 милиона! Исус да се бе спуснал на пл. \"Батенберг\", нямаше да предизвика такъв нечовешки възторг. Борисов даде тон с \"голям пиар за България!\" и медиите се юрнаха да следват командата. От всички телевизори - едни умиления, едни поклони, едни сълзливи репортажи, едни подробни описания и хвалби за католицизма, два дни от зори до зори. През пет минути прекъсваха дори парада на Българската армия, за да следват плътно папомобила в \"историческия\" му ход из страната.  Не виждам, впрочем, нищо историческо освен самохвалството на Борисов. Когато през 2002 г. Йоан Павел II посети България, той дойде наистина с историческа мисия - да отрече и заличи \"българската следа\" в покушението срещу него през 1981 г., която бе дамгосала страната ни пред света. Изпълни мисията си. А с какво дойде папа Франциск? С послание за мир по земята. Какво каза? Първо - че Кирил и Методий са представители на византийската и гръцката култура (!). Второ - че те едва ли не са породили икуменизма (сливане ведно на всички християнски църкви) и че сега трябва да ги следваме... Какъв икуменизъм е, Господи, борбата на братята всеки човек да говори с бога на своя език! Трето - казва, че ни насърчава за действията ни за Северна Македония, т.е. за това, че харизахме историята си на западните си съседи, та да улесним влизането им в НАТО. И четвърто - че трябва да приемаме повече бежанци! Нищо от това медиите ни не забелязаха. Мълчаха, захласнати по охранителите на папата. Всички световни медии обаче го чуха и разбраха еднозначно. \"Ню Йорк таймс\" тури едро заглавие и написа, че папата иска от най-бедната страна в Европа да приема повече бежанци! Вярно, хиляди искаха да видят папата - не вярващи, а голяма част просто сеирджии. Някои дежурни атлантици пък използваха визитата да грачат срещу православието и срещу... Русия. Жалки сме! Ние, създателите на писмената, чрез които дадохме православието на милиони.      ", "date": "2019.05.07", "title": "Папоистерия"}
{"url": "https://duma.bg/za-uchiteli-sa-po-izgodni-pensiite-s-trite-zlatni-godini-n191196", "text": "За над 87% от учителите и 71,4% от работещите в сектор \"Сигурност\", на които предстои пенсиониране до края на 2022 г., ще бъде по-изгодно да не се вземат трите т. нар. златни години преди 1997 г. Това сочат изчисленията на НОИ. За 66,5% от хората с пенсия за инвалидност също е по-изгодно при изчисляване на индивидуалния коефициент да са взема само индивидуалният им осигурителен доход след 2000 г. По старата формула ще бъде по-изгодно да се пенсионират близо 13% от учителите, 21,1% от полицаите и военните и 18,1% от инвалидите. По нея ще бъде по-изгодно да се пенсионират 59% от хората, работили в условията на I и II категория труд, като миньори, енергетици, работилите в тежката промишленост и др. (по чл. 68, чл. 68 а, чл. 69 от Кодекса за социално осигуряване), тъй като се смята, че преди 1997 г. техните доходи са били над средните за страната, поясни директорът на дирекция \"Анализи, прогнози и планиране\" в НОИ Драгомир Драганов. Актюерските изчисления на НОИ сочат, че през 2019 г. разликата на средния размер на лична пенсия за трудова дейност по старата и по новата формула ще бъде само 3 лв. (402 лв. по старата формула и 399 лв. по новата). Очаква се през 2019 г. около 75 хил. души да се пенсионират. Изчисленията сочат, че за около 40% от тях новата формула ще даде по-благоприятна пенсия, за 10% няма да има разлика, а за 50% старата формула ще е по-изгодна. В периода 2019-2022 г. ще се пенсионират родените до края на 1961 г. жени и до края на 1958 г. мъже.     От 30 април 2019 г. в \"Държавен вестник\" са публикувани промените в преходните разпоредби на Кодекса за социално осигуряване (КСО), според които се дава възможност до края на 2022 г. хората, на които предстои пенсиониране, да избират дали индивидуалният им коефициент да се изчислява по старата или по новата формула. Правото на избор е дадено, след като мнозина от пенсиониралите се от началото на 2019 г. по новата формула се оплакаха, че пенсиите им са доста по-ниски от очакваното. Новата формула ще ощети над 1/3 от хората, които ще се пенсионират до края на 2022 г., прогнозира още при приемането на промените в КСО депутатът от БСП Георги Гьоков. Промените дават възможност на пенсиониралите се от 1 януари до 30 април да подадат документи за преизчисляване на пенсията им до 6 ноември 2019 г. За този период заявления за пенсиониране са подали около 21 хил. души, а новите пенсионери са около 4 хил., поясни управителят на НОИ Ивайло Иванов. При преизчисляването обаче ще се отпуска по-благоприятната сума, дори тя да е с 1 ст. по-висока, обясни директорът на дирекция \"Пенсии\" в НОИ Любомира Язаджиева.  Заради промените в КСО на НОИ ще са необходими допълнителни 13,7 млн. лв. за 2019 г., 13,8 млн. за 2020 г., 14 млн. лв. за 2021 г. и 14,1 млн. лв. за 2022 г. От днес на електронната страница на НОИ работи обновената услуга \"Изчисляване на прогнозен размер на пенсията\". Чрез новия калкулатор всеки гражданин ще може да изчислява прогнозния си индивидуален коефициент и прогнозната си пенсия и по старата, и по новата методика, обясни директорът на дирекция \"Информационни системи за дългосрочни и краткосрочни плащания\" в НОИ Марин Калчев. Окончателният размер на пенсията ще се изчислява от експертите на НОИ след представени документи от кандидат-пенсионера.  Кандидат-пенсионерите ще могат да попълват и новия образец на заявление за отпускане на пенсия. В него човек ще може да отбелязва по коя методика желае да се пенсионира. В случай че кандидатът за пенсия е пропуснал да отбележи това, но в документите си е приложил УП2, експертите ще направят изчисления и по новата, и по старата формула, за да изберат по-благоприятния вариант, обясни за ДУМА директорът на Териториалното поделение на НОИ в Хасково Огнян Добриков.   ", "date": "2019.05.07", "title": "За учители са по-изгодни пенсиите с трите \"златни години\""}
{"url": "https://duma.bg/mvf-predlaga-globalen-so2-danak-n191189", "text": "Международният валутен фонд (МВФ) призова за въвеждане на глобален данък върху въглеродния двуокис за борба с изменението на климата. В съвместно изявление директорът на МВФ Кристин Лагард и директорът за фискалната политика на МВФ Витор Гаспар се изказаха за такава такса. Както те пишат в публикация в блога на организацията от петък, световните емисии на въглероден двуокис ще трябва да се намалят до 2030 г. с една трета и да се наложи данък от около 62 евро на тон въглероден диоксид, за да се съобразят с целите на Парижкото климатично споразумение.  Лагард и Гаспар считат, че има \"значителен консенсус\" за това, че данъчното облагане е \"ефективен инструмент\", за да се ограничи консумацията на изкопаеми горива и свързаните с тях емисии на въглероден диоксид. Освен това таксата ще осигури необходимия доход за обратния път към възобновяемите енергийни източници. Това данъчно облагане обаче би имало различно въздействие върху емисиите на въглероден диоксид от отделните страни. Така например в Китай, страната с най-голяма концентрация на емисии в света, данък от около 39 евро може да доведе до 30% намаление на емисиите. Същото се отнася и за Индия и Южна Африка, където енергията постъпва главно от въглища. В държави като Франция, които използват енергия от други източници като ядрената енергия, данъкът ще доведе до спад от 10%.", "date": "2019.05.07", "title": "МВФ предлага глобален СО2 данък "}
{"url": "https://duma.bg/sled-%E2%80%9Egrafa%E2%80%9D-razvalyat-i-pl-%E2%80%9Esv-al-nevski%E2%80%9D-n191197", "text": "Сдружение \"Зограф\" настоява ремонтът на зоната около храм-паметника \"Св. Александър Невски\" да се извърши след общоградски референдум. Оттам настояват министърът на културата Боил Банов и НИНКН да спрат и да отложат началото на \"обновяването\" на защитената зона на площада, преди да е станало прекалено късно. Столичани са в правото си да се произнесат дали са съгласни да се префасонира пространството край катедралата по модела на случващото се с улица \"Граф Игнатиев\" и пред църквата \"Св. Седмочисленици\", настояват от сдружението. Целта е да запазим и да съхраним за поколенията духа на София и да я спасим от скоростно \"прекрояване\" с необратими последици, категорични са от \"Зограф\". От сдружението се притесняват от заявените намерения да бъде сменен паважът по улица \"Оборище\" в частта й от ул. \"Г. С. Раковски\", която води към Паметника на Незнайния войн и към централния вход на \"Св. Ал. Невски\". Предвижда се и цялостна смяна на тротоарите и \"потапянето\" им до нивото на площада и поставянето на гранитни ограничители, подобни на тези на \"Графа\". От \"Зограф\" наричат пълен абсурд намеренията да бъде заменена скулптурната група \"Ослепените Самуилови воини\" на проф. Любомир Далчев зад Военния клуб с \"композиция от модули от лят камък\", дело на неизвестен автор. Очакваме Министерството на културата, НИНКН и СОС спешно да се задействат по сигнала ни и да не допуснат унищожаването на знакови места, намиращи се под закрила на Закона за културното наследство, категорични са в сдружението. Добре е да се проведе допитване, но преди това столичани трябва да се запознаят с проекта и с неговата алтернатива, коментира за ДУМА зам.-председателят на СОС от БСП Милка Христова. Тя е категорична, че когато се предлага реконструкция на подобни знакови места, е добре повече хора да се запознаят с тях. \"Много е важно какви ще са въпросите, които ще бъдат зададени, те трябва да са еднозначни. Нужно е да се представят варианти и да се избере кой от тях би бил предпочетен\", подчерта Христова. Неблагополучията в ремонтите на \"Графа\" и на градинката пред университета се дължат на това, че идейните проекти не бяха обществено огласени и се различават от работните, категорична е Христова. По думите й столичани трябва да бъдат информирани за реконструкцията на зоната около \"Св. Александър Невски\". Това може да стане чрез изложба или информационни табла, така че хората да видят различните варианти - вид на настилка, на улично обзавеждане, на ограничители, за да могат да вземат правилното решение, препоръча зам.-председателят на СОС.                   Христова припомни, че реконструкцията на зоната около \"Св. Александър Невски\" е част от интегрирания план за градско възстановяване и развитие на София \"Зона 4\", обозначена като \"Златна София\". Общата стойност на проекта \"Изграждане, възстановяване и обновяване на публични пространства в Централната градска част на София\" е 46 078 473,32 лв. с ДДС, от които 35 037 844.89 лв. са финансирани от Европейския фонд за регионално развитие. От тях 6 183 149,11 лв. са с държавни пари, а 4 857 479,32 лв. - собствено финансиране.", "date": "2019.05.07", "title": "След „Графа” развалят и пл. „Св. Ал. Невски”"}
{"url": "https://duma.bg/voyna-i-mir-kontsert-s-poslanie-n191180", "text": "\"Война и мир\" - концерт със силно послание, пресъздаващ внушителни картини и образи чрез музика на Шостакович и Чайковски, представят музикантите от Кварто квартет към Софийската филхармония днес, 7 май, от 19 ч. в зала \"България\".  Никак не е случаен изборът на произведенията в този концерт и подбраното заглавие. Замисълът на изпълнителите отново е свързан с преживяване на дълбока душевност и на творчество в цялата му пълнота. Със своите струнни инструменти и красотата на музиката артистите от Кварто ще пресъздадат картини и ще обрисуват най-силните моменти и контрасти от живота от времето на миналия век. За посланието и контрапункта на мира и войната Кварто са подбрали две изключителни творби, научи ДУМА от Борислава Лазарова.  Струнен квартет 8 на Шостакович е написан от композитора по време на работата му по партитурата за филма \"Пет дни, пет нощи\", когато се е намирал в Дрезден. Квартетът е единственото произведение на автора, създадено от него в чужбина. Осмият квартет се появил само за няколко дни през юли 1960 г., посветен на \"паметта на жертвите на фашизма и войната\". Шостакович цитира повече от двадесет свои собствени теми от произведения от различни години, а монограмът DSch пронизва цялата композиция. Автобиографичните особености са дадени на фона на широк спектър от емоции, развиващи се повече върху симфоничен, отколкото на камерен мащаб.  Мира и красотата музикантите от Кварто са избрали да представят чрез Първия струнен квартет в ре мажор на Чайковски. По своята същност той е простичък и непретенциозен по форма и текстура, привлича със свежестта на звука, светлото настроение, спонтанността на мелодичния израз, ефирния и ясен характер на музиката. Квартетът е едно от най-добрите постижения на ранните творби на великия руски композитор, което бързо станало широко известено и това било едно от първите му произведения, прозвучало в Западна Европа. По случай рождената дата на П. И. Чайковски - 7 май, Софийската филхармония кани почитателите на руската класическа музика на концерт с преференциални цени от 12, 15, 18, 20 и 25 лв.", "date": "2019.05.07", "title": "\"Война и мир\" - концерт с послание"}
{"url": "https://duma.bg/sako-i-teniska-n191186", "text": "В продължение на 30 години в общественото съзнание се набиваше твърдението, че всичко държавно е лошо. То застана в основата на всички последвали реформи, чиито плодове не спираме да берем и до днес. Независимо в коя област - от здравеопазване и образование до икономика. В крайна сметка се получи като в оня виц, дето попитали радио Ереван какво означава реформа по български модел. Да ти вземат якето, да ти дадат тениска и да ти кажат \"Честито сако\", отвърнало радиото. От 1998 г. досега почти всички държавни \"якета\" бяха откраднати или харизани на точните хора. А измамените, по-голямата част от хората, не получиха дори и тениски. За сметка на това всички получиха поздравления за новото сако. А както показва световният, пък и нашият опит, формата на собственост е важна, но не определяща за благополучието на всеки обществен сектор. Върху него влияят редица други фактори, като политика, екология, международна конюнктура, но най-вече човешкият. Сега му викат мениджмънт. Иначе няма как да си обясним различните финансови резултати на държавните компании. Там, където те са в читави ръце, работата върви. Разбира се, атомната централа в Козлодуй не е типичен пример, защото нейните продажби са гарантирани.   Над предвидените са приходите и на летище София, които в края на 2018 г. са 109,4 млн. лв. отгоре. Чистата печалба за 2018-а на аеропорта е 12,6 млн. лв. при 11,4 млн. лв. година по-рано. През първото тримесечие на 2019-а печалбата на дружеството е 3,7 млн. лв. и е по-висока в сравнение с 2018 г. Логичен е въпросът защо то трябва да бъде дадено на концесия (очаква се офертите да бъдат отворени тази седмица), след като и държавата може да печели от него. Не е такова положението с БДЖ. При него политиката твърде открито се смесва с икономиката и резултатите са слаби. Затова там никой не иска да приеме тениската за сако. Неуспешните опити за приватизация на БДЖ \"Товарни превози\" го доказват.", "date": "2019.05.07", "title": "Сако и тениска"}
{"url": "https://duma.bg/datata-n191181", "text": "ДEН НА РАДИОТО И ТЕЛЕВИЗИЯТА. Отбелязва се по повод годишнина от откриването на радиото от руския учен Александър Степанович Попов (1859-1906). На 7 май 1895 г. той демонстрира за първи път пред Руското физическо дружество изобретения от него уред за предаване и приемане на електрически колебания на големи разстояния без проводник. 1876 - ТУРЦИТЕ РАЗРУШАВАТ С АРТИЛЕРИЯ ДРЯНОВСКИЯ МАНАСТИР, в който от 29 април се укрива четата на поп Харитон. След избухването на Априлското въстание близо 200 четници от селата Мусина, Бяла черква, Михалци, Дичин, Вишовград и др. се събират под ръководството на поп Харитон и Бачо Киро. Тръгват към Тревненския Балкан с цел да се обединят с други въстаници, но след като са разкрити, се укрепват в Дряновския манастир. В следващите дни се водят почти непрекъснати боеве с петхилядните башибозушки потери. Успяват да се спасят малко над 40 души, като по-късно Бачо Киро и Тодор Кирков са заловени, осъдени и обесени. На днешното място манастирът е възстановен през 1845 г. 1914 - РАЖДА СЕ АНДРЕЙ ГУЛЯШКИ, БЪЛГАРСКИ ПИСАТЕЛ (УМИРА 1995 Г.). Главен редактор на в. \"Литературен фронт\", сп. \"Пламък\", сп. \"Съвременник\". Художествен ръководител и директор на Народния театър \"Иван Вазов\", депутат в VІ и VІІ Народно събрание. Автор е на романите \"Село Ведрово. Хроника на едно село\", \"Златният век\", на повестите \"Отделение за реанимация\", \"Животът и приключенията на Авакум Захов\". Носител на много награди и ордени. 1924 - УМИРА ДИМИТЪР БЛАГОЕВ, ПУБЛИЦИСТ, ОСНОВАТЕЛ НА ОРГАНИЗИРАНОТО СОЦИАЛИСТИЧЕСКО ДВИЖЕНИЕ В БЪЛГАРИЯ (Р. 1856 Г.). Един от учредителите на Българската социалдемократическа партия (2 август 1891 г.). През 1885 г. заедно с Вела Благоева издава първото социалистическо сп. в България - \"Съвременний показател\". Към края на 1891 г. публикува книгата \"Що е социализъм и има ли той почва у нас?\" - първото марксистко съчинение в България. Издава в. \"Работник\" и сп. \"Ново време\". 1945 - ПОДПИСАНА Е БЕЗУСЛОВНАТА КАПИТУЛАЦИЯ НА ГЕРМАНИЯ ВЪВ ВТОРАТА СВЕТОВНА ВОЙНА. Ген. Алфред Йодъл парафира документа в Реймс, Франция. Той влиза в сила на следващия ден. Йодъл е генерал от Вермахта, началник на оперативния щаб през Втората световна война. Той е и главен технически и тактически съветник на Хитлер. Изправен е на съд в Нюрнбергския процес, където е осъден на смърт чрез обесване. Присъдата е изпълнена на 16 октомври 1946 г. 1992 - БЪЛГАРИЯ ПОДПИСВА В СТРАСБУРГ КОНВЕНЦИЯТА ЗА ЗАЩИТА ПРАВАТА НА ЧОВЕКА И ОСНОВНИТЕ СВОБОДИ. Конвенцията е подписана на 4 ноември 1950 г. в Рим, Италия, и разглежда мерките за колективното гарантиране на осъществяването на някои права, провъзгласени от Всеобщата декларация на ООН за правата на човека, приета на 10 декември 1948 г.", "date": "2019.05.07", "title": "Датата"}
{"url": "https://duma.bg/zvezden-praznik-na-yaytseto-n191182", "text": "За шести пореден път Павликени посрещна стотици гости за уникалния и забавен Празник на яйцето. С домашна баница, блага ракия и песен те бяха приветствани от кмета на общината инж. Емануил Манолов в селския двор, подреден от читалище \"Братство 1884\". \"Няма народ, който да не изразява уважението си към яйцето. От древни времена то е символ на новия живот. Всички сме заедно за шеста година, за да празнуваме значението на яйцето за нашия живот\", заяви инж. Манолов при откриването на празника. Сред официалните гости бяха народните представители от БСП Весела Лечева, Валентин Ламбев и Явор Божанков, кметове, представители на културни институти и неправителствени организации от областта. В 11-часовата празнична програма в парка \"Кирил Ракаров\" участваха малчуганите от всички детски градини в общината, учениците от училищата в Павликени и Бяла черква, самодейци, гости от Спортния танцов клуб \"Зоки\" във Велико Търново и др. И тази година основният партньор на община Павликени за празника - фирма \"Хайпро България\", осигури 4000 яйца. От ранна сутрин в градския парк започнаха работа местният майстор-готвач Елена Божанова и нейните асистенти, които в продължение на часове направиха и раздадоха стотици омлети и палачинки. Състезания и забавни игри за малки и големи, занаятчийски ателиета, много музика и танци създадоха настроение. В Цветната работилница децата оцветяваха и изработваха сувенири с помощта на аниматорите от парти агенция \"Фантизатор\". За първи път бе организирано кулинарно шоу с топ готвачи от ресторант \"Перфекто\" от град Левски. Официалните гости на празника се включиха с усмивка в състезанията, демонстрирайки умения за отделяне на жълтък от белтък, най-бързо белене на яйца и аранжиране на блюда с варени яйца. Електрически скутер бе голямата награда от специалната томбола. Празник на яйцето без кулинарен конкурс е невъзможен. В това няма нужда да бъдат убеждавани домакините. За шести пореден път експертно жури начело със звездния готвач Иван Звездев имаше нелеката задача да отличи най-добрите майстори на предястия, основни ястия и десерти. Естествено, с яйца! Задачата ни беше трудна, всяка година ни изненадват със специалитет, който не сме опитвали, коментира след надпреварата Звездев.   Домакините от Павликени за шеста поредна година показаха, че са майстори на празниците и умеят да посрещат гости отблизо и далеч. Голяма част от тях пристигнаха специално за вечерната програма. Тогава на сцената излязоха звездите от \"Скандау\", подгрети от 14-годишния влогър и рапър Пело Кръстев. И тази година изпълнителите бяха избрани от тийнейджърите и младите хора в общината, разказа кметът инж. Манолов. Празникът на яйцето тази година имаше продължение на другия ден - вечер \"Гергьовски рок\" с участието на музикантите от \"Ахат\". На 4 май всички се забавляваха в Павликени, а и опознаха традициите, обичаите и хората на този прекрасен край. Планираме празника за 2020-а, ще има нови изненади, не крият амбициите си гостоприемните домакини. За шеста поредна година ДУМА участва в Празника на яйцето като част от журито на кулинарния конкурс. И тази година нашите специални награди отидоха при малки и големи. Отличихме хапките и кралския сладкиш на детска градина \"Цветни мечти\" в с. Върбовка, мъфините със зеленчуци и солената торта на група \"Буратино\" от детска градина \"Слънце\" в Павликени. Зарадвахме Соня Симеонова за нейната торта под формата на птиче гнездо и Сийка Боянова за уникалните й сладки \"Бяло, зелено, червено\".", "date": "2019.05.07", "title": "Звезден Празник на яйцето"}
{"url": "https://duma.bg/sprete-propagandata-na-fashizma!-n191184", "text": "В последно време в България зачестиха проявите на крайнодесен екстремизъм. На 20 и 21 април неофашисти от цяла Европа отново се събраха в София с активното участие на Българския национален съюз, организатор на ежегодния Луковмарш. Формалният повод бе дискусията \"Заедно за Европа на отечествата\", а очевидният повод е рожденият ден на Адолф Хитлер. Обществената среда у нас очевидно е благоприятна, за да идват тук чужди неофашистки групировки, поканени от следовниците на нациста Христо Луков, които над 15 години провеждат необезпокоявани в столицата ни уж забраненото от Столичната община и от МВР шествие \"Луковмарш\". Напълно естествено е наши и чужди неофашисти да се чувстват като у дома си в столица на държава, в която антифашистите не са признати за участници във Втората световна война, където се позволява изграждането на фашистки паметник в центъра на града, където се рисуват свастики по стени и паметници, а депутати и държавни служители се шегуват с нацистки поздрави в своите фотосесии. Не е без значение и позорният факт, че хора, осъдени за фашистките репресии, за жестоки убийства, се честват като \"жертви на комунизма\" и дори се почитат като някакъв елит. Днес, 6.05.2019 г., на официален празник \"обществената\" Българска национална телевизия от 9.30 до 9.35 часа излъчи обстоен материал, в който грубо и безпардонно се показваха фашистки свастики, символи на СС и вермахта, нагръдни отличия на СС и на фашистки генерали - под претекст, че ще се случи уникалното събитие в парада да дефилира военна техника от Втората световна война. Разбира се, освен профашистки материалът е за пореден път и едностранчив, защото военната техника във Втората световна война не е само германска и не е само с фашистки знаци и символи. Градският съвет на БАС - София-град изразява своето дълбоко възмущение, категорично неприемане на подобно недопустимо поведение и настоява за реакция и санкции от съответните институции, както и ясни гаранции тази манифестация на фашистките символи по БНТ и българските медии да не бъде повече допускана! 1. Всички държавни институции, свързани с провеждането на парада, да изразят категорично становище за излъчения материал за парада от БНТ. 2. Министерството на отбраната да се разграничи от включването на фашистката символика в подготовката на парада и да отстрани висшия си чиновник, поклонник на фашистката бойна техника и снимащ се пред немски танк с фашисткия си поздрав. 3. Главният прокурор да разпореди разследване и да поиска наказания за всички виновни длъжностни лица. 4. Съветът за електронни медии да разследва случая, строго да санкционира извършителите на нарушенията - медия и длъжностни лица, и да предприеме реални действия за недопускане на следващи подобни пропаганди на фашистката символика. 5. Европейската комисия, Европейският парламент и европейските институции да излязат със становище относно недопустимата за европейските държави пропаганда на фашистки символи в български национални, обществени, електронни медии и да настояват за преустановяване на опитите за подмяна и фалшифициране на историята в България чрез отричане на фашизма и отричане на антифашистката борба и на жертвите на фашизма. Председател на Градски съвет на Български антифашистки съюз - София:  Борис Цветков", "date": "2019.05.07", "title": "Спрете пропагандата на фашизма!"}
{"url": "https://duma.bg/nyuansi-n191183", "text": "  Да ви кажа откровено, не съм от тънките познавачи на църковните дела. Това не ми пречи да съм православен християнин и почитам нашата си вяра, която ни е крепила и запазила във вековете на възход, падения, гнет и \"политически коректни\" ограничения. Точно пък затова на мен лично ми хареса смирената, но и твърда позиция на църквата ни да остане вярна на канона. Истински коректното й, но и достойно гостоприемно поведение по време на посещението на папата в България.  Не се съмнявам, че някои се ласкаят България най-накрая да влезе във водещите новинарски рубрики по света по повод на визитата на предводителя на Римокатолическата църква. Това не е лошо. Крайно време е в редките телевизионни емисии за България на Запад да сменят поне за малко онзи традиционен кадър с циганската каруца по улиците на София и кръжащите бездомни кучета. Но, съгласете се, ще промени ли присъствието на папата представата за България и българите, когато те сами вървят упорито срещу собствените си интереси? С примирение към все по-тъжната реалност с драстичната бедност, корупция, проблематично правораздаване и безпътно управление. Но и със съглашенското, да не кажа унизително поведение на самообявилия се елит към силните в Европа и света, независимо от верските ни, традиционни, културни, а защо не и емоционални различия и нюанси.    Ето защо, без да отричам усилията на организаторите, на мен ми дойде в повече настройването на сърдечния ни ритъм изцяло с проявите на посещението. По едно време останах с впечатлението, че не се намирам в източноправославна страна. Някои медии пък изпаднаха в такава екзалтирана словесност, че в обилно отделеното им време и място ни запознаваха с всички финеси на католицизма - къде чрез своята неукост, къде с дълбокомислените разсъждения на внимателно подбрани специалисти. Дори прекрасният ни Ден на храбростта и празник на Българската армия, а и Гергьовден изпаднаха донякъде в сянката на височайшето събитие. Няма да тълкувам в подробности посланията на определено симпатичния и социално ориентиран папа. Неговите призиви за мир и разбирателство, виждането му към проблема с мигрантите, демографския срив в Европа, необходимостта от духовно единение и съпричастност към бедните и страдащите. Повечето от тях са добри, полезни и общоприети. Други - обременени с нюанси в тълкуването. Преклонението на Светия отец пред иконата на св. св. Кирил и Методий в катедралния храм \"Св. Александър Невски\" обаче бе определено важно, особено за тези, които умеят да виждат знаците и ги разчитат. Пък и думите на Франциск за България като мост между Изтока и Запада, макар и не нови, също впечатляват.  Аз поне не забелязах папата видимо да има афинитет към инфраструктурата. Може и протоколно да е казал нещо по темата насаме с премиера. Но ако се съди по думите на Борисов, височайшият католически духовник е похвалил \"това, което правим\" с магистралите и мостовете, за приносите \"ни\" към Западните Балкани и председателството \"ни\" на Евросъюза. Явно първият министър, но не сред равни, не пропуска да \"ни\" обработи магистрално преди евровота. На което можем да кажем по нашенски \"...късно е, либе, за китка, резето хлопна\". От България папата отива в Македония. Там ще се преклони пред Майка Тереза, етническа албанка от Скопие. Неизбежно ще отправи и своите послания за мир и междуетническа толерантност към най-близката до сърцата ни млада и предимно православна държава. Особено след избора на новия президент Стево Пендаровски от СДСМ с решителната помощ на албанските гласоподаватели, казват.    Това е за днес. Отидете в храма, запалете свещ и се помолете на нашите икони.        ", "date": "2019.05.07", "title": "Нюанси"}
{"url": "https://duma.bg/ndf-13-veka-balgariya-vrachva-nagradata-za-roman-na-godinata-n191175", "text": "Националният дарителски фонд \"13 века България\" организира връчване на Националната литературна награда за български роман на годината \"13 века България 2019\" на 9 май от 18 ч. в литературния клуб \"Перото\" в НДК. В конкурса, организиран от фонда, журито в състав проф. д.ф.н. Амелия Личева - председател, Владимир Зарев, доц. д.ф.н. Пламен Дойнов, Марин Бодаков и Светлозар Желев номинира шест романа. Те са \"Тяло под роклята\" на Галин Никифоров, \"Свети Вълк\" на Елена Алексиева, \"Остайница\" на Рене Карабаш, \"Ръкавици за студената война\" на Румяна Захариева, \"Когато капят кестените\" на Стефан Коспартов, \"Животът няма втора половина\" на Христо Карастоянов. От тях ще бъде излъчен и носителят на наградата.", "date": "2019.05.07", "title": "НДФ \"13 века България\" връчва наградата за роман на годината"}
{"url": "https://duma.bg/priklyuchva-li-sagata-letishte-sofiya-n191185", "text": "Преди дни ДУМА публикува материал за два стратегически транспортни проекта - жп връзката с Македония и мостовете на р. Дунав, които са връстници на демокрацията, но все още не са реализирани напълно. Всъщност към тях трябва да прибавим и летище София. Още преди 1989 г. вече имаше проект за неговото разширяване и модернизация, но демокрацията дойде и той бе спрян заради модерните и тогава, пък и сега екологични организации. През 1993 г. бе поръчано технико-икономическо проучване на британската консултантска компания \"Халкроу\", която трябваше да предложи място за нова аерогара. Тя предложи това да бъде сегашната площадка или да се гради чисто нова писта при с. Кривина. Типично по нашенски след поредица от обжалвания нещата останаха само на хартия. След това, през 1996 г., британската фирма \"Сър Александър Гиб\" направи и прединвестиционно финансово проучване за реализацията на Генералния план на София, свързан с аерогарата. Доста пари бяха похарчени, но отново без резултат.  Така постепенно стана ясно, че нашето летище не може да стане по-добро от националните летища на Гърция, Турция, Румъния и Сърбия! Защото проектите предварително бяха обречени на провал, но, от друга страна, бяха удобни - чрез тях бяха източени милиони левове! А имаше приказки на тогавашните управници, че новото летище София, както и магистрала \"Струма\", трябва да бъдат готови за олимпиадата в Атина през 2004 г. Пълна заблуда и провал на мечтите. Сега е ред на концесията. Пет оферти от международни компании с опит в сектора са подадени за концесията на летище София, бе съобщено официално в края на миналия месец. В момента комисията за провеждане на търга проверява дали подадените заявления отговарят на изискванията на тръжната процедура. Финансовите и техническите оферти на допуснатите участници ще бъдат отворени на 9 май в открито заседание на комисията. Цялата документация по проекта е публикувана на неговия уебсайт и е достъпна за обществеността, за да се гарантира прозрачност на процеса. Както е известно, Международната финансова корпорация (МФК/IFC), член на Групата на Световната банка, и Европейската банка за възстановяване и развитие (ЕБВР) са автори на условията на конкурса. \"Ставаме свидетели на налагането на България като привлекателна инвестиционна дестинация в региона\", коментира Фабрицио Дзарконе, постоянен представител на Световната банка за България, Чехия и Словакия. \"Целта е да изберем солиден международен оператор с възможности да развие летището, за да отговори най-добре на нуждите на пътниците и на българската икономика\", твърди Лариса Манастърли, директор на ЕБВР за България. Държавата очаква ефект от концесията от 2,2 млрд. лв. Сумата ще дойде от първоначалната сума, която се иска от концесионера, която ще е минимум 550 млн. лв. без ДДС. Още поне 525 млн. лв. ще бъде положителният ефект за бюджета по линия на концесионното плащане на година, което трябва да е поне 15 млн. лв. (или 10% от общите приходи в зависимост от това кое е по-голямо). Остатъкът са исканите 600 млн. евро инвестиции, коментира транспортният министър Росен Желязков при поредното му изслушване в ресорната парламентарна комисия. Според него кандидатите са задължени да построят нов, трети терминал до края на десетата година на концесията. Другите инвестиции в разширяването на инфраструктурата ще зависят от ръста на трафика.  В прогнозната стойност на концесията от близо 6,7 млрд. лв. без ДДС влизат общите приходи по време на 35-годишния й срок, които концесионерът ще има от летищни такси, таксите за наземно обслужване, приходите от търговска дейност и наемите. Търгът за отдаването на летище София на концесия спира и тръгва многократно. За последно процедурата бе спряна от служебното правителство на Огнян Герджиков. След него през лятото на 2017 г. търгът бе подновен от третия кабинет на ГЕРБ. Срокът за подаване на оферти беше удължаван многократно, а междувременно беше променен и Законът за концесиите, тъй като с някои от разпоредбите му не бяха съгласни всички кандидати. От тях ще се изисква да оперират поне едно международно летище с над 10 млн. пътници на година. Индивидуалните участници трябва да разполагат с нетна стойност на активите за всяка от последните три години минимум 200 млн. евро. При консорциумите тя трябва да е минимум 300 млн. евро. Изисква се и опит при финансиране поне на един проект в инфраструктурния сектор, надвишаващ 400 млн. евро. При оценяването на участниците най-висока тежест ще има концесионното възнаграждение (т.е. колко ще се плати на държавата) - 55%.  Още през февруари т.г. от БСП обявиха, че ще внесат сигнал до Генерална дирекция \"Конкуренция\" на ЕК във връзка с условията за концесията на летище София, където е имало  намеса на държавата. Нарушенията са свързани с това, че в радиус от 100 км от аерогара София никой концесионер няма право, с участието на държавата или самостоятелно, да изгражда летище. Това дава предимство на бъдещия концесионер, в рамките на 35 години минимум, София да има само едно летище без развитие в зависимост от потока от пътници. Отчуждаването на терени ще се извършва от държавата за сметка на концесионера, като разходите ще се приспадат от инвестицията, заложена в концесионния договор. Проблем се оказва и т.нар. Квалифицирана законодателна промяна, тоест след сключване на договора, ако държавата направи законодателна промяна, касаеща летищни оператори, концесионерът ще има предимство пред другите конкуренти само за това, че държавата е предприела законодателни промени. Държавата е задължена да изгражда и поддържа допълнителни пътища с държавни средства, да оказва помощ на концесионера за получаване и подновяване на разрешения. Такива условия досега държавата няма в други клаузи по договори с частни фирми, уточниха от БСП. Договорът според социалистите представлява \"28 страници с нарушения на правни норми\". Синдикалните организации са против отдаването на концесия с аргумент, че държавата ще е само на загуба. Тя ще загуби 2,7 млрд. лева, е мнението на синдикатите. От Федерацията на транспортните работници към \"Подкрепа\" цитират собствени разчети, които значително превишават официално обявените прогнозни резултати за приходите от бъдеща концесия. По изнесените данни в концесионните документи очакваният общ приход за 35 години на летище София е близо 2,7 млрд. лв. Това обаче не съответства на реалната сума, която летището би получило за 35 години без концесия. По разчети на синдикатите без концесия летището би спечелило за 35 години 5,4 млрд. лв. Синдикалистите се безпокоят, че вложените 800 млн. лв. инвестиции в инфраструктурата на летището ще се ползват от бъдещия концесионер. Според тях е недопустимо стратегическо предприятие, каквото е летище София, да отиде в чужди ръце, още повече че досегашният опит с отдаване на концесия на държавни и общински предприятия е показал, че държавата губи стотици милиони левове. Manchester Airports Group (MAG) бе първият кандидат, който още миналата есен обяви намеренията си. Компанията притежава и управлява три летища във Великобритания. Трите аерогари заедно обслужват близо 60 млн. пътници годишно, 70 авиокомпании и 745 хил. тона карго. За концесията на летище София MAG ще участва в партньорство с Beijing Construction and Engineering Group International (BCEG). Китайската държавна компания обявява себе си за една от 50-те най-големи строителни компании в света.  Groupe ADP оперира под бранда Paris Aeroport. Глобално групата управлява 26 летища в света през 2017 г., през които са преминали 228 млн. пътници. Приходите за 2018 г. са 4,5 млрд. евро. Френската държава притежава малко над 50% в Aeroports de Paris, като има план за частична приватизация, а останалият дял се търгува на борсата. Германският оператор Fraport вече има позиции у нас, защото държи летищата във Варна и Бургас. Той управлява и най-голямото европейско летище - Франкфурт. На сегашната процедура компанията кандидатства чрез \"Фрапорт България\", собственост на дружество на Fraport, регистрирано в Малта.  Кандидат е и летището в Мюнхен, което ще участва заедно с фонда Meridiam. Аерогарата в Мюнхен е втората по натовареност в Германия след Франкфурт, като това е единственото петзвездно летище в Европа. Обслужват се полетите на 106 авиокомпании и 264 дестинации. Фондът Meridiam е базиран в Париж и е специализиран в инфраструктурни проекти в Европа. Петият кандидат е летище Копенхаген, собственост на Kobenhavns Lufthavn. Освен оператор на летище Копенхаген компанията управлява и летището в Малмьо. Дружеството е създадено през 1925 г., мажоритарен собственик е Copenhagen Airports Denmark (CAD). Тя се контролира от пенсионните фондове Ontario TeachersТ Pension Plan (OTPP) - Канада, и Arbejdsmarkedets Tillgspension (ATP) - Дания. През 2018 г. през летище Копенхаген са преминали 30,3 млн. пътници.", "date": "2019.05.07", "title": "Приключва ли сагата \"Летище София\""}
{"url": "https://duma.bg/proletna-izlozhba-v-sayuza-na-arhitektite-n191176", "text": "Пролетна изложба на Клуба на архитекта и инженера художник ще бъде открита на 13 май от 17.30 ч. в сградата на Съюза на архитектите в България, ул. \"Кракра\" 11, София, научи ДУМА от Георги Гьошев (негова творба е на снимката).", "date": "2019.05.07", "title": "Пролетна изложба в Съюза на архитектите"}
{"url": "https://duma.bg/martina-apostolova-poluchi-otlichie-na-festivala-v-bari-n191177", "text": "Дебютният игрален филм на Надежда Косева покори още един международен връх. На 10-ия кинофестивал в Бари, Италия, бе връчен специален почетен диплом (Special Mention) от артистичното ръководство на фестивала на българската актриса Мартина Апостолова за ролята й в \"Ирина\". Мотивацията на журито гласи: \"За вдъхване живот на героинята, която преминава през трудностите с незабравима сила на човешкия дух.\" Филмът участва в международната конкурсна програма с още 9 заглавия от цял свят. Юбилейното издание в Бари с президент Маргарете фон Трота връчи специална награда на името на Федерико Фелини (Federico Fellini Platinum Award for Cinematic Excellence) на знаменити творци на италианското и световното кино, сред които Енио Мориконе, Бруно Ганц (посмъртно) и Валерия Голино, научи ДУМА от пресекип на \"Арт фест\".", "date": "2019.05.07", "title": "Мартина Апостолова получи отличие на фестивала в Бари"}
{"url": "https://duma.bg/izgnaniya-na-kudelka-se-pokazva-za-parvi-pat-izvan-frantsiya-n191178", "text": "75-те кадъра от изложбата \"Изгнания\" на Йозеф Куделка представят Френският институт в България, Столичната община и Софийската градска художествена галерия в партньорство с център \"Помпиду\". Откриването е днес, 7 май, от 18 ч. в присъствието на Куделка. Документалното око на Пражката пролет пристига специално за изложбата. Повече от четири десетилетия Йозеф Куделка, странстващ и независим фотограф, създава проницателно и въздействащо изкуство, отдадено на човека и неговата среда. Темите, които са обект на неговото творчество и биват проследени в изложбата, са изгнаничество, номадство, политически и социални конфликти, природата, променена от човешката дейност. Изложените знакови творби от 60-те, 70-те, 80-те и 90-те години разкриват дълбоко хуманния характер на неговото творчество. След множество странствания из Европа Йозеф Куделка получава френско гражданство през 1987 г. и в знак на благодарност към Франция дарява 75-те фотографии от серията \"Изгнания\" на център \"Помпиду\" - Национален музей за модерно изкуство/Център за промишлен дизайн. Именно тази ключова за неговото творчество серия представлява  експозицията, която се показва за първи път извън Франция, и може да се разгледа до 9 юни.  ", "date": "2019.05.07", "title": "\"Изгнания\" на Куделка се показва за първи път извън Франция"}
{"url": "https://duma.bg/novi-filmi-za-velikata-otechestvena-voyna-prozhektirat-v-rkits-n191179", "text": "В навечерието на тържественото честване на Деня на победата Руският културно-информационен център представя премиерните прожекции на нови филми за Великата Отечествена война. В тях играят популярни съвременни руски актьори. Днес, 7 май, от 19 ч. ще се състои прожекцията на филма \"Три дня до весны\" (2017, режисьор Александър Касаткин. Автори на сценария Александър Висоцки, Александър Бородянски. В ролите Кирил Плетньов, Елена Лотова, Евгений Сидихин, Юрий Ицков). На 8 май от 19 ч. е  прожекцията на филма \"Спасти Ленинград\", създаден по реални събития (2019, автор на сценария и режисьор Алексей Козлов, художник-постановчици Дмитрий Малич, Олга Яковенко. В ролите Андрей Миронов-Удалов, Мария Мелникова, Анастасия Мелникова, Гела Месхи, Валерий Дегтяр, Сергей Жарков, Иван Лирчиков, Владимир Селезньов, Михаил Морозов, Инга Оболдина). Филмите са на руски език с английски субтитри. Входът е свободен.", "date": "2019.05.07", "title": "Нови филми за Великата Отечествена война прожектират в РКИЦ"}
{"url": "https://duma.bg/sokolov-ostavi-lube-v-borbata-za-titlata-n191163", "text": "Цветан Соколов остави Кучине Лубе Чивитанова в борбата за титлата в Италия. Във втория финален плейоф тимът на българина победи Сър Сейфти Конад Перуджа с 3:1 гейма (19, -22, 22, 19) и така изравни битката до 1:1 успеха. Пред 4300 зрители в зала \"Еуросуоле Форум\" дупнишкият диагонал заби 16 т. (3 блока, 3 аса и 59% ефективност в атака), като стана втори по резултатност. Йоанди Леал добави още 20 т., като кубинецът беше обявен за най-полезен играч. За гостите кубинската звезда Вилфредо Леон вкара 21 т., а сръбският ас Александър Атанасийевич приключи с 11. С успеха Лубе се съвзе от тежката загуба с 0:3 в първия мач. Играе се до 3 успеха от 5 срещи. Двата тима излизат отново утре от 21.30 часа в зала \"Пала Бартон\" в Перуджа. \"Играхме добре без грешките в първия мач. Дори и във втория сет, в който изоставахме доста. Сега трябва да се насочим към следващата среща, която ще е доста различна. Трябва да идем там с бистър ум\", каза Соколов.", "date": "2019.05.07", "title": " Соколов остави Лубе в борбата за титлата"}
{"url": "https://duma.bg/bfs-s-baza-v-sandanski-n191164", "text": "Общинският съвет в Сандански даде съгласие да бъде учредено безвъзмездно право на строеж на БФС за срок от 20 г. Става въпрос за изграждане на обект за спортна дейност - футболно игрище с размери 90 на 60 метра, чиято обща площ е 5400 квадратни метра. Тренировъчното игрище се намира в урегулиран поземлен имот, който е общинска публична собственост. Сега кметът на общината Кирил Котев трябва да издаде заповед и да сключи договор за учредяване на безвъзмездно право на строеж на БФС след приемане на съгласуван инвестиционен проект. Специална клауза към договора ще гарантира на всички футболни отбори, регистрирани на територията на общината, почасово да използват новопостроения от БФС стадион.", "date": "2019.05.07", "title": "БФС с база в Сандански"}
{"url": "https://duma.bg/provokirat-uchenitsi-sas-sofiya-v-stih-n191174", "text": "Студентско читалище \"Климент Охридски 1997\" отправя предизвикателство към ученици и младежи на възраст от 14 до 29 години с конкурса \"София в стих\" - за слоган, и \"Столица в щрих\" - за визия. Целта на инициативата е посредством поезията и визиите, създадени по проекта, по естествен и естетически начин да се популяризира българската столица като древен град с богата история, култура и многообразие. Жури от поети, писатели, художници и дизайнери с международни отличия ще оценява постъпилите предложения в конкурсите. Най-добрите произведения, обрисуващи София в стих и щрих, ще бъдат поместени в луксозно издание. Предвидените дейности способстват за изграждане на представителен образ на столицата ни, създаден от креативния потенциал на нацията - модерните млади градски хора, убедени са идеолозите на проявата. Изискванията за участниците в надпреварата \"София в стих\" е да напишат поетично послание в две изречения най-много. Рисунка или визия в pdf, jpg или tif трябва да подготвят кандидатите за \"Столица в щрих\". Предложенията се приемат по електронен път на sofiavstihistrih@gmail.com, придружени с двете имена, клас, училище и телефон за контакт. С подаването на предложения в конкурсите участниците се съгласяват произведенията им да бъдат публикувани в сборник, издаден от неправителствената организация. Организаторите ще отличат най-добрите творби на официална церемония на 18 юни.  Проектът е съфинансиран по Програма за развитие на физическото възпитание и спорта на Столичната община и се реализира в подкрепа на \"140 години София - столица на България\" и \"София - град на Толерантността и Мъдростта\".", "date": "2019.05.07", "title": "Провокират ученици със \"София в стих\""}
{"url": "https://duma.bg/rezultati-n191165", "text": "Първа шестица XXXII Берое - Лудогорец 1:1 1:0 Еуженио (85) 1:1 Григоре (90+3); Черно море - ЦСКА-Сф 1:3 0:1 Родригеш (33) 0:2 Джеси (52) 1:2 Панайотов (66) 1:3 Соу (75); Ботев Пд - Левски 1:3 0:1 Костов (21-д) 1:1 Неделев (67) 1:2 Иванов (87) 1:3 Божинов (90). 1. Лудогорец 32 21 8  3 60:17 71 2. ЦСКА-Сф 32 21 5  6 53:17 68 3. Левски 32 19 5  8 57:30 62 4. Берое 32 14 9  9 38:28 51 5. Ботев Пд 32 14 8 10 44:31 50 6. Черно море 32 14 6 12 41:42 48 XXXIII кръг: събота, 17.30: Ботев Пд - Берое (Диема спорт); 20.15: ЦСКА-Сф - Лудогорец (Диема спорт); неделя, 19.00: Левски - Черно море (Диема спорт). Втора осмица, Група А XXXII кръг: Верея - Ботев Вр 1:6 0:1 Будинов (7) 0:2 Домовчийски (20) 0:3 Вушурович (32) 0:4 Будинов (34) 0:5 Огнянов (71) 0:6 Мечев (79) 1:6 Маламов (89-д); Етър - Витоша Б 2:0 1:0 Батрович (19) 2:0 Ангелов (29). Крайно класиране 1. Етър 32 15 6 11 39:31 51 2. Ботев Вр 32 13 6 13 49:44 45 3. Витоша Б 32 10 4 18 26:49 34 4. Верея 32 0 6 26 13:81  6 Група Б Локо Пд - Септември 1:2 0:1 Мандиангу (37) 1:1 Карагарен (55) 1:2 Димитров (77); Дунав - Славия 0:1 Чунчуков (89). Крайно класиране 1. Славия 32 10 9 13 37:42 39  2. Локо Пд 32 10 8 14 37:37 38 3. Септември 32  9 6 17 32:58 33 4. Дунав 32  7 8 17 36:55 29 Баражи за крайно класиране 1/2-финали за 7-10 място Първи мачове: днес, 17.15: Ботев Вр - Славия (Нова спорт, главен съдия Валентин Железов); 19.30: Локо Пд - Етър (Диема спорт, Стефан Апостолов). Реваншите са в петък. 1/2-финали за 11-14 място Първи мачове: утре, 19.30: Дунав - Витоша Б (Диема спорт, Драгомир Драганов); четвъртък, 19.30: Верея - Септември (Диема спорт, Неделчо Гаджалов). Реваншите са съответно в понеделник и вторник. Футбол по Диема спорт 19.30 Локо Пд - Етър по Нова спорт 17.15 Ботев Вр - Славия по Макс спорт 3 22.00 Ливърпул - Барселона по БНТ 3 Баскетбол 17.55 Левски ЛУКойл - Рилски спортист по Макс спорт 1 Тенис 13.00 \"Мастърс\" в Мадрид по Ф+ 13.00 Турнир в Мадрид (жени)", "date": "2019.05.07", "title": "Резултати"}
{"url": "https://duma.bg/krisko-shte-pee-v-duet-s-valentina-aleksandrova-n191170", "text": "Едно от остриетата в първото музикално риалити Star Academy - Валентина Александрова, ще се включи в трибюта към българската музика както в дует с Криско, така и солово. В проекта чаровната изпълнителка е поканена лично от диригента Левон Манукян, с когото работи преди години в друго популярно предизвикателство, посветено на група \"Куин\". Още тогава маестрото забелязва уникалните гласови данни на певицата, а визията с \"уау ефект\" само помага лесно да се направи изборът за дамски вокал в предстоящия спектакъл. \"Криско и Филхармонията: Трибют към българската музика\" ще взриви летните театри във Варна (3 юни), Бургас (5 юни), Плевен (10 юни), Пловдив (24 юни). Очаква се това да е едно от най-силните музикални събития от лятото на 2019 г. ", "date": "2019.05.07", "title": "Криско ще пее в дует с Валентина Александрова"}
{"url": "https://duma.bg/nedelev-zasega-ostava-v-botev-pd-n191167", "text": "Тодор Неделев засега остава в Ботев Пд. Звездата на \"канарите\" отрече да е подписвал предварителен договор с ЦСКА-Сф. Той нееднократно е заявявал, че в България ще играе единствено именно за Ботев. Досега 26-годишният халф на няколко пъти отказа на Гриша Ганчев, като в същото време не пожела да премине нито в Левски, нито в Лудогорец. Миналата седмица Неделев не се израдва, след като оформи резултата за победата именно над ЦСКА-Сф (2:0). Тогава се заговори, че го прави от уважение към новия си клуб, но самият играч обяви, че е бил прекалено изморен, за да се радва. \"Не съм подписвал абсолютно нищо, няма такова нещо. Това са просто спекулации. Готвим се за мача с Берое и за финала за купата с Локо. Дай Боже, да спечелим Купата на България и да зарадваме нашите фенове\", каза пред Спортал Неделев. Интерес към него проявява и турският Фенербахче.", "date": "2019.05.07", "title": "Неделев засега остава в Ботев Пд "}
{"url": "https://duma.bg/grisho-veche-e-46-i-v-sveta-n191168", "text": "Григор Димитров прогресира с три места в световната ранглиста. Най-добрият ни тенисист вече е 46-и с 985 т. Той дръпна, без да играе, след като други пред него не успяха да защитят точки от миналата година. Лидер остава Новак Джокович (Сърб) с 11 160 т., пред Рафаел Надал (Исп) 7765, а с 5590 т. Роджър Федерер (Швейц) измести от третото място Александър Зверев (Гер) с 5565. Снощи Димитров излезе на старта на \"Мастърс\" турнира в Мадрид (6,5 млн. евро) срещу квалификанта Тейлър Фритц (САЩ, №57). Двамата не са се срещали досега. Победителят от двубоя ще играе във II кръг срещу Новак Джокович. Именно в испанската столица преди 6 г. Гришо записа най-голямата си победа, като тогава надви Джокера, който също беше №1 в света. Сега сърбинът почива на старта, а Гришо излезе срещу Фритц, защото последните седмици се срина в ранглистата и не е поставен в основната схема. В Мадрид Димитров и руснакът Карен Хачанов победиха на старта на двойки Хуан Себастиан Кабал и Роберт Фарах с 6:2, 7:5 за 81 мин. Колумбийците са девети и десети в ранглистата и са финалисти в турнири от Големия шлем. Те бяха четвърти поставени в Мадрид. Във II кръг българо-руското дуо излиза срещу специалистите на клей Доминик Тийм (Ав) и Диего Шварцман (Арж), които обърнаха испанците Фернандо Вердаско и Давид Мареро с 4:6, 6:3, 10:3. В същото време румънската легенда Илие Настасе похвали Димитров. Той обаче разкри, че липсата на постоянство пречи на хасковлията. \"Харесвам Роджър Федерер, както всички останали. Също така харесвам играта на Григор Димитров, момче от България. За съжаление, той не е достатъчно последователен в представянето си\", сподели Настасе. Той е бивш №1 в световния тенис от средата на 70-те години на XX век.", "date": "2019.05.07", "title": "Гришо вече е 46-и в света"}
{"url": "https://duma.bg/livarpul-bez-salah-i-firmino-sreshtu-barselona-n191162", "text": "Ливърпул получи тежък удар за реванша от 1/2-финалите на Шампионската лига с Барселона (0:3 в първия мач) довечера. Мениджърът Юрген Клоп няма да може да разчита на Мохамед Салах и Роберто Фирмино, които са контузени. Египетският топреализатор е получил лекарска забрана да излезе на \"Анфийлд\". Той получи удар в главата по време на мача с Нюкасъл (3:2) през уикенда. Прегледите показаха, че има комоцио, а вчера след обстоен преглед лекарите му наложиха забраната. \"Салах е много по-добре в процеса на възстановяването, но няма да се появи на терена. Това не е превантивна мярка, той има комоцио и лекарите забраниха да го ползвам. Той се чувства страхотно, прекрасно, но от медицинска гледна точка не е достатъчно добре възстановен, за да играе футбол. Затова трябва да се оправяме без него\", сподели Клоп. Така ексцентричният немец остана само със Садио Мане от атакуващия тризъбец, който ще бъде попълнен с Дивок Ориги и Даниел Стъридж. \"Трябва да вкараме четири гола. Но докато имам 11 футболисти на терена, ще се борим за този обрат\", закани се Клоп.", "date": "2019.05.07", "title": "Ливърпул без Салах и Фирмино срещу Барселона"}
{"url": "https://duma.bg/izbraha-sineoka-blondinka-za-boginya-razmer-plyus-n191172", "text": "Блондинка със сини очи спечели титлата \"Богиня размер плюс\" в конкурса за красота в Рио де Жанейро, съобщи АФП. Целта на надпреварата е да покаже, че излишните килограми и чувствеността могат да вървят ръка за ръка. Победителката спечели 3000 реала (около 380 евро) и фотосесия с известен майстор на обектива в страната. Участничките в конкурса - общо 29 пищни хубавици, дефилираха, танцувайки чувствено под одобрителните възгласи на публиката. Представяха се също по бански и в бежова рокля с пайети и цепка до талията. В края на дефилетата мъж, облечен като пожарникар, се появи с пожарогасител, за да \"потуши огъня\". Идеята на конкурса не е да прославя затлъстяването в държава, в която 53% от населението са с наднормено тегло, а да даде самочувствие за сексапил на жените в такова положение, дори да искат да отслабнат. Състезанието е организирано от най-голямото изложение за еротични продукти в Латинска Америка.", "date": "2019.05.07", "title": " Избраха синеока блондинка за \"Богиня размер плюс\""}
{"url": "https://duma.bg/grupa-kuin-e-po-bogata-ot-kralitsata-n191171", "text": "Британската рок група \"Куин\" е по-богата от британската кралица. Тримата рокаджии - Брайън Мей, Роджър Тейлър и Джон Дикън от прочутата формация, притежават общо 445 млн. паунда (585 млн. долара), а Елизабет II разполага с 370 млн. паунда (486 млн. долара). След филма \"Бохемска рапсодия\", станал абсолютен хит, музикантите спечелиха 25 млн. паунда (32 млн. долара). Групата обмисля вече и продължение на лентата, удостоена с много награди, сред които и най-престижните \"Златен глобус\" и \"Оскар\", включително на Рами Малек за главна роля, изиграл фронтмена на \"Куин\" Фреди Меркюри.", "date": "2019.05.07", "title": "Група \"Куин\" е по-богата от кралицата"}
{"url": "https://duma.bg/za-zhivota-na-komarite-razkazvat-v-kravopiytsi-n191173", "text": "На събитие с мотото \"Кръвопийци\", което ще се състои днес, 7 май, от 19 ч. в столичния клуб City Stage, ще бъдат разкрити любопитни факти за живота на комарите. Никое друго ухапване не убива и не разболява повече хора от ухапването на това насекомо. Едва ли има човек на Земята, който да не е пострадал от комар през живота си. Как ни откриват, за да пият кръв от нас? Защо всъщност го правят? Какво става с тях и с нас след това? Къде се развиват комарите и за колко време? Могат ли да се размножават незабелязано в собствения ни дом или двор? А в този на съседа? А в близката ливада или гора? Какви заболявания пренасят комарите? Можем ли да се заразим от тропическа болест, без да сме напускали България? Тигър или тигров комар е по-вероятно да ни ухапе през живота ни? Дали чесънът предпазва от комарите, или прогонва само най-близкото ни обкръжение? Как наистина да се предпазим от ухапвания или заразяване с вирусни и паразитни заболявания? Отговорите на всички тези и на много други въпроси ще научат присъстващите на лекцията на д-р Огнян Миков. Експертът е специализирал \"Ентомология\" в БФ на СУ през 2000 г. По-късно започва докторантура върху маларийните комари в Националния център по заразни и паразитни болести в София. Защитава докторска дисертация през 2008 г., а после изследва разпространението на тигровия комар у нас. Освен това се занимава и с изучаването на други насекоми с медицинско значение, което го прави един от малкото медицински ентомолози у нас.", "date": "2019.05.07", "title": "За живота на комарите разказват в \"Кръвопийци\""}
