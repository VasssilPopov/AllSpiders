{"url": "https://duma.bg/molekula-ot-kragli-chervei-predotvratyava-stareeneto-n182608", "text": "Американски изследователи откриха във вид кръгли червеи молекула, чрез която може да се предотврати стареенето на тялото. Служители на Мичиганския университет са провели изследване на представителите на вида Caenorhabditis elegans, обръщайки внимание на техния жизнен цикъл. В средата на живота при червеи с дължина около 1 мм се наблюдава рязък спад на двигателната активност. Оказа се, че изчезването на двигателните функции се дължи на молекулата SLO-1. Тогава учените решили да я блокират, за да опитат да удължат активния живот на червеите. Експертите я модифицирали на генетично ниво, а също така блокирали каналите, участващи в отделянето на SLO-1. И двата метода се оказали успешни, пише Hi-News.ru. В резултат на това продължителността на живота на червеите се увеличила след цитираните експерименти. Сега експертите възнамеряват да изследват други същества, за да се опитат да приложат такава техника за удължаване на живота сред бозайниците.", "date": "2019.01.10", "title": "Молекула от кръгли червеи  предотвратява стареенето"}
{"url": "https://duma.bg/prebroiha-zvezdite-v-blizka-galaktika-n182607", "text": "Космическият телескоп \"Хъбъл\" изпрати на Земята уникална снимка, на която астрономи и астрофизици откриха не само най-голямата, разположена близо до Млечния път галактика, но и установиха точния брой на съдържащите се в нея звезди. Иде реч за спиралната галактика Месие 33. Дори повърхностният анализ позволил да се потвърди, че във вътрешността й има не по-малко от 40 млрд. звезди, около които кръжат планети. Новата снимка е втора по своите мащаби и детайлни изображения в историята. Съставена е от 54 отделни фотографии. Благодарение на нея учени установиха, че разстоянието между Млечния път и спиралната галактика е 3 млн. светлинни години. При това Месие 33 не е самостоятелна, а е част от галактичен куп, включващ над 50 галактики, свързани помежду си посредством гравитацията. Сред тях е и Млечният път. Месие 33 е третата по големина и същевременно най-малката спирална галактика във въпросния куп. Диаметърът й е около 60 000 светлинни години, докато този на спиралната галактика Андромеда е 200 000 светлинни години.", "date": "2019.01.10", "title": " Преброиха звездите в близка галактика"}
{"url": "https://duma.bg/dzhokovich-idva-za-sofiya-oupan-n182599", "text": "Носителят на 14 титли от Големия шлем в тениса Новак Джокович е обещал да дойде в България за \"София оупън\". Спортният министър Красен Кралев разкри, че сърбинът ще проведе безплатни уроци с български таланти и ще се включи в официалната част от турнира. На този етап остава възможността при желание Джокович да се включи и в турнира в \"Арена Армеец\", чийто турнирен директор е чичо му Горан. Негова е заслугата да осигури посещението на водача в световната ранглиста. \"Организацията до момента е перфектна. Горан Джокович има огромен опит, справя се по блестящ начин. Също и федерацията натрупа сериозен опит при организирането на турнири\", обяви пред бТВ Кралев. Организаторите пазят \"уайлд кард\" за една от големите звездите в тениса. Кой ще бъде водещият състезател, който ще получи поканата, зависи от развоя на \"Аустрелиън оупън\". \"Засега сигурно е участието на шестима от топ 30, които са предпочели София, защото знаят, че тук условията са страхотни, а нивото непрекъснато се покачва. Когато иска, Григор Димитров е добре дошъл да участва. Не правим турнир само за един човек, който и да е бил той. Турнирът е достатъчно силен и ще дойдат големи имена\", допълни Кралев. Четвъртото издание на \"София оупън\" е от 3 до 10 февруари. Участие вече е потвърдил носителят на три титли от Големия шлем Стан Вавринка (Швейц) и шестима играчи от топ 30. Дебют в София ще направят двама от най-добрите млади тенисисти в света - Карен Хачанов (Рус, №11) и Стефанос Циципас (Гър, №15), който спечели младежките финали на АТП за 2018 г.", "date": "2019.01.10", "title": "Джокович идва за \"София оупън\""}
{"url": "https://duma.bg/parlamentat-zadalzhi-mey-da-ima-plan-b-za-brekzit-n182666", "text": "Британският парламент прокара важна поправка, която задължава премиера Тереза Мей да подготви План Б в случай че споразумението за Брекзит бъде отхвърлено. Реално по този начин депутатите слагат още една преграда пред евентуален \"развод без сделка\" между Лондон и Брюксел. Парламентарното решение означава, че правителството ще има три дни да представи следващите стъпки в процеса по излизане от ЕС, ако споразумението за Брекзит на Мей бъде отхвърлено. 308 депутати срещу 297 гласуваха в полза на предложението на депутата от Консервативната партия Доминик Грийв. В предложението за изменение се казва, че след отхвърлянето на споразумението за Брекзит, което се очаква да се случи, министър от британското правителство трябва да внесе в рамките на три дни предложение във връзка с процеса по напускане на ЕС. Така ако Мей представи алтернативен план, той ще подлежи на поправка от страна на парламента, което ще даде на законодателния орган по-голяма власт при определянето на посоката. Гласуването на споразумението ще е на 15 януари, но от вчера започнаха обсъжданията в парламента. Поправката е прокарана след бурни сцени между депутатите, разказва в. \"Гардиън\". Представители на Консервативната партия остро разкритикували председателя на парламента Джон Бъркоу заради това, че е позволил гласуването. \"Даунинг стрийт\" обяви ясно, че ако споразумението за Брекзит бъде отхвърлено през следващата седмица, премиерът ще се върне в Камарата на общините и ще изложи плановете си преди наложения от законодателния орган 21-дневен срок да изтече.", "date": "2019.01.10", "title": "Парламентът задължи Мей да има \"План Б\" за Брекзит"}
{"url": "https://duma.bg/predstaviha-logoto-na-evroviziya-2019-n182606", "text": "Организаторите на международния конкурс \"Евровизия 2019\" - Европейският съюз за радио и телевизия и израелската радиотелевизионна компания КАН, представиха логото на бъдещата песенна надпревара. То е доста любопитно.  На логото се виждат два златни триъгълника и още една подобна фигура с подчертан контур, обединени под формата на звезда. Всъщност изображението повтаря силуета на сцената на конкурса, разработена от немския художник Флориан Видер. По-рано беше утвърдено и мотото на \"Евровизия 2019\" - \"Позволи си да мечтаеш\". \"Триъгълникът е една от най-древните фигури в света. Той е крайъгълен символ, който се среща навсякъде - в изкуството, в музиката, в космологията, в природата. Триъгълникът олицетворява свързаността и креативността\", изтъкнаха организаторите. И припомниха, че когато триъгълниците се съединят, се оформя едно ново цяло, отразяващо безкрайната небесна шир, в която ще блеснат естрадните звезди на бъдещето на предстоящия конкурс в Тел Авив, съобщи ТАСС. Музикалното състезание ще се проведе в Израел от 14 до 18 май.", "date": "2019.01.10", "title": "Представиха логото на \"Евровизия 2019\""}
{"url": "https://duma.bg/rusiya-shte-kontrolira-izteglyaneto-na-sasht-n182637", "text": "Турският външен министър Мевлют Чавушоглу подкрепя провеждането на съвместен контрол с Русия и Иран за изтеглянето на американски войски от Сирия, съобщава ТАСС. Анкара счита за необходимо да се предотврати появата на терористи на освободените територии. \"Съединените щати са изправени пред някои трудности в процеса на изтегляне на войски от Сирия. Ние искаме да координираме този процес заедно с Русия и Иран, с които сме установили работни отношения в рамките на процеса в Астана. Това е необходимо, така че терористичните организации да не заемат свободното място след САЩ\", обяснява той. Изтеглянето на САЩ от Сирия няма да бъде извършено в пълна степен. Това обяви руският заместник-министър на външните работи Сергей Рябков, цитиран от ТАСС. Руският дипломат добави, че не може да е сигурен дали присъствието на Вашингтон в раздираната от война страна ще бъде \"открито или тайно\". \"Не мога да си представя САЩ физически, напълно и безспорно изведнъж да се изтеглят военно от Сирия в настоящата ситуация на безпрепятствено преследване на глобално господство от страна на Вашингтон и стремежът да присъстват навсякъде и да решават въпросите само и единствено според техните условия\", коментирал Рябков пред журналисти в Индия. Високопоставен сирийски кюрдски представител заяви на свой ред, че сирийските кюрдски бойци са готови да се изправят срещу турските сили, ако навлязат в Североизточна Сирия. Шахоз Хасан, съпредседател на сирийската кюрдска Партия на демократичния съюз (ПДС), добави, че от последните изявления на Анкара става ясно, че Турция има план за нахлуване в района. Той добави, че сирийските кюрди поддържат контакт с руснаците и със сирийското правителство. Анкара разглежда Партията на демократичния съюз и нейната милиция Сили за защита на народа (СЗН) като разклонение в Сирия на Кюрдската работническа партия (ПКК), която от 1984 г. води въоръжена борба срещу турската държава. Руска военна полиция започна да патрулира в района на сирийския град Манбидж, който доскоро бе под контрола на подкрепяните от САЩ кюрдски сили. Така Русия подкрепя сирийските правителствени войски, които наскоро се разположиха в намиращия се близо до границата с Турция Манбидж. Кюрдските бойци, които се опасяваха от турска офанзива, призоваха сирийският режим да разположи свои войски в Манбидж в края на декември, след обявеното от САЩ изтегляне от Сирия.", "date": "2019.01.10", "title": " Русия ще  контролира  изтеглянето на САЩ "}
{"url": "https://duma.bg/ogromna-dupka-v-evrobyudzheta-bez-sdelka-za-brekzit-n182636", "text": "Еврокомисарят по бюджета Гюнтер Йотингер предупреди, че съюзът ще има огромна дупка в бюджета за запълване, ако Великобритания напусне без сделка. При положение на напускане на Обединеното кралство на 29 март \"ние ще имаме няколко милиарда евро по-малко до края на годината и дори по-малко пари до края на 2020 г.\", заяви Йотингер след разговори с министрите на ЕС. Според настоящата сделка за \"Брекзит\", сключена между премиера на Великобритания Тереза Мей и ЕС, от Лондон се очаква да си плаща членската вноска по време на преходния период, до края на 2020 г. Ако тази сделка обаче не успее да мине в британския парламент, това ще изложи на опасност плащанията от Острова към европейския бюджет, в който Обединеното кралство е основен нетен вносител. Подобен дефицит ще доведе до напрежения между останалите държави членки на ЕС, тъй като държави като Австрия и Холандия се противопоставят на искането за увеличаване на членския внос. Световната банка също прогнозира мрачни времена при този вариант. \"Брекзит\" се появява в оценката на банката като възможен риск за страни, които са особено зависими от продажбите в Европа. Ако излизането на Обединеното кралство се осъществи без никакво съгласие, има шанс за значителни икономически щети както за Обединеното кралство, така и за ЕС, които биха могли да засегнат държавите от Източна Европа и Северна Африка, които са тясно свързани с Европа. Междувременно британският премиер Тереза Мей претърпя първото си политическо поражение за тази година, коментираха световните информационни агенции.  То дойде от парламента, който гласува поправка в Закона за финансите. Тя ще има за цел блокиране на излизането на Кралството от Европейския съюз без одобрена сделка. Гласуването завърши с 303 гласа \"за\" срещу 296 гласа \"против\". \"За\" са гласували и 20 депутати от консерваторите. Така правителството няма да може да прави разходи за излизане без сделка, ако парламентът не разреши това.  Според кабинета гласуването не променя факта, че Лондон официално напуска ЕС на 29 март. Също така не се променя и събирането на данъци от правителството, се казва още в изявлението. От опозицията пък обявиха, че лидерът на Лейбъристката партия Джереми Корбин ще внесе вот на недоверие срещу Мей \"почти веднага\", ако тя загуби гласуването за \"Брекзит\" другата седмица. Вчера в британския парламента започнаха поредните дебати по въпроса, които ще продължат 5 дни.", "date": "2019.01.10", "title": " \"Огромна дупка\" в евробюджета   без сделка за \"Брекзит\""}
{"url": "https://duma.bg/lettsite-s-klip-kam-tova-sam-az-n182609", "text": "Музикантите от \"Летците\" пуснаха клип към първия сингъл от предстоящия втори албум на групата. Парчето се нарича \"Това съм аз\" и е записано и мастерирано от Владимир Бочев в студио Zero Project. Видеото е трето за бандата и е заснето и монтирано от Боян Карамфилов. Клипът е сниман на няколко локации в София и в него участват певицата Михаела Анастасова (Missher), Радостин Колев и журналистът Емил Братанов. Предстоящият албум ще носи името \"Стъпка напред\" и се очаква да излезе съвсем скоро. Промото на видеото се проведе в зала \"В Парка\" с подкрепата на приятелите им от No Project Band, както ДУМА писа.", "date": "2019.01.10", "title": "\"Летците\" с клип към \"Това съм аз\""}
{"url": "https://duma.bg/kontsert-v-muzikalnata-akademiya-n182614", "text": "Академичният симфоничен оркестър с концертмайстор Жорж Паликарски ще изнесе концерт на 16 януари от 18 ч. в зала НМА, бул. \"Евлоги и Христо Георгиеви\" 94. На диригентския пулт ще застане Мила Павлова от класа на проф. Пламен Джуров, солист ще бъде Валентин Илков - валдхорна, от класа на проф. д-р Ясен Теодосиев. В програмата - \"По върховете\" за валдхорна и струнен оркестър от Йожен Боца, аранжимент за оркестър проф. Емил Янев, и Четвърта симфония от Бетовен. Входът е свободен.", "date": "2019.01.10", "title": "Концерт в Музикалната академия"}
{"url": "https://duma.bg/ep-tarsi-kompromis-po-paketa-makron-n182669", "text": "Транспортната комисия в ЕП отхвърли част от компромисния вариант по пакета \"Мобилност\", който бе предложен от България, предаде БНР. Европейските депутати приеха, че транспортното средство трябва да се връща в отправната точка на всеки четири седмици, както и че превозвачите не могат да спят в кабините, а трябва да нощуват в хотел.  Постигнат обаче е бил компромис за каботажния превоз. След извършването на такъв курс, в рамките на 5-6 дни водачите да се връщат в страната, в която е регистрирана фирмата, където да престоят 60 часа преди да поемат за новия курс. Към момента не е ясно как е решен проблема с нощувката на шофьорите в кабината на превозното средство и за поставянето на тахографи. По време на заседанието на комисията стотици превозвачи от България протестираха в Брюксел срещу сегашния вариант на закона. Протестът на бранша бе подкрепен от българските евродепутати, транспортния министър Росен Желязков и депутати от българския парламент. Протестиращите, около 600 души, облякоха жълти жилетки и развяха плакати с надписи \"Не на двойните стандарти за транспортния бранш в ЕС\", \"Европа на две скорости - заден ход за транспорта\" и \"Мобилев пакет 1 = победа на лобизма над ценностите на ЕС\". Протестиращите настояха да отпадне задължителното връщане на камионите на всеки четири седмици до държавата, в която е регистрирана фирмата, както и забраната да прекарване на 45-часовата почивка на водачите в кабините на камионите. И двете искания обаче не бяха приети от комисията в ЕП. Междувременно представители на превозвачите от България, Литва, Полша, Румъния, Словения, Унгария и Хърватия изпратиха съвместна декларация. Призоваваме Европейския парламент да отхвърли Пакета за мобилност 1, който задълбочава разцеплението на ЕС и ще навреди сериозно не само на ефективността на транспорта на ЕС, но и на неговата търговия, икономика и общество като цяло, се казва в декларацията. С промените се увеличава рискът от фалити на транспортни предприятия. Поскъпват цените на превозите и цените на стоките за европейските потребители. Ще бъдат загубени основни предимства на автомобилния транспорт като неговата гъвкавост и географско покритие. Отслабването на конкуренцията и разрушаването на системите за стимулиране труда на водачите ще влошат качеството на транспортните услуги. Тази мярка ще представлява косвена забрана за превозите по кръстосаната търговия и каботажа, сериозно застрашаваща свободата за предоставяне на услуги в ЕС, категорични са превозвачите от 7-те държави. Ние подкрепяме предложенията, насочени към по-голяма яснота, гъвкавост и по-добро прилагане, обаче не можем да приемем предложенията, които нямат нищо общо с очаквания справедлив, балансиран и основан на доказателства подход. В отсъствието на оценка на въздействието върху бранша, потребителите и страните-членки на ЕС, настоящите дебати придобиват политизиран, популистки и дори радикален характер в предизборната прибързаност, се казва в декларацията.", "date": "2019.01.10", "title": "ЕП търси компромис по пакета \"Макрон\""}
{"url": "https://duma.bg/prevozvachite-izlizat-na-protest-v-bryuksel-ep-glasuva-paketa-makron-n182665", "text": "Българските превозвачи започват в този час протест срещу пакета \"Мобилност\", приет от Европейския парламент. Демонтрацията на представителите на бранша започва в 9.00 часа и ще приключи в 13.00 часа. Протестът е на площад \"Люксембург\" и е във времето, в което европейските депутати ще обсъждат именно проекта \"Макрон\". България настоява за промени в закона, за да остане българския превозвачески бранш конкурентноспособен на по-големите фирми от Европа. Протестът бе подкрепен от всички представители на България в ЕП, от правителството и президента.  Около 360 са протестиращите, идващи от България, очаква се към тях да се присъединят над 100 превозвачи, живеещи в района на белгийската столица или пътуващи със собствен превоз. С българските превозвачи ще протестират и около 260 техни румънски колеги. В протестните действия ще се включат и 10 камиона, които ще бъдат позиционирани на около 500 метра от мястото на протеста. Протестиращите ще се придвижат от там до площад „Люксембург“. Протестът е мирен, не се предвижда затваряне или блокиране на улици.  Превозвачите настояват да отпадне задължението за връщане на камионите на всеки 4 седмици до държавата на регистрация на фирмата, както и забраната водачите да прекарват 45-часовата си почивка в кабината на камионите. Водачите искат правилата за командироване на работници да не се прилагат спрямо тях, защото така ще нараснат разходите, ще има риск от фалити и нарастване на цените на превозите и стоките. Те не приемат мярката, с която при международния автомобилен транспорт ще се прилага социално-осигурителната система на страната членка, в която шофьорите извършват най-голям дял от своята трудова дейност.", "date": "2019.01.10", "title": "Превозвачите излизат на протест в Брюксел, ЕП гласува пакета \"Макрон\""}
{"url": "https://duma.bg/prozhektsii-na-balgarski-filmi-po-povod-denya-na-kinoto-n182616", "text": "2019 година започва оптимистично за българското кино, което през 2018-а спечели множество международни награди и участия в конкурсни програми, както и сърцата на българските зрители. Филмът \"Ага\" на Милко Лазаров беше избран да закрие 68-ото издание на Берлинале и спечели голямата награда \"Златна роза\" във Варна. Копродукцията с българско участие \"Не ме докосвай\" на Адина Пинтилие получи \"Златна мечка\" в Берлин, а копродукцията \"Дивата круша\" на Нури Билге Джейлан беше част от конкурсната програма на фестивала в Кан. \"Ирина\" на Надежда Косева беше показан във Варшава и грабна множество отличия. Новият документален филм на Тонислав Христов \"Тайният живот на Вера\" ще се състезава в престижния конкурс на фестивала в Сънданс.  Законът за филмовата индустрия беше адаптиран през 2018 г. към европейските изисквания, беше възстановено финансирането на български филми чрез Националния филмов център и бюджетът за кинопроизводство за 2019 г. беше увеличен за първи път от шест години насам с 2 милиона лева. Българската филмова общност чества своя професионален празник на 13 януари от 2005 г. по инициатива на НФЦ. В чест на този ден НФЦ, в сътрудничество със Столичната община и Националния дворец на културата, организира прожекции на български филми в пет софийски киносалона - \"Одеон\", Дом на киното, \"Люмиер-Лидл\", \"G8\", \"Евросинема\", както и във ФКЦ Варна и Lucky Дом на киното - Пловдив. Зрителите имат възможност да видят новия филм на Костадин Бонев \"Далеч от брега\", семейния \"Смарт Коледа\", боксофис хитовете \"Възвишение\" и \"Дъвка за балончета\", носителя на голямата награда \"Златна роза\" за 2017 г. \"Вездесъщият\" и много други. Билетите ще са на специална цена от 5 лв. Официалното честване на 13 януари е от 18.30 ч. в зала 6 на НДК.", "date": "2019.01.10", "title": "Прожекции на български филми по повод Деня на киното  "}
{"url": "https://duma.bg/gastrol-n182615", "text": "\"Баядерка\" по музика на Лудвиг Минкус представят балетистите от Чешкия национален балет по време на гастрола си в южния испански град Севиля от 9 до 12 януари", "date": "2019.01.10", "title": "Гастрол"}
{"url": "https://duma.bg/zhivko-ivanov-pokazva-luda-nosht-i-svetal-haos-v-burgas-n182617", "text": "Десетки бургазлии видяха новите платна на художника Живко Иванов още през първия ден на изложбата в бургаската галерия \"Неси\". \"Луда нощ\", \"Светъл хаос\" и \"Усещане за море\" са само част от имената на картините. Отново експозицията е под запазения знак за Живко Иванов - \"ЖивКопис\". Почитателите на твореца са категорични, че личният му стил в рисуването е уникален и винаги може да бъде разпознат. По традиция изложбата беше открита навръх Ивановден. Както винаги, Живко Иванов работи до последно по платната. Тази година две от тях са с подпис от 2019 г. Други са завършени в края на миналата. \"Всяко платно е свързано с топлина, чувство и емоции от природата. В картините ми е магията, която ни заобикаля. Искам платната да се гледат така, както се слуша музика\", обича да казва авторът. Живко Иванов е роден в Бургас на 2 септември 1953 г. През 1972 г. завършва Художествената гимназия в София, а през 1979 г. се дипломира и в Художествената академия в столицата. Самостоятелните му изложби нахвърлят числото 60 - в Българския културен институт в Берлин, в германската галерия \"Любке\", в Белгия, Холандия, Чечения, Ирландия, Сърбия и т. н. През 2014 г. Живко Иванов беше първият български художник, който представи страната на 62-рото издание на летния фестивал за култура в Любляна, Словения. През ноември 2018 г. Иванов показа изкуството си в залата на Народното събрание на Република България. Носител е на бургаската награда \"Художник на годината\".", "date": "2019.01.10", "title": " Живко Иванов показва \"Луда нощ\" и \"Светъл хаос\" в Бургас"}
{"url": "https://duma.bg/datata-n182620", "text": "1863 - ОТКРИТО Е ПЪРВОТО МЕТРО В СВЕТА - ЛОНДОНСКОТО. На тази дата то реално започва да функционира. Предния ден - 9 януари 1863 г., малка композиция, теглена от парен локомотив, извършва историческо пътешествие от гара \"Падингтън\" до \"Фарингдън\". Трасето от 5,5 км е изминато за 150 минути. Общата дължина на метрополитена е 408 км, линиите са 11. Годишно метрото превозва над 1,1 млрд. пътници. 1883 - РАЖДА СЕ АЛЕКСЕЙ НИКОЛАЕВИЧ ТОЛСТОЙ, РУСКИ ПИСАТЕЛ, АКАДЕМИК (УМИРА 1945 Г.). Най-известен е с фантастичните си произведения \"Аелита\" (1923, за пътешествие до Марс), \"Хиперболоидът на инженер Гарин\" (1927, за изобретението на нещо като лазер) и с адаптацията по \"Приключенията на Пинокио\" на Карло Колоди \"Златното ключе или приключенията на Буратино\". Пише и историческата трилогия \"Ходене по мъките\". 1904 - ИЗЛИЗА БР. 1 НА В. \"БЪЛГАРАН\". Създаден е от македонските революционери Христо Стилянов и Александър Кипров. Първите два броя са изцяло в стихове. От 1 до 3 брой Александър Божинов участва с карикатури, а постепенно става единствен редактор. Редакционни дни на \"Българан\" са четвъртъците или петъците, а вестникът излизал в неделя. Добива популярност и успява да се издържа сам без допълнителни субсидии. Всяка година се издавал \"Календар \"Българан\", който представлявал сборник от карикатури и литературни произведения. 1944 - НАЙ-ГОЛЯМАТА БОМБАРДИРОВКА НАД СОФИЯ ОТ АНГЛО-АМЕРИКАНСКАТА АВИАЦИЯ през Втората световна война. Градът е нападнат от 180 бомбардировача, охранявани от 100 изтребителя. Срещу тях са хвърлени едва 39 изтребителя. Българските ВВС губят един самолет, а са свалени 18 съюзнически самолета - според официалното комюнике на Министерството на войната. Над града са хвърлени 1784 бомби. Убити са 750 души, ранени са 710, разрушени са 93 държавни и 3211 частни сгради, включително е засегнат Народният театър \"Иван Вазов\". 1994 - В БРЮКСЕЛ Е ПРИЕТА ПРОГРАМАТА НА НАТО \"ПАРТНЬОРСТВО ЗА МИР\". С нея държавните ръководители на 16-те страни членки на НАТО отправят покана към държавите от Източния блок, както и към тези от бившия СССР, да преговарят за индивидуални споразумения за сигурност. Първата страна, подписала \"Партньорство за мир\", е Литва - на 27 януари 1994 г. България подписва програмата на 14 февруари 1994 г. Членството приключва на 29 март 2004 г., когато България става член на НАТО. 1997 - ПРЕЗИДЕНТЪТ ЖЕЛЮ ЖЕЛЕВ ОТКАЗВА ДА ДАДЕ МАНДАТ НА БСП ЗА СЪСТАВЯНЕ НА НОВО ПРАВИТЕЛСТВО, макар че е задължен по конституция. Опозицията начело със СДС обявява начало на национална политическа стачка, призовава към гражданско неподчинение и организира протестно шествие срещу Народното събрание. То завършва с обкръжаване на сградата и с опит за погром и палеж.", "date": "2019.01.10", "title": "Датата"}
{"url": "https://duma.bg/politicheskite-groteski-na-dneshnata-vlast-n182621", "text": "Политическите недомислици в страната ни успешно преживяха и 2018-а и продължиха да се ширят в медиите и да ни разсмиват или дразнят. Ето някои от по-запомнящите се. Главният идеолог на ГЕРБ Цветанов заяви по повод смяната на министъра на вътрешните работи: \"Ние сме в хипотезата самият Маринов да каже, че желае да бъде освободен от тази длъжност\" (гл. секретар на МВР) и да бъде назначен за министър на вътрешните работи\". Председателят на здравната комисия в НС д-р Даниела Давидкова пък изобрети неологизма \"бюджетиране\". Не мисля, че административната терминология заслужава такава езикова гавра. На извънреден брифинг в централата на ГЕРБ заради чумата по дребните преживни животни в Странджа и тяхната последваща евтаназия, Тома Биков декларира, че  Не ни разсмивай, Тома - вие не си знаете визията, камо ли електоратът ви! Тези ги разправяй на баба Дора от с. Шарково, дето няма да ви повярва, защото й избихте козичките! През лятото м.г. многократно бе повтаряна новината, че САЩ ще наложат икономически санкции на Русия за нейно \"предполагаемо участие в отравянето на Скрипал\" (баща и дъщеря). Нека непредубеденият читател си отговори има ли случай в правосъдието някого да са осъдили за \"предполагаемо\" престъпление?! Пък, както тези дни се оказа, сценарият за \"престъпленето\" бил измислен от друг цели 3 години преди да бъде приложен срещу Русия. На някои наши политически апологети на \"американските интереси\" обаче пришки им излязоха да плюят Москва. В тази връзка си спомням как навремето университетски преподавател по инженерни науки беше казал на свой студент: \"Убедителността не е най-добрият аргумент в нашата професия, колега!\". Доскоро знаехме за \"министри в оставка\", но премиерът ни обогати терминологията с ново понятие: \"министър с оставка\". Става дума за Теменужка Петкова - хем подала оставка, хем не я приели и пак си е министърКА. Обаче с оставка. И нейният случай не е прецедент - преди това имаше и \"депутат С оставка\" - Делян Добрев. И той уж си подаде оставката, ама парламентарната група я отхвърли с отчаяния вопъл: \"Не даваме Делян!\". И той, от немай къде, прие, горкият. В тази серия от политически гротески няма как да отминем изявите в стил \"Биг Брадър\" на вицето (бивше) Валери Симеонов - особено колоритен образ в родния политически спектър. На гафа му с \"кресливите майки\" на \"уж болни деца\" няма да се спирам. Но няма да подмина недопустимото за вицепремиер отношение към руския патриарх, след което (странно защо) не последва дипломатическа нота от страна на Русия. Като добавим и набезите му на ротен фелдфебел за въдворяване на тишина по дискотеките на \"Слънчака\", можем да обобщим клоунадите на Валери с народната мъдрост: В последните месеци любимо клише на политиците (всички, без изключение!) стана това за \"дебата\": \"Проведе се (не се проведе) дебат по...\" Особено им се нрави да добавят и прилагателни към ключовата дума \"дебат\". Например, в изказване на ексминистър Даниел Вълчев от януари 2018 г. за изучаването на комунизма в училищата и за приемането на Истанбулската конвенция: \"Ние в България не умеем да водим цивилизован дебат\". Словесната конструкция се подема масово от журналистите и се разпространява лавинообразно. Негативното въздействие на клишето предизвиква интуитивно снижаване на степента на доверие у слушателите и се подсилва от неправилното използване на чуждицата в него. Думата \"дебати\" е от френски произход и в българския език е узаконена само в множествено число, т.е. НЯМА единствено! В тези  се изявиха и родните магистрати. Обвинителният акт по съдебното мегадело за КТБ бе раздут до немислимия обем от 11 хиляди(!) страници, а т.нар. диспозитив - до 5 хиляди страници. Защитата основателно поиска да се изчете диспозитивът на обвинителния акт - целият, без съкращения. По приблизителна оценка това би заело около 160 часа или 20 съдебни заседания! Е, това ако не е върховна магистратска глупост, здраве му кажи! А материалите по делото са общо около 210 хиляди страници - над 1360 тома! Интересно, какво ли толкова са писали експертите в тези стотици томове - в пъти повече от една енциклопедия! От кратка справка в Google се вижда, че 15-а редакция на печатното издание на енциклопедия \"Британика\" от 2010 г. например включва 32 640 страници, събрани в 32 тома. Ако приемем, че в Британската енциклопедия е синтезирано световното знание, каква ли мъдрост струи от 6-7-кратно по-големия обем на материалите по делото КТБ! Така е - колкото повече се мъчи човек да се прави на интересен, толкова вероятността да стане глупав нараства. Срещнах остроумна мисъл в социалните мрежи: \"По-добре да си мълчите и да ви смятат за глупав, отколкото да си отворите устата и да разсеете всякакво съмнение!\".", "date": "2019.01.10", "title": "Политическите гротески на днешната власт"}
{"url": "https://duma.bg/amerikantsite-f-16-sa-nay-dobrite-n182656", "text": "Часове преди правителството да обяви официално, че ще преговаря с Америка за доставка на нови изтребители, от Белия дом излязоха с изявление, в което хвалят машините си. Текстът бе качен късно във вторник на страницата на американското посолство у нас. \"Администрацията на президента Тръмп приветства плановете за модернизация на въоръжените сили на България и очаква нейния предстоящ избор на нов многоцелеви изтребител. Съединените щати остават ангажирани да работят заедно с българското правителство по определяне на окончателните параметри на потенциална продажба на F-16, така че да отговарят на бюджетните и оперативните изисквания, като едновременно с това предлагат отлични оперативни способности\", обявиха американците.  В текста се изтъква, че F-16 блок 70 предлагали на България най-добрата възможна комбинация от цена, бойни способности и взаимна съвместимост с другите натовски военновъздушни сили. Обещават машините им да служат на ВВС десетилетия наред. Според тях технологията на  F-била най-модерната технология. \"Придобиването на изтребителя F-16 блок 70 ще продължи да засилва дългосрочната подкрепа и сътрудничество с ВВС на САЩ и другите натовски военновъздушни сили. Съединените щати очакват да продължат разговорите с правителството на България при придвижването на това решение\", заявиха американците още преди правителството да ги обяви за свой официален фаворит. Вицепремиерът Красимир Каракачанов изтълкува позицията на Белия дом като съгласие с финансовите рамки, предлагани от българското правителство.", "date": "2019.01.10", "title": "Американците: F-16 са най-добрите"}
{"url": "https://duma.bg/sdruzhenie-podade-zhalba-sreshtu-karakachanov-n182658", "text": "В Комисията за защита от дискриминация е получена жалба срещу вицепремиера и министър на отбраната Красимир Каракачанов. Поводът за жалбата е изказването му, направено в с. Войводиново и свързано с побоя на ефрейтор Валентин Димов от двама роми. Във вторник Каракачанов направи поредица изказвания срещу ромите и заяви, че \"циганите в България станаха изключително нагли вече. Преди няколко дни набиха полицай, преди два дни бият военен. Това не може да продължава повече и търпимостта на българското общество се изчерпа\". Заради това изказване от сдружение \"Единство\" в Хасково са подали жалбата, съобщиха от Комисията за защита от дискриминация.  Каракачанов обаче се разгневи на оплакването за названието \"цигани\". \"Вие как ги наричате, на какво основание смятате, че аз ги наричам по някакъв грешен начин? Някое решение на Светия синод ли има, на ООН, на какво основание? Те самите как се наричат? Айде стига сме се правили на по-големи католици от папата\", ядоса се той. \"Много меко реагирах, опитах се да бъда много дипломатичен и да се съобразявам с това, че съм вицепремиер в правителството, иначе щях да кажа много други неща. Не може никой, без значение, какъв цвят на кожата има, какво вероизповедание има и от кой етнос е да бие полицаи и военни\", беше категоричен вицепремиерът. По думите му за справяне с проблема няма политическа воля. \"Защо няма политическа воля? Защото има страх от медии и псевдозащитни организации, страх от бюрократи в Брюксел, които щели да се разсърдят\", констатира той. Междувременно протестите в селото продължават, хората се заканват да излизат на улицата всеки ден. Общинският съвет в Марица реши да отпусне еднократна парична помощ от 1000 лв. за Валентин Димов и семейството му. Очаква се и 15 незаконни постройки в ромския квартал да бъдат съборени незабавно. Двадесетина обитатели са започнали да се изнасят вчера сутрин. След побоя и протестите в селото, ромите бяха опразнили махалата. Роднини на 33-годишния военен разказаха вчера, че при побоя той не е реагирал, защото срещу него имало две деца, страхувал се е да не нарани някой и не е очаквал всички да му се нахвърлят. Командосът ще бъде опериран в болница в Пловдив.", "date": "2019.01.10", "title": " Сдружение подаде жалба срещу Каракачанов"}
{"url": "https://duma.bg/zaplita-se-gordieviyat-vazel-s-profilaktoriuma-v-pernik-n182657", "text": "Сагата със Специализираната болница за долекуване, продължително лечение и рехабилитация в Перник продължава, а гордевият финансов възел продължава да се заплита. След като преди около месец продажбата на Профилакториума, който е публична общинска собственост, беше спряна след спешната намеса на здравния министър Кирил Ананиев, има вероятност той отново да бъде обявен на търг. Преди дни управителят на здравното заведение д-р Венцислав Чунов призна, че борчът на болницата към НАП вече възлиза на над 450 000 лв. Съгласно договорка с НАП общината трябва да внесе 20% от задълженията си до 20 януари, а след това остатъкът от дълга трябва да бъде погасен на пет равни вноски.  Драмата с Профилакториума се разигра в края на ноември, когато стана ясно, че приходната агенция го е обявила за продан заради дълг. Търгът беше насрочен за 18 декември с начална цена от 4 939 761 лева. Скандалът беше посрещнат с пълно мълчание от кмета Вера Церовска от ГЕРБ и от председателя на Общинския съвет Иво Савов. По-късно стана ясно, че те са знаели от 10 дни, че финансова примка заплашва болницата, но не предприели абсолютно никакви мерки. Тогава депутатът от \"БСП за България\" Станислав Владимиров инициира в парламента спешна среща на колегите си от ГЕРБ Красимир Велчев и Александър Александров със здравния министър Кирил Ананиев. Час по-късно Ананиев съобщи, че търгът е спрян. По-късно същия ден Церовска проговори и се оправда, че от три години всички плащания към Профилакториума вървели по график. Мълчание запазиха и директорите на болницата, които преди 6 години бяха заловени в далавери. Работещите в Профилакториума още помнят разкритията, че за буркан лютеница болницата е плащала на доставчици близо 8 лева. Пакет фиде пък е струвал на лечебното заведение 7 лв. Прокуратурата беше сезирана, но нарушения не бяха открити. Скандали се вихреха и с доставката на въглища, които замръзваха при ниски температури и ставаха негодни за използване. Сделката бе направена на тъмно, без да са ясни цените и договорите. Заради катастрофалната икономическа политика на Профилакториума служителите му бяха оставяни без заплати години наред. Имаше периоди, в които не се плащаха заплатите две години. През 2013 г. перничани наричаха пернишкия Профилакториум \"Болница без лекари\". В него сега работят 36 души. От тях 6 са лекари, 7 са медицински сестри, 8 санитари, един магистър-фармацевт, двама кинезитерапевти и др.  Здравното заведение има проблем и с отоплението. Закупеният през 2015 г. мощен котел на пелети оттогава стои неизползваем. Съоръжението е предназначено да захрани цялата сграда и е купено за 150 000 лв. по програма за енергийна ефективност. Не са правени обаче 72-часови проби, защото обновената част от отоплителна инсталация на сградата няма да издържи на мощността на котела. Неволите на служителите и на лекуващите се в Профилакториума продължават и тази зима. Стаите се отопляват с електрически печки. В началото на октомври от болницата алармираха, че тя ще остане без отопление. Виновник за минусовите температури е общината, която е занемарила проекта за енергийна ефективност на болницата, за който има одобрение, коментира общинският съветник Милан Миланов. Общината обаче е предявила съдебни претенции спрямо изпълнителя на договора за поставяне на котела на пелети и делото е спечелено на първа инстанция. Водени са разговори за лечение на чужденци, които обаче са завършили неуспешно заради проблема с отоплението. Неволите на болницата не са отсега. Заради лошото финансово състояние са теглени няколко кредита. Последният е от май м.г. в размер на 140 000 лева. Заемът е обезпечен с имот от 10 дка, собственост на болницата, и трябва да бъде погасен за 5 години при лихва 5%.  Церовска продължава да се оправдава, че дълговете на Профилакториума са натрупани през годините, в които тя не е била кмет. Тя твърди, че през последните години здравното заведение редовно е получавало гласувания от Общинския съвет бюджет. Но удобно мълчи за натрупания неизплатен дълг. Пък и какво да каже тя, неоспорим факт е, че загроби Перник с огромни дългове и продължава да тегли заеми. Не без помощта на мнозинството от ГЕРБ в Общинския съвет, което подкрепя всяко безумно предложение на своя кмет. Междувремнно вчера управителят на Профилакториума д-р Венцислав Чунов подаде оставка. В нея болничният шеф е посочил лични мотиви. Според д-р Чунов общинските съветници не били доволни от работата му и му нямали доверие. По думите му през годината, в която е ръководил болницата, използваемостта на леглата е скочила от 29 на близо 40 %, а постъпленията по линия на здравната каса от 176 000 са се увеличили на над 247 000 лв. годишно. От общинския съвет обаче твърдят, че Чунов не управлявал добре Профилакториума, след като дългът към държавата, вместо да бъде намален, нараснал. Оставката на д-р Чунов, който явно ще е изкупиталната жертва заради нехайството на местната власт, ще бъде гласувана на предстоящата в края на януари сесия. Топката е в полето на общината и на Общинския съвет. Повече от месец те продължават да не правят нищо за спасяването на Профилакториума. Престъпно е нехайството на кметицата, която е и лекар на всичкото отгоре. Не сме очаквали от Вяра Церовска кой знае какви мениджърски постижения, но поне можеше да се погрижи за здравето на перничани. Местните управници от ГЕРБ можеха да потърсят министър Ананиев и да разговарят с него за решаването на проблема.    Факт е, че подобен тип болници имат ограничен достъп до огромния ресурс на Здравната каса. Профилакториумът от години е в хроничен финансов недоимък. Във времето община Перник по един или друг механизъм се е опитвала да кърпи огромните финансови дупки на болницата, но в момента това не се случва. Не мога да отрека бързата реакция на министър Ананиев при обявяването на първия търг. Но проблемът не е решен дългосрочно, защото дългът остава непокрит.  Ще продължавам да търся решение за спасяването на болницата. Ще потърся в най-скоро време здравния министър, защото той обеща да влезе в Профилакториума и да се запознае с проблемите в него. Ще се опитам и да задам въпрос на парламентарния контрол, независимо, че принципал на лечебното заведение е Общинският съвет. Но когато се касае за здравето на перничани, смятам, че и здравното министерство трябва да вземе отношение и да се погрижи за бъдещето на болницата.", "date": "2019.01.10", "title": "Заплита се Гордиевият възел с Профилакториума в Перник "}
{"url": "https://duma.bg/vremeto-omekva-snyag-i-dazhd-v-tsyala-balgariya-n182663", "text": "Валежи от сняг и дъжд за цялата страна се очакват през целия ден днес. В Югоизточна България е обявен жълт код за обилни валежи от дъжд, снегът ще продължи да натрупва в Югозападна България. За сметка на това темепературите рязко ще се повишат. Максималните температури ще са между 0° и 5°, в Югоизточна България до 10°-11°. Над Черноморието ще бъде облачно с валежи от дъжд. Ще духа южен силен, който в следобедните часове по северното крайбрежие ще отслабне и ще се ориентира от север-североизток. Максимални температури между 8° и 11°  Заради снега е усложнена пътната обстановка в цялата страна.  В Смолянско в началото на деня имаше изискване всички превозни средства да са с вериги Забранено е движението на товарните автомобили над 12 т без ремаркета и полуремаркета през проходите \"Превала\" и \"Печинско\", Батак - Доспат и Девин - Михалково. Увеличава се опашката от камиони на българо-гръцката граница, заради лошото време в Гърция - забраната за преминаване вече е за превозни средства над 3,5 тона. Припомняме, че стотици шофьори спаха в тировете си, като по думите им чакането е започнало вчера следобед и едва след 7 ч. днес властите в южната ни съседка са започнали да пропускат тежкия трафик. Снеговалежите продължават да правят бели и в Западна Европа. Триметрови снежни преспи натрупаха в някои части на Австрия. Властите затвориха част от пътищата в провинция Щирия заради усложнената метеорологична обстановка. Повишена е и опасността от лавини. Снеговалежите обаче още на са спрели - нови количества се очакват в началото на следващата седмица, придружени от силен вятър.", "date": "2019.01.10", "title": "Времето омеква, сняг и дъжд в цяла България"}
{"url": "https://duma.bg/bsp-v-stara-zagora-sreshtu-dopalnitelnite-sporazumeniya-za-remonti-n182659", "text": "БСП в Стара Загора се обяви против сключването на допълнителни споразумения с фирми, ремонтиращи възлови места в общината. Сроковете постоянно се предоговарят, всяка отсрочка във времето е законна и така се избягва възможността изпълнителите да бъдат глобявани за некачествена работа, алармира пред БНР лидерът на старозагорските социалисти Валентина Бонева. Тя коментира, че Общинският съвет работи без план, без приоритети, което е основна негова слабост. \"Гласува се това, което администрацията внася като предложения. Миналата година са приети около 700 решения, но повечето са свързани с продажба на общинска собственост, изменение на градоустройствения план и липсва дългосрочна визия и политика\", уточнява Бонева. Тя припомни, че още не е приет на второ чете новият правилник за работа на Общинския съвет, който би дал по-голяма роля на съветниците в работата на общината. Увеличеният с 11 млн. лв. бюджет на община Стара Загора за следващата година е заради държавните делегирани дейности, а не от повишените собствени приходи, коментира Бонева. Отново се залага на инфраструктурата, като фокусът е изместен от социалните дейности, здравеопазването, образованието, уточни лидерът на социалистите в града. От БСП настояват да се намали наполовина таксата за детските заведения като част от демографските мерки и да се ремонтират диагностично-консултативните центрове, които се ползват от много хора. Таксите в спортните центрове също трябва да бъдат определяни така, че да не спират децата от физически занимания. Освен ремонтирането на училищните сгради да се обновят и физкултурните салони, част от които са в лошо състояние, предлагат от БСП. Според Бонева е нужно да се разшири дейността на социалния патронаж и общината да полага повече грижа за възрастните хора. Лидерът на старозагорските социалисти подчерта, че програмата за строителство на общински жилища не се изпълнява. За последните 4 години са продадени 81 имота, не са закупени нови, няма и построени.", "date": "2019.01.10", "title": "БСП в Стара Загора срещу допълнителните споразумения за ремонти"}
{"url": "https://duma.bg/kabinetat-poiska-f-16-na-neyasna-tsena-n182660", "text": "При пълна липса на конкретни финансови параметри и начин на разплащане кабинетът се заинати и реши да преговаря само със САЩ за доставка на нови изтребители за ВВС. На вчерашното заседание на Министерския съвет, макар да не бе разписана в предварителния дневен ред, като точка в програмата попадна и докладът на военно-политическата група, която предлага България да приеме офертата за закупуване на F-16. На брифинг след заседанието на МС вицепремиерът Красимир Каракачанов опита да се измъкнe от въпросите за крайната цена, която предлагат САЩ. Никой не може да каже каква ще бъде схемата на плащане, преди да се водят преговори, заяви той. По думите му разсроченото плащане е препоръчителен вариант. \"Въпросите са сериозни и стоят на нашето внимание. Едно е да платиш 1,5 млрд. разсрочено и наведнъж\", заяви той и добави, че било рано да се коментират тези неща. \"Не мога да кажа каква ще е цената. Но офертата на САЩ надхвърляше цената, която е заложена в актуализирания проект за инвестиционен разход \"Придобиване на нов тип боен самолет\", с допълнителните разходи, които трябваше да се направят за закупуване на въоръжение и оборудване. За оборудването, благодарение на нашите летци в \"Граф Игнатиево\", знаем колко ще струва, но за въоръжението се предполага, тъй като това е по отделен договор\", оправда се вицепремиерът. Въпреки неяснотите по финансовите параметри и щенията на САЩ, Какарачанов обяви, че след като НС даде мандат на правителството да преговаря със САЩ, разговорите с Швеция и Италия приключват. Кабинетът е решил те да бъдат уведомени за това веднага след решението на парламента. Предупрежденията на БСП, че кабинетът се гласи да предложи на парламента да му разреши нарушение на вече гласувани разпоредби, се сбъднаха. \"Правителството иска проектът за международен договор да се отклони от задължителните изисквания, посочени в актуализирания проект на инвестиционен разход в нов тип боен самолет\", гласи текст, приет на вчерашното заседание на МС. По този начин ГЕРБ и коалиционните им партньори си уреждат заобикалянето на вече закованите финансови параметри за новите машини, както и утвърдените от Народното събрание условия. МС отправя и искане да получи мандат за преговори със САЩ за придобиване на бойни самолети. Настоява още депутатите да приемат доклада на кабинета за изтребителите и да го опълномощят да подготви проект за международен договор. В организацията по преговорите МС предлага да бъдат ангажирани 4 министри - на МВР, икономическият, военният и финансовият. Каракачанов заяви, че ако НС не им даде правомощия, правителството щяло да се съобрази. За подкрепа в МС бяха привикани началникът на отбраната ген. Андрей Боцев и командирът на ВВС генерал майор Цанко Стойков.", "date": "2019.01.10", "title": "Кабинетът поиска F-16 на неясна цена"}
{"url": "https://duma.bg/vigenin-izborat-na-iztrebitel-e-unizitelen-za-balgariya-n182664", "text": "Начинът на действие на правителството за закупуване на изтребителите е унизителен за България, обяви секретарят на ПГ на БСП Кристиан Вигенин. Правителството иска от парламента не просто да промени предишното решение, а да му даде картблаш за разговори, без да се съобразява с вече взетото преди това от народните представители решение, възмутен е социалистът. Той обясни действията на кабинета така: поставяме условия, после казваме, че тези условия няма да бъдат спазени и искаме от парламента да остави правителството само да решава как да преговаря. Правителството иска възможност да говори каквото намери за добре, след което ще ни донесе един договор, който ние постфактум ще трябва да ратифицираме, допълни Вигинен. По думите му това е нечестно спрямо останалите участници – при условие, че е било възможно да не се спазят тези условия е имало възможност да участват и други фирми с други оферти. Според него правителството само се поставя в слаба позиция в тези преговори и дава картбланш американската страна да договаря каквото намери за добре за нея и да оказва натиск, вместо правителството да може да каже: „Нашата граница е милиард и половина, поставена е от парламента. Ние сме стратегически партньори, самолетите са добри, но нека намерим цена, която не надхвърля тази стойност“. Той коментира, че не е било удачно напомнянето от американска страна, че очакват НС да подкрепи това предложение. Кристиан Вигенин подчерта, че БСП не взима страна и не казва, че не трябва да бъде F-16, а трябва да е Грипен.Имаме проблем с процедурата и начина, по който  се действа. Защо трябваше да разиграваме участниците в конкурса, като всички аргументи, които се представят  в момента са в посока- стратегическо партньорство, че всички наши съседи са с F-16? Какъв беше проблемът тогава да се вземе решение от НС, че поради тези причини това е самолетът и да влезем в преговори, попита народният представител.  Вигенин подчерта, че БСП иска да се извадят на светло предложенята, които са направени, за да могат българските граждани сами да преценят кой какво предлага. Левицата стои на позицията си за модернизация на армията и нуждата от нови самолети, но нещата трябва да стават ясно и прозрачно и съобаразно възможностите на страната ни. Вече е решено, че ще имаме F-16. Индикациите сочат, че ще е на много по-висока цена, която, под натиск, парламентът ще трябва да одобри, не скри тревогата си Вигенин.", "date": "2019.01.10", "title": "Вигенин: Изборът на изтребител е унизителен за България"}
{"url": "https://duma.bg/protestite-shte-sa-ezhednevie-prez-2019-a-n182668", "text": "Протестите на различни групи от населението ще продължат и през 2019-а. Ще се превърват в ежедневие, защото се оказват начина, по който общественото недоволство стига до центъра на властта. Това прогнозира пред БНР социалният антрополог доц. Харалан Александров.  Според него обикновеният човек е поставен пред много тежък избор - да намери групата, към която принадлежи. Хората отчаяно търсят принадлежност, смята той.  Премиерът Борисов има интуиция да разпознава и разчита протестите. В България който не е протестирал, той не е получил това, което иска. Протестират всички на практика, коментира Александров. По думите му има паралелна система на взимане на решения, която е коректив спрямо основната система и при която протестиращите успяват да се доберат до центъра на властта. Той е доста персонализиран – Бойко Борисов, и той реагира, като полага усилия да намери решение, което ако не да реши устойчиво проблема, то поне да намали напрежението. България е добър пример за това, че е възможно такъв тип кризисно функциониране, но същевременно е пример за това, че не се решават в дълбочина проблемите, смята доц. Александров.  Социалното недоволство, продължи той, е основата на политическите промени. Тази ситуация в огромна степен ще предопредели динамиката и резултатите от европейските избори, прогнозира експертът. Според него проблемът не е само в България и затова вълната минава през целия свят. Никой не е измислил какво да прави с толкова сложно, фрагментирано, диференцирано общество, което постоянно генерира нови борби по интереси, допълни Александров. Това, което се случва в днешния свят, който е изключително сложен, много забързан, под все по-силен натиск за ускоряване, който е както технологичен, така и пазарен, с много голямо влияние на международните корпорации, се случва системна промяна. Установените механизми, каналите, по които тече комуникацията и представителството, спират да бъдат достатъчно успешни. Оказва се, че все повече групи в един много пъстър свят започват да се чувстват непредставени. Това усещане и усещането, че никой не защитава интересите им, се разпростира много бързо не само през социалните медии, а поради нарастващите глобални неравенства и достъпът до информация за това какво се случва в света. Аз бих го разглеждал като системен проблем. Установеният механизъм за управление на този процес не работи достатъчно добре и „парата“ намира място да излезе не през клапаните, създадени за тази цел, а през пролуките на системата, при което произвежда доста остър звук, сочи анализът на социалния антрополог. Той предупреди, че този тип представителство изглежда ефектно, то е медийно и зрелищно, но е доста крехко. Това е нов механизъм, който възниква в движение и още не е канализиран. Предстои да се канализира по някакъв начин, обясни доц. Александров. Според него в този преходен период, докато това се случи, протестите ще бъдат ежедневие. През протеста специфичните групи по интереси дават обратна връзка на управлението, добави той. Протестите имат кратковременен ефект, но той е успокояващ, смята социалният антрополог. По думите му това ще доведе до развиване на нови сетива на политическата класа.", "date": "2019.01.10", "title": "Протестите ще са ежедневие през 2019-а"}
{"url": "https://duma.bg/prezidentat-v-pismo-do-ep-paketat-mobilnost-razdelya-evropa-n182672", "text": "Държавният глава Румен Радев изпрати писмо до председателя на Европейския парламент Антонио Таяни по повод проблемите с т. нар. пакет „Мобилност 1\". „Пакетът „Мобилност 1\" и измененията на съществуващите директиви и регламенти предизвикаха бурни реакции през изминалата година. Дискусии се водиха както на ниво засегнати държави членки, така и на ниво Европейска комисия, Европейски парламент и Съвет на ЕС. Предложените към днешна дата за гласуване текстове са несправедливи за България. Предвидените законодателни промени са в разрез с устоите на единния европейски пазар и нарушават принципите за свободното движение на стоки, хора, услуги и капитали в рамките на Общността“, заявява в писмото си до Антонио Таяни българският президент. Според държавния глава формираният общ подход по текстовете в пакета „Мобилност 1\" и включените мерки дискриминират българския транспортен бранш. България ще претърпи сериозни загуби и икономическото й изоставане от останалите страни-членки ще се задълбочи. Тежкотоварният автомобилен бизнес в България има огромно значение за икономиката на нашата страна, както като принос към брутния вътрешен продукт, така и като трудова заетост, пише още Румен Радев. В писмото си българският държавен глава заявява, че застава зад исканията на българските автомобилните превозвачи. Изразявам своята подкрепа към тяхната позиция. Справедливите им искания следва да бъдат разгледани, а внесените от българска страна законодателни предложения по пакета „Мобилност 1\" – отчетени, посочва в писмото си президентът Радев. Държавният глава изразява своята убеденост, че пакетът „Мобилност 1\" ще бъде финализиран на основата на справедливи и балансирани решения, като се зачетат основните принципи на ЕС и правилното функциониране на Европейския вътрешен пазар.  ", "date": "2019.01.10", "title": "Президентът в писмо до ЕП: Пакетът \"Мобилност\" разделя Европа"}
{"url": "https://duma.bg/kim-i-si-razgovaryaha-za-tramp-n182629", "text": "Около час е продължила срещата на председателя на Китай Си Цзинпин със севернокорейския лидер Ким Чен Ун. Подробности около срещата не се оповестяват от китайските държавни медии. Смята се, че двамата лидери са обсъждали бъдещата втора среща на Ким с Доналд Тръмп и ядреното разоръжаване на Корейския полуостров. В редовния брифинг на външното министерство говорителят Лу Канг заяви, че детайлите от посещението на Ким ще бъдат оповестени \"навреме\". По-късно Ким Чен Ун си тръгна с влак от Пекин, той и делегацията му ще пътуват 13-часа до град Дандонг на границата между Китай и КНДР. Ким е посетил зона за технологично развитие и е прекарал около 20-30 минути в обиколка на фабрика, управлявана от известния производител на китайска медицина Тонг Рен Танг. Посещението бе третото на Ким в Пекин и четвърто в Китай. Той е бил придружаван от съпругата си Ри Сол Чжу. ", "date": "2019.01.10", "title": "Ким и Си   разговаряха за Тръмп "}
{"url": "https://duma.bg/alfa-risarch-1-e-razlikata-mezhdu-gerb-i-bsp-n182671", "text": "Разликата между ГЕРБ и БСП се е стопила до 1,1%, показва проучване на агенция \"Алфа Рисърч\", първо за 2019 година. Социолозите отчитат спад в рейтингите на всички институции и политици, качва се неодобрението и към правителството - около 45 на сто.  Рейтингът на парламента достигна критичните 8 на сто. Президентът Радев запазва позитивен баланс в личния си рейтинг, но за период от три месеца губи 5 пункта одобрение. \"Алфа рисърч\" публикува изследване, което обобщава случилото се през 2018 година. Един от основните изводи е, че доверие губят всички институции и политически фигури в България. След юни 2018 настъпва обрат и в персоналния рейтинг на премиера Борисов: 30% одобрение срещу 37% неодобрение и 33% неутрални оценки, пише в анализа. Сравнение между данните през декември и септември показва спад от 3 на сто в одобрението и покачване на отрицателните оценки с 1 на сто. Устойчиво ниски са оценките на съд, прокуратура и полиция. Тестването на електоралните нагласи преди европейските избори показва, че ГЕРБ имат малка преднина от 1,1% пред БСП от общия брой избиратели. ДПС се открояват като третият участник, който ще има сигурно представителство в Европейския парламент. Подкрепа за Движението за евровота заявяват 5.1% от общия брой избиратели, или между 10 и 13 на сто от гласувалите. Така, към момента ГЕРБ запазва крехко предимство пред основния си опонент, но икономическата ситуация в страната, както и мотивацията на неговите разнородни избиратели, сред които има както европоддръжници, така и евроскептици, ще са ключови за крайния му резултат. БСП също не е особена убедителна в мобилизацията на своя вот, но превръщайки изборите в тест за или против правителството, успява да задържи лоялния си електорален кръг от симпатизанти, сочи анализът на социолозите. Скандалите в Обединените патриоти сриват електоралната им подкрепа с изключително бързи темпове. Дори все още формално обединени, те мобилизират едва една трета от бившите си избиратели.      ", "date": "2019.01.10", "title": "Алфа Рисърч: 1% е разликата между ГЕРБ и БСП"}
{"url": "https://duma.bg/gratski-sveshtenik-bit-ot-migranti-n182631", "text": "Гръцки свещеник бил бит от няколко сирийски мигранти пред църквата, в която служи, съоБщи в. \"Прототема\". Мигрантите паркирали мотоциклетите си в двора на църквата \"Свети Никола\" в столичния квартал Патисия, заради което свещеникът им е направил забележка. Сред разговора те го ударили и избягали. По-късно полиция е задържала двама заподозрени по случая, но след разпита ги е пуснала заради липса на достатъчно доказателства. По-късно извършителите сами са се предали на властите.  Преди няколко месеца на Лесбос бе унищожен каменен кръст. Организации призоваваха за отстраняването му, защото той насърчавал омразата към мигрантите на острова, на който е разположен голям център за прием на бежанци.", "date": "2019.01.10", "title": "Гръцки свещеник бит от мигранти"}
{"url": "https://duma.bg/armiya-shte-pazi-letishte-v-london-n182630", "text": "Военните се включат в охраната на лондонското летище Хийтроу, след като вчера дрон спря за един час работата на една от пистите. Предприето е масирано издирване на злосторника, започнало е и криминално разследване.  По Коледа подобен случай затвори летището за няколко дни и предизвика пълен хаос. Според новите мерки за сигурност зоните за сигурност около летищата се разширяват до 5 километра от сегашния 1 км, като ще бъде увеличен и периметърът на сигурност след края на пистите. Нарушителите ще бъдат глобявани и съдени на затвор. ", "date": "2019.01.10", "title": "Армия ще пази   летище в Лондон"}
{"url": "https://duma.bg/duel-vav-vashington-zaradi-migrantite-n182632", "text": "В първото си тв обръщение от Овалния кабинет в Белия дом президентът Доналд Тръмп окачестви положението по границата с Мексико като \"разрастваща се криза\".  Има нарастваща хуманитарна криза, криза в сигурността на нашата южна граница, каза Тръмп и добави, че всеки ден граничните власти спират хиляди нелегални имигранти, които се опитват да влязат в САЩ. \"Америка с гордост посреща милиони законни имигранти, които обогатяват нашето общество. Но всички американци страдат от неконтролираната нелегална имиграция\", изтъкна Тръмп. Той настоя Конгресът да отпусне исканите от него $5,6 млрд. за изграждането на стена и да се деблокира работата на правителството, спряна заради спора за стената.   Доналд Тръмп всява паника сред населението и отвлича общественото внимание от истинските проблеми в администрацията си, заявиха в отговор лидерите на демократите в двете камари на Конгреса Нанси Пелоси и Чък Шумър. За Пелоси жените и децата по южната граница очевидно не са заплаха за националната сигурност. ", "date": "2019.01.10", "title": "Дуел във Вашингтон   заради мигрантите"}
{"url": "https://duma.bg/konkurs-za-avtorska-prikazka-priema-tvorbi-n182612", "text": "Творби за участие във Втория национален конкурс за авторска приказка, който се организира от община Стара Загора, Народно читалище \"Родина-1860\", клуб “Млад писател” и къща музей \"Гео Милев\", се приемат до 7 май, съобщи Актуално.ком. Тази година темата е \"Огненият змей, металните чудовища и човекът разум\". В него могат да се включат с една белетристична творба всички желаещи, навършили 18 години. Тричленно жури ще обяви резултатите на официална церемония на 26 май в Стара Загора. Победителят ще получи Приза на конкурса (авторска статуетка), а класираните на второ и трето място - плакети. Приказките на първите трима ще бъдат отпечатани в специално книжно издание. Творбите се изпращат на електронен адрес prikazka_konkurs2019@abv.bg, не по-късно от 7 май.", "date": "2019.01.10", "title": "Конкурс за авторска приказка приема творби"}
{"url": "https://duma.bg/loshoto-vreme-vze-zhertvi-v-evropa-n182633", "text": "Девет души загинаха в Германия и Австрия последните дни поради лошото време. Почти цялата територия на Германия се оказа под властта на циклона \"Бенджамин\", проливни дъждове с поривисти ветрове се изсипаха в северните и централните части, а на юг има силен снеговалеж. Издадено е предупреждение за жителите на 27 окръга в Баварските Алпи, както и на югоизток в района на Рудните планини, предаде ТАСС. В редица общини бяха затворени училищата. В Австрия целият ски курорт Хокхар бе евакуиран.  В Турция срядата бе обявена за неучебен ден в половината окръзи в страната заради обилните снеговалежи и ниски температури. Сняг покри югозападната част на САЩ,  снеговалежът засегна пустинни район и Гранд Каньон.", "date": "2019.01.10", "title": " Лошото време взе  жертви в Европа"}
{"url": "https://duma.bg/protest-v-skopie-predi-reshavashto-glasuvane-n182634", "text": "Движенията \"Твърдолинейни\" и \"Македония блокира\" започнаха вчера протест пред парламента в Скопие, където трябва да започне пленарно заседание за заключителната фаза от конституционните промени. Те бяха наложени от договор с Гърция, разчистващ пътя за членството на Скопие в НАТО и ЕС. Улицата пред парламента бе напълно блокирана, имаше и увеличено присъствие на полицаи. Протестът трябваше продължи до полунощ. От двете движения заявиха, че протестът е в защита на македонското име, идентичността, историята и традицията на македонския народ и против \"най-голямото национално предателство\". По-късно председателят на парламента Талат Джафери съобщи, че заседанието е отложено за 16 часа следобед, без да посочи причина. По-рано бе съобщено неофициално, че е осигурено мнозинство от 2/3 за приемането на промените, предаде сайтът МКД. Това е станало след споразумение на премиера Зоран Заев с лидерите на две албански партии.", "date": "2019.01.10", "title": "Протест в Скопие преди  решаващо гласуване"}
{"url": "https://duma.bg/koy-i-kakvo-dvizhi-protestite-v-ungariya-n182635", "text": "След празничните дни на \"примирие\", краят на отминалата седмица отбеляза нови протести в Унгария.  Освен в столицата, демонстрации имаше и в провинцията, включително в Дебрецен, считан за крепост на управляващата партия ФИДЕС на премиера Виктор Орбан. Съботният поход в Будапеща започна в ранния следобед от Площада на героите, премина през центъра на града и стигна до парламента на площад \"Лайош Кошут\". Няколко хиляди излязоха на протест - главно срещу промените в трудовото законодателство. Много от демонстрантите носеха жълти жилетки, по примера на френските протестиращи. Очевидно \"заразата\" от жълтите жилетки тепърва ще тревожи властващите в Евросъюза. Председателят на Социалистическата партия Берталан Тот приветства проявата на единство между леви, либерални, екологични и крайно десни опозиционни партии (вкл. \"Йоббик\"), профсъюзни и граждански сдружения, изразявайки същевременно съжаление, че по време на изборите през април 2018 г. не са успели да демонстрират такава солидарност.  \"Законът за робството\", както го нарича опозицията,  увеличава от 250 до 400 часа годишно извънредния труд, който работодателят може да поиска от работника/служителя, при забавено заплащане от 12 до 36 месеца. Подписвайки в края на декември закона, президентът Янош Адер заяви, че извънреден труд може да се полага само след предварително писмено съгласие на работещите, като работодателят няма право да санкционира тези, които не желаят да работят извънредно. Следователно, не се отслабват защитните клаузи на Кодекса на труда. Подобно регулиране на извънреден труд има в други страни на ЕС, като Дания, Ирландия, Великобритания, Чехия. Критиците на закона възразяват обаче, че работниците са в по-уязвимо положение, трудно могат, без последствия, да кажат \"не\", ако работодателят поиска от тях да работят извънредно. Въпреки надеждите на унгарската опозиция и на финансово подкрепящите ги задгранични фондации и медии, че унгарците ще се разбунтуват срещу политиката на Виктор Орбан, исканията на протестиращите се оказват предимно икономически и социални, а не политически; противопоставят се на промените в Кодекса на труда да полагат годишно до 400 часа извънредно, при отложено заплащане. Най-облагодетелствани от новите разпоредби са филиалите на международните корпорации в Унгария. При ниска безработица (3,7% по Евростат) и нарастващо търсене на квалифициран труд, правителството бе принудено да извърши промени, с надеждата да облекчи недостига от работна ръка. Вероятно това е станало не без външно внушение - по време на посещението неотдавна в Дюселдорф на външния министър Петер Сийарто представители на германски компании са изразили задоволството си от планирания законопроект. Ако съдът обаче отмени оспорвания закон за извънредния труд, което е твърде вероятно, след като, според профсъюзите, противоречи на Директива на ЕС, Орбан ще може да каже на германските си партньори: \"Entschuldigen Sie bitte, съдът го отмени под натиска на Брюксел. Казвал съм и пак ще го кажа: проблемът е в Брюксел...\" Ето тук е истинската причина за протестите - кой и с какви намерения ги финансира. През май предстоят избори за Европарламент и основателни са твърденията, че с протестите се дава старт на кампания, в полза на масовата миграция в Евросъюза. Има още една причина: след като спечели две-трети мнозинство на парламентарните избори през април 2018 г., Орбан триумфално обяви \"края на ерата на либералната демокрация\". Това изявление, в допълнение към цялостното му политическо поведение, откакто през 2010 г. пое управлението на Унгария, силно тревожи определени среди в Брюксел и отвъд океана. Поставя се под въпрос не само  неговата \"демократична добросъвестност\",  като съюзник и член на \"демократичния западен свят\". \"Унгария все повече се държи като държава измамник\", писа преди дни The Washington Post. Американският официоз привежда редица факти.  Първо, на среща на външните министри на НАТО миналия месец унгарският представител направи всичко възможно \"да саботира\" подобряване на отношенията между Запада и Украйна. Основанията: украинската реформа в образованието отнема правото на унгарското малцинство да изучава майчин език. Този аргумент правителството в Будапеща използва открай време. Но чрез такъв \"несериозен\" според американския вестник въпрос се препятства подкрепата на НАТО за Украйна, чиято земя е заграбена от Русия. Очевидно Унгария залага на картата на Москва. Второ, в края на ноември Унгария отхвърли искането на САЩ да екстрадира двама руски \"дилъри на оръжие\" - баща и син, които се опитвали да продават противоракетни комплекси на мексиканци. Вместо да бъдат предадени на съюзника си по НАТО, правителството на Орбан позволява на \"трафикантите\" да се завърнат в Русия. Трето, някои от разузнавателната общност смятат,  че Унгария е главен канал за руско влияние в западния съюз. \"Налице е огромна загриженост, че Русия използва Унгария като основна оперативна база в НАТО и ЕС\", заяви през 2017 г. пред европейското издание на Politico бивш служител на американското посолство в Будапеща. Четвърто, макар Унгария официално да подкрепя санкциите срещу Русия, Орбан е най-силният критик на тези евросъюзни мерки  В момент, когато Европа отбягва Владимир Путин, заради агресията му срещу Украйна и многото други злоупотреби, руският лидер прави многобройни, приятелски визити в Унгария, където се прегръща с Орбан. Нещо повече, по време на посещението на Путин в Будапеща през 2017 г., унгарският премиер заяви: \"Всички усещаме това, което витае във въздуха: светът е в процес на сериозно преустройство\". Пето, държавният секретар на САЩ Майк Помпео разкритикува в Брюксел \"мощни страни и актьори, чиято амбиция е, изграденият и поддържан от САЩ международен либерален ред да бъде преработен в техен собствен нелиберален интерес\". Визиран бе и унгарският премиер. В този дух преди дни е и коментарът на Washington Post: \"Днес централната геополитическа борба в Европа вече не е между капитализъм и комунизъм, а между демокрацията и авторитаризма\" (разбирай между неолиберализма и нелиберализма). \"И все по-трудно е да се каже какво прави Виктор Орбан в самия западен съюз и на чия страна е...\" Шесто, Орбан споделя с Путин реваншизъм - тъмна склонност, забранена в западни институции като ЕС и НАТО. Сто години след края на Първата световна война, когато на Унгария й отнемат две трети от територията, разпалването на националистически настроения сред унгарската диаспора в съседни държави, остава приоритет на унгарската политика.  Но да се вгледаме във Виктор Орбан. Макар дълго пренебрегван като маргинална фигура и лидер на малка страна в периферията на Европа, всъщност той се очертава като една от най-последователните политически личности на XXI век. Примерът на Унгария се оказва заразителен, привлича не само страните от т.нар. Вишеградска четворка, но и от Централна и Южна Европа.  Не случайно Стивън Банън, бившият главен стратег на президента Тръмп, неотдавна нарече Орбан \"Тръмп преди Тръмп\", аргументирайки се, че унгарският премиер е само на 55, че е политически визионер, планира бъдеще на страната си, когато Западът може да се разпадне, прегърнат от исляма. Затова се опитва да преориентира Унгария в усилията си да смекчи последиците от надвисналата нова глобална криза. Това е унгарският модел - подкрепа за семейството, опазване на националната идентичност и суверенитет! \"Това е бъдещето и това бъдеще трябва да бъде наше\", категоричен е унгарският премиер.", "date": "2019.01.10", "title": " Кой и какво движи протестите в Унгария"}
{"url": "https://duma.bg/dve-predstavleniya-v-atelie-313-n182613", "text": "\"Привет, магьосници, и сбогом!\" по Пиер Грипари (на снимката) може да се види в театър \"Ателие 313\" в София, кв. \"Красна поляна\", ул. \"В. Д. Стоянов\", до бл. 7, на 12 януари от 11 ч. Режисьорка е Ваня Йонкова, сценография Свила Величкова, музика Методи Иванов. Участват Томас Имов и Симона Нанова. А в неделя, 13 януари, от същия час започва представлението \"Грозното патенце\" по Ханс Кристиян Андерсен - моноспектакъл на Юлия Коларова. Сценарий и адаптация Здрава Каменова, анимация и сценография Милена Салиери и Мартин Коларов, музика Ненчо Балабанов, художествен консултант Здрава Каменова. Входът за спектаклите е 5 лв.", "date": "2019.01.10", "title": "Две представления в \"Ателие 313\""}
{"url": "https://duma.bg/lob-nay-barz-vav-vtoriya-etap-na-dakar-n182592", "text": "Французинът Себастиен Льоб спечели втория етап от рали \"Дакар\". Пилотът на пежо пресече отсечката между Писко и Сан Хуан де Маркона (342 км) за 3:26,53 часа. Деветкратният световен рали шампион изпревари само с 8 сек. победителя в ралито от 2014 г. Нани Рома (Исп) с мини. Трети изненадващо се нареди Бернхард тен Бринке (Хол) с тойота, на 1,20 мин. Постижението е историческо за Льоб, който вече има по една етапна победа при всичките си 4 участия в \"Дакар\". В Перу сега той е в частния отбор PH-SPORT с бъги пежо 3008DKR, като това е версията от 2017 г. След оттеглянето на заводския тим на френската марка Льоб кара в ралито като частен пилот с подкрепата на \"Ред Бул\" и Bardahl. Начело в генералното класиране излезе Жиниел де Вилие (РЮА, тойота) с общо време 4:32:45 ч, пред Тен Бринке на 28 сек., Рома на 42 сек. Льоб се изкачи пети на 1,56 мин., а победителят в първия етап Насер Ал-Атия (Кат, Тойота) се смъкна 8-и на 3,26 мин. Голяма битка имаше и при мотоциклетите, където действащият шампион Матиас Валкнер (КТМ) успя да вземе етапа. Австриецът беше в ролята на преследвач през по-голямата част от деня, като изоставаше с около 10 сек. от Рики Брабец (САЩ, хонда), но финишира за 3:23:57 ч. и го изпревари с 22 сек. В класирането води Жоан Бареда (Исп, хонда) с 4:23:14 ч. При камионите шампионът и звезда на КамАЗ Едуард Николаев (Рус) пак доминира и финишира за 3:47:51 ч. Двукратният шампион Херард де Рой (Хол, ивеко) беше по-бавен с 2,39 мин. Николаев води с време 4:56:56 ч., а \"лалето\" е втори на 4:23 мин. Тази нощ в етап №3 пилотите изминаха 467 (331 състезателни) от Сан Хуан де Маркона до Арекипа. ", "date": "2019.01.10", "title": "Льоб най-бърз във втория етап на \"Дакар\" "}
{"url": "https://duma.bg/slaviya-zapochna-s-dvama-novi-n182594", "text": "Славия започва подготовката с две нови попълнения. Това са Преслав Петров и Ертан Томбак, които вече бяха представени на \"Овча купел\". Томбак дойде в Славия, след като разтрогна с Черно море. Той тренираше с тима на Златомир Загорчич през ноември и декември. Петров пък скъса с Дунав през декември и също пристига в клуба като свободен агент. \"Ако нашите футболисти променят манталитета си, ще успеят. От школата ще имаме нови попълнения. Целта ни е бараж за Европа. Георги Петков е много силен човек”, обяви треньорът Златомир Загорчич.", "date": "2019.01.10", "title": "Славия започна с двама нови"}
{"url": "https://duma.bg/sadat-sprya-delo-za-falit-na-levski-n182596", "text": "Софийският градски съд (СГС) спря делото за фалит на Левски, заведено от фирмата \"Глобал мениджмънт\" ЕООД. Това не означава, че то е прекратено, а само че временно е възпрепятствано изпълнението по него, докато съдът не се произнесе по другото дело за несъстоятелност, заведено от фирмата \"Титан 77\". То също е спряно. \"Глобал мениджмънт\" е собственост на мениджъра Николай Жейнов, който твърди, че има да взима шестцифрена сума от \"сините\". Той има седмица да обжалва решението на СГС.", "date": "2019.01.10", "title": "Съдът спря дело за фалит на Левски"}
{"url": "https://duma.bg/bratyata-minevi-se-sabraha-v-tsarsko-selo-n182593", "text": "Лидерът във Втора лига Царско село събра братята Веселин и Йордан Миневи. Вторият пристигна в София, след като миналия месец разтрогна с Ботев Пд. Договорът му е за 6 месеца, като има опция за удължаване за още един сезон. Веско пък е при \"царете\" от лятото и дори е капитан. \"Радвам се, че ще мога да играя отново в един клубен отбор с Веселин, както беше в началото на нашата кариера. Целта е ясна. Тимът трябва да влезе в Първа лига\", обяви Данчо. Той е шесткратен шампион с Лудогорец.", "date": "2019.01.10", "title": "Братята Миневи се събраха в Царско село"}
{"url": "https://duma.bg/zapadat-ne-dopuska-sssr-da-spasi-chehoslovakiya-n182622", "text": "Цели 80 години от началото на Втората световна война се навършват тази година, а над някои от мъгливите въпроси в нея все още не е започнало да се провиделява. Ето някои от тях: - На 1 септември 1939 г. ли започва ВСВ, или 11 месеца по-рано, когато Чехословакия е унищожена като държава и някои днес искат това да се забрави?  - Чехословакия само от нацистка Германия ли е завоювана и разграбена, или й е поднесена на тепсия от Великобритания, Франция, а и от САЩ? - Кой знае днес, че полската армия е съюзник на германската, само 11 месеца преди тя за две седмици да премаже Полша? - А на колцина е известно, че Червената армия иска да се притече на помощ на Чехословакия, съгласно договора си с нея и Франция, и за това е разположила крупни военни съединения на западната си граница? - Кой помни, че Чехословакия капитулира пред Германия, макар да е напълно готова да воюва с нея, защото Полша е струпала войски на източните й граници и ще я нападне в гръб? Не, всички тези въпроси не са част от поредната конспиративна теория, измъкната от потъналите в мрак архиви на войната, а за съжаление са реалност, затрупана с хиляди лъжи и тонове мълчание. Затова спираме тук и предоставяме думата на десетина от многото документи и материали, които ни бяха любезно предоставени от архива на Историко-документалния департамент на Министерството на външните работи на Руската федерация - преди всичко свръхсекретни телеграми на посланици, т.нар. полпреди (политически представители), до Кремъл през 1938 г. Те се публикуват за първи път. От тях става ясно кой какви ги е вършил тогава и че обстановката около Русия днес е в много отношения, както казват компютърджиите, \"копи пейст\" от онази тогава.  Все по-активно днес се разгръща информационно-пропагандна кампания, чиято цел е да докаже \"историческата вина\" на Съветския съюз и  Русия за началото на Втората световна война. Преиначават се факти - някои твърде съществени, премълчават се или се споменават мимоходом. Това се отнася в частност за Мюнхенската конференция от 29 септември 1938 г. и за утвърденото на нея съглашение. Подписали са го главите на четири държави - нацистка Германия, фашистка Италия, Великобритания и Франция. Резултатът е разделянето на Чехословакия между Германия, Полша и Унгария, а след това - ликвидирането й като самостоятелна държава.  Мюнхенското съглашение става апогей на политиката на \"умиротворяването\". По същество тя се състои в това с цената на отделни отстъпки да се намали натискът на Германия върху Запада и да се насочи експанзията й на Изток. Тази политика се основава на стремежа да се отслаби или унищожи съветската държава, на стратегическото недооценяване на заплахата към западните демокрации от страна на фашизма.  Неизбежно се е поставял въпрос за \"техническите\" условия за оказване на помощ от СССР. Отчитайки това, че той и Чехословакия не са имали обща граница, се е предполагало частите на Червената армия да минат през Полша или Румъния. Полското правителство, отнасящо се крайно враждебно към СССР и претендиращо самото то за част от територията на ЧСР, едва ли е щяло да даде такова съгласие. В същото време, както смята президентът на ЧСР Едуард Бенеш, е имало определени шансове за договаряне с Букурещ. Бенеш подчертава боеспособността на въоръжените сили на Чехословакия, които са готови да отразят удара на агресора. На 18 май в едночасова беседа с полпреда Александровски той \"моли да бъде предадено на Сталин, Молотов, Ворошилов, Литвинов, че при никакви условия няма да отстъпи от днешната демократична основа на своята република и ще защитава режима на държавата и нейните граници с всички достъпни му средства\". Съветското командване привежда в състояние на бойна готовност крупни военни съединения - танков корпус, 30 стрелкови и 10 кавалерийски дивизии, седем танкови, една мотострелкова и 12 авиационни бригади, войски на ПВО. Тези части, обединени с въоръжените сили на Чехословакия и Франция, с която СССР има договор за защитата на Чехословакия, значително превъзхождат силите на нацистка Германия. Предложенията на Москва обаче не получават подкрепа нито от Великобритания, която активизира своите контакти с нацистите, нито от Франция, интересуваща се от съветските позиции съвсем формално и нямаща намерение да спасява Чехословакия. ЕПрез нощта на 20 септември Бенеш спешно вика Александровски с молба да потвърди позицията на СССР и скоро получава отчетлив и ясен отговор: Москва ще се притече на помощ дори в условия, когато Лондон и Париж открито са застанали на страната на Хитлерова ГерманияЕ  На 25 септември чехословашкият посланик в Лондон Я. Масарик предава във Форин офис нота, в която се отбелязва: \"ЕМоето правителство ме моли да заявя по най-тържествен начин, че исканията на Хитлер в тяхната сегашна форма са абсолютно и без уговорки неприемливи за моето правителство. Пред лицето на тези нови и твърди искания моето правителство се чувства длъжно да вземе мерки за решителна съпротива и ние ще направим това с божията помощ. Народът на Свети Вацлав, Ян Хус и Томас Масарик няма да бъде народ от роби\".  В крайно раздразнение Чембърлейн праща на Бенеш писмо, доставено в пет часа вечерта на 27 септември. Посочва се, че ако до 14.00 на следващия ден чехословашките власти не удовлетворят исканията на Хитлер, ще бъде дадена заповед немските войски да минат чехословашката граница. Главата на британския кабинет пише, че това може да доведе до нова световна война и в тази връзка той \"не може да поеме върху себе си отговорността да съветва Чехословакия за каквото и да било\". По същество това е завоалирана заплаха. Хвърлят Прага на произвола на съдбата, а отгоре на всичко дават да се разбере, че ще я изкарат виновна за започването на световна война.  Бенеш не се предава, смятайки, че със съветска поддръжка националната армия ще успее да даде отпор на агресора. Късно вечерта на 27 септември той информира Александровски за писмото на Чембърлейн и подчертава, че от началото на нахлуването би било крайно желателно от СССР да се получи преди всичко въздушна помощ. \"По негови достоверни сведения, по чехословашките граници са съсредоточени не по-малко от 800 германски самолета. Хитлер ще се опита още в първия ден да изтрие Прага от лицето на земята. Само съветската авиация може да му окаже сериозна съпротива.\" В Мюнхен не са допуснати нито Чехословакия, нито Съветският съюз. В историята на дипломацията това е безпрецедентен пример за открито потъпкване на международното право и на общопризнатите етични норми. Без каквато и да било дискусия по същество страните утвърждават подготвения от Германия проект на съглашение, според което от Чехословакия се отделят Судетска област и ред други райони. Страната губи 1/5 от своята територия, около 1/4 от населението си, крупни военни съоръжения и заводи, половината от дървообработващите и металургичните си предприятия, военни заводи. Канавата на сделката носи изключително антисъветски характер. Представителят на чехословашкото военно командване ген. Хусарек информира Александровски, че \"в Мюнхен Хитлер е успял да убеди Чембърлейн и Даладие, че в дадената ситуация по-голяма опасност за Европа е не той, а СССР\", който \"обективно е болшевистки форпост\" и това убеждение води до \"не формално, а фактическо създаване на блока на четирите против СССР\". От това следва извод, че \"ако Чехословакия се съпротивлява и от това последва война, то тя веднага ще се превърне във война на СССР с цяла Европа. Възможно е СССР и да победи, но Чехословакия така или иначе ще бъде пометена и ще бъде зачеркната от картата на Европа\". Когато става известно за мюнхенската сделка, Прага все още се колебае и отказва да капитулира напълно. Това следва от шифрованата телеграма на Александровски, получена в Москва в пет часа вечерта на 30 септември: \"Бенеш иска да знае как гледа СССР на тези две възможности - по-нататъшна борба или капитулация. Той трябва да знае това колкото може по-скоро и моли за отговор към 6-7 часа вечерта по пражко време, т.е. към 8-9 по московско време\". Съветският съюз не успява да реагира на този последен, отчаян вик за помощ. Четиридесет и пет минути след тази телеграма Александровски информира, че Прага е решила да приеме мюнхенските условия.  Както скоро след това се изяснява, ЧСР е принудена окончателно да се откаже от възможността за съпротива заради позицията на Полша, която е обявила ултиматум - ще атакува Чехословакия съвместно с хитлеристите. Мюнхенското съглашение предвижда удовлетворяване на териториалните претенции на Полша към ЧСР (редица райони на Силезия, преди всичко Тешинска област) и на Унгария (южните райони на Словакия, Закарпатска Украйна). Тези държави вървят по фарватера на германския курс, разчитайки по този начин да укрепят влиянието си на континента, а заедно с това - \"да се облажат\" за сметка на съседа.  Особен хъс демонстрират поляците, които в течение на пролетта, лятото и началото на есента 1938 г. формират бойни части за нахлуване в Чехословакия. На 22 септември външният министър на ЧСР Крофта моли да се предаде в Москва, че \"Полша съсредоточава войски по цялото протежение на границата с Чехословакия\". В най-напрегнатите часове на 30 септември от решението на президента и правителството зависи съдбата на нацията. От разговор с Хусарек Александровски научава, че правителството е поискало мнението на Генщаба - \"може ли Чехословакия и колко дълго\" да противостои на \"едновременно нападение на Германия, Полша и Унгария\" Отговорът на Генщаба е неутешителен: \"Не може и ще бъде унищожена в кратък срок. Военната намеса на Полша подкопава изцяло националната отбрана. Само срещу Германия, даже без чиято и да било помощ, армията може да се съпротивлява за дълъг срок, опирайки се на три линии укрепления. Но границата с Полша и Унгария не е укрепена. С тяхното участие във войната фронтът би се разтегнал на три и половина хиляди километра\". Правителството е изяснявало ще успее ли в такъв случай армията на ЧСР да се държи до идването на съветската помощ. Отговорът на щаба е: СССР ще може да окаже авиационна помощ след два-три дни, но тя е ограничена от състоянието на чехословашките летища, от запасите на бензин и боеприпаси. Това, което Чехословакия ще може да приеме технически, няма да изиграе забележима роля във войната с трима съседи едновременно\". На въпроса за помощ от сухопътни войски щабът отговаря, че ако Румъния пропусне Червената армия, тя ще може да окаже забележима помощ още след 3-4 седмици, ако обаче \"не я пропуснат и Червената армия върви с боеве, то със сигурност ще пристигне вече след пълния разгром и унищожаване на чехословашката армия\". Нахлуването на полския експедиционен корпус е подготвяно за нощта на 30 септември срещу 1 октомври, а отговорността за това дело Варшава е възнамерявала да стовари на Прага като на \"нападаща страна\". За тази цел полската телеграфна агенция разпространява лъжлива информация за \"инцидент\" на полско-чехословашката граница. В единадесет и половина през нощта на 30 септември полският посланик се явява при Крофта с нота, изискваща да се предадат на Полша районите в Силезия (Фриштадт, Тешин, Яблунков). На картата, приложена към нотата, те са разделени на три зони, които трябва да бъдат предадени поетапно за броени часове. Отбелязан е бил още един участък, който са си набелязали поляците и където те настояват за провеждането на плебисцит, но категорично без международен контрол. За отговор се определя немного време - до 14.00 часа на 1 октомври. За същото време е предвидено началото на предаването на териториите от първата зона. През деня на 1 октомври Александровски получава от канцеларията на Бенеш потвърждение, че \"правителството капитулира пред полския ултиматум\". Лидерът на чехословашките социалдемократи, депутатът от парламента Гамил в разговор с Александровски казва, че \"съветско-чешката грешка е била в това, че не са видели у Полша \"ключа към ситуацията\". През септември 1938 г. е съществувала реална възможността да се осигури защитата на Чехословакия, да бъде обуздан агресорът и да се предотврати Втората световна война. Този шанс не е използван по вина на водещите западни държави, смятащи, че Хитлерова Германия представлява за тях по-малко зло от СССР, надяващи се да избегнат военния сблъсък с райха, като го подтикнат към завземане на \"жизнено пространство\" на Изток. Авторите на тенденциозни исторически интерпретации днес противопоставят на Мюнхенското съглашение съветско-германския договор за ненападение от 23 август 1939 г. Един вид, в първия случай западните демокрации се опитвали да запазят мира, а във втория тоталитарните режими са започнали войната. В политически план тази схема е откровено конюнктурна, а в научен - не издържа на сериозна критика.  Невъзможно е да запазиш мира, ако постоянно отстъпваш пред агресора, от това неговите апетити само растат. Хитлер шантажира Европа и никога не спира след постигнатото. Политиката на \"умиротворяването\" го убеждава в слабостта на западните демокрации, които предават позиция след позиция и в крайна сметка сами стават лека плячка. По определението на У.Чърчил, Чембърлейн, избирайки между позора и войната, избира позора и получава войнаЕ След Мюнхен Великобритания и Франция подписват с Хитлер декларации за ненападение, откриващи път за нацистката агресия на Изток. СССР се оказва практически в пълна международна изолация. Неговият протест срещу окупацията на Чехословакия (с нота до германското правителство от 18 март 1939 г.), както и предложението му да се обсъди въпросът в Лигата на нациите, не са били подкрепени в Лондон и Париж. Въпреки това Москва предприема още един опит за договаряне с Лондон и Париж за взаимна помощ, включително военна, разпространяваща се и на източноевропейските държави, разположени между Балтийско и Черно море и граничещи с СССР. С тази инициатива съветското правителство излиза на 17 април 1939 г., което довежда до съветско-англо-френските преговори в Москва. Шансовете за формиране на антихитлерова коалиция са били големи, обаче Лондон и Париж влачели преговорите, гледайки на тях по-скоро като на начин да постигнат компромис с Германия за сметка на СССР. За това свидетелстват и тайните англо-германски контакти, за които докладват в Москва съветските разузнавачи в Лондон. Своята роля изиграва и постъпващата в Москва информация за практически завършилата подготовка за нападението на Германия над Полша. Не е трябвало да се допусне в случай на нейното поражение немците да излязат на близък подход до Минск - това е създавало много опасно положение за централния Московско-Смоленски стратегически район, а на югозапад - за Киевския стратегически район. Договорът за ненападение от 23 август не е първопричината за Втората световна война - нападението над Полша е подготвено много преди това и би се случило, независимо от пакта със СССР в сроковете, установени от Хитлер още през април 1939 г. - \"не по-късно от 1 септември\". Към средата на август немската армия е била напълно мобилизирана и готова за осъществяването на плана \"Вайс\".  За да прикрият вината си за настъплението на фашизма, западните държави постоянно акцентират върху съветско-германския договор за ненападение, който обаче СССР сключва доста по-късно от подписаните преди това аналогични договорки между Германия и Англия, Франция, Полша, Дания, Естония, Латвия... От Прага 22.тХ.19-10 1938 г. Извънредно. По телефона. Москва, копие Женева. Крофта съобщава, че са получени ноти от полското и унгарското правителство с позоваване на чехословашкото правителство по време на преговорите с партията на Хенлайн за това, че то предоставя всички права, предоставяеми на немците, а също на другите малцинства в Чехословакия. На това основание назованите правителства изискват териториални отстъпки. Крофта е отговорил, че на малцинствата трябва да се предоставят в рамките на Чехословакия, а териториални отстъпки не може да бъдат предоставени по аналогия. Крофта изказва опасение, че Полша ще направи опит да завземе със сила Моравско-Остравския район. С нетърпение се чака отговор на последните въпроси за помощта на СССР. 22.тХ.38 г. Александровски  От Прага  22.тХ.20-45 1938 г. Извънредно. По телефона Крофта моли да предам дословно следното: \"Полша съсредоточава по цялото протежение на границата с Чехословакия войски в бойна готовност. Затова би било добре, ако СССР обърне внимание на Варшава, че съветско-полският пакт за ненападение ще престане да действа в момента, в който Полша нападне Чехословакия. 22.тХ.38 г. Александровски От Прага 30.тХ. 17-00 1938 г. Извънредно Бенеш моли да се постави пред правителството на СССР следният въпрос: великите държави, дори без да питат Чехословакия, по позорен начин я принесоха в жертва на Хитлер заради своите собствени интереси. Окончателното решение за формалностите е предоставено на Чехословакия. Това означава, че тя е поставена пред избора или да започне война с Германия, имайки против себе си Англия и Франция, поне в смисъл на техните правителства, които обработват също общественото мнение, изобразявайки Чехословакия като причина за войната, или да капитулира пред агресора... Бенеш иска да знае отношението на СССР към тези две възможности, тоест към по-нататъшна борба или към капитулация. Той трябва да знае това колкото може по-бързо и моли за отговор към 6-7 часа вечерта по пражко време, т.е. към 8-9 по московско. 30.тХ.38 г. Полпред От Прага  30.тХ. 17-45 1938 г. Приета по телефона Бенеш не настоява повече за отговор на своя последен въпрос, защото правителството вече се произнесе с решение да приеме всички условия. Завземането на Судетска област от германските войски ще започне утре сутринта. 30.тХ.38 г. Александровски От Вашингтон 1.Х. 7-05 1938 г. ...Пресата като цяло, въпреки че съзнава опасността, заложена в капитулацията, с малки изключения превъзнася \"мира\". Днес на приема на пресата англофилски журналисти се опитаха с повторни въпроси да провокират Рузвелт да одобри мюнхенските решения, той обаче отказа да реагира. От друга страна, освен изявлението на Ърли, той нищо повече не е предприел, за да се разграничи от комплиментите по негов адрес, че е уж един от духовните бащи на мюнхенската среща, тъй като вътрешнополитически това няма да му навреди... Отрезвяването тук видимо ще настъпи скоро, особено във връзка с германската активност в Южна Америка. Във всички напредничави кръгове възмущението е голямо и ще продължи да расте. 30.тХ.38 г. Посветен в дейността  От Прага 1.Х.11-40 1938 т.  Извънредно Министърът на външните работи съобщава, че по негови сведения Полша подготвя възможно още тази нощ нападение с цел да завземе със сила Тешинска област. Подготвя се отговорността да се стовари върху Чехословакия като нападаща страна. Полската телеграфна агенция разпространи слух за инцидент на границата, при който чехите уж са стреляли в поляци. Това е голяма лъжа. Такъв инцидент не е имало. В единадесет и половина през нощта полският посланик се е явил при Крофта и е предал нота, която представя ултимативно следните искания: да бъде отстъпен районът Силезия-Фриштадт, Тешин, Яблунков в три стъпки. На картата са нанесени три зони, от които първата трябва да бъде предадена в течение на 24 часа, втората в следващите 24 часа, третата след 6 дниЕ Правителството ще решава въпроса за своя отговор чак утре сутринта на заседание в 9 часа. Частите на войските, разположени в Тешинска област, не са получили заповед за отстъпление. По съобщение на главния секретар на Крофта Ина сблъсъкът е неизбежен. Действията на Полша са Хитлерова провокация. 1.Х.38 г. Полпред  От Прага 1.Х.11-25 1938 г. Извънредно Хусарек съобщи допълнително, че на заседанието на Съвета на министрите е било ясно и точно формулирано такова твърдение: В Мюнхен Хитлер е успял да убеди Чембърлейн и Даладие, че в дадената ситуация голяма заплаха за мира в Европа не е той, а СССР обективно представлява болшевишки форпост и може да изиграе фаталната роля на подпалвач на нова война. Следователно, това убеждение не е било формално, а фактическо създаване на блока на четирите срещу СССР. Ако Чехословакия днес ще се съпротивлява и от това ще последва война, тя веднага ще се превърне във война на СССР срещу цяла Европа. Възможно е СССР и да победи, но Чехословакия така или иначе ще бъде пометена и ще бъде зачеркната от картата на Европа. Тези твърдения са изиграли огромна роля за пряко решение на правителството. Масите спонтанно излязоха на улицата, но настроението е потиснато. Утре са напълно възможни действия за съпротива, но действия отчаяни. 1.Х.38 г. Полпред От Прага т.Х.15-05, 1938 г. Бенеш ми позвъни по телефона и ми зададе въпросите, изложени в (телеграма) 18628 в 9 часа и 30 минути преди началото на заседанието на правителството. Стремейки се да проверя истинския ход на събитията и да получа ясна представа за ситуацията, аз отидох в 10 часа и 20 минути... при главния секретар на Бенеш - Смутни, с когото добре се познавам. Смутни извика от заседанието на правителството генерал Хусарек, разговорът с който е изложен в номера 18653 и 18652. Бях при Смутни до 12 часа, когато той ми съобщи, че предвид решението на правителството Бенеш повече не настоява за отговор... Той и лявата част на правителството явно са изхождали от предпоставката, че СССР ще дойде на помощ при първа възможност. За това говорят и вчерашните изявления по радиото на министър Вавречек и на бившия министър на вътрешните работи, които за пръв път публично заявиха, че докрай верен съюзник на Чехословакия остава само СССР. Подобно изявление, но не по радиото, направи Веран, лидерът на аграрниците.  1.Х.38 г. Александровски", "date": "2019.01.10", "title": "Западът не допуска СССР да спаси Чехословакия"}
{"url": "https://duma.bg/turtsi-iskat-kapitana-i-golmaystora-na-sinite-n182595", "text": "Турски клубове поискаха капитана на Левски Иван Горанов и голмайстора Станислав Костов. Към първия интерес има от осмия в класирането Акхисар Беледиеспор. Левият бек е резервен вариант, ако турците не се разберат с македонския национал Леонард Жута (Риека). Според информациите от югоизточната ни съседка 27-годишният Костов е трансферна цел на Коняспор. Личният мениджър на благоевградчанина Милко Бански обаче обяви, че клиентът му мисли само за настоящия си клуб.", "date": "2019.01.10", "title": "Турци искат капитана и голмайстора на \"сините\""}
{"url": "https://duma.bg/ludogorets-urezhda-iliev-i-yusein-oshte-sega-n182598", "text": "Лудогорец се опитва да вземе Пламен Илиев и Серкан Юсеин още през зимата. \"Орлите\" са подписали предварителни договори с двамата, но ще се опитат да платят трансферни суми на Астра и Ботев Пд. \"Ако не успеем да се договорим, ще ги чакаме през лятото. Трансферният прозорец в България отваря през февруари. Всичко е възможно както с входящите, така и с изходящите трансфери. Лудогорец продава скъпо. На този етап нямаме официална оферта към вратаря Ренан, която си заслужава да бъде обсъждана детайлно\", обяви на заминаване за Анталия изпълнителният директор Ангел Петричев. Шефовете на румънския клуб обаче са ядосани на националния ни вратар, който не предпочете да подпише нов договор, а да премине през лятото в Разград. Поради тази причина Илиев беше изваден от основния състав и пратен да тренира с юношите. Новият треньор на вратарите на \"орлите\" Здравко Здравков пък призна, че все още не знае с кои играчи ще работи. Ренан и Хорхе Броун (Арж) ще се присъединят към тима в Турция, но първият може да бъде продаден. Владо Стоянов пък ще се подложи на нова операция на коляното и е възможно да бъде на линия чак за следващия сезон.", "date": "2019.01.10", "title": "Лудогорец урежда Илиев и Юсеин още сега"}
{"url": "https://duma.bg/salah-e-%E2%84%961-v-afrika-n182597", "text": "Звездата на Ливърпул Мохамед Салах спечели за втори пореден път приза за Футболист на годината на Африка. 26-годишният египтянин изпревари своя съотборник Садио Мане (Сенегал) и аса на Арсенал Пиер-Емерик Обамеянг (Габон). Церемонията се състоя в Дакар. ", "date": "2019.01.10", "title": "Салах е №1 в Африка"}
{"url": "https://duma.bg/adrian-andreev-poluchava-25-000-stipendiya-ot-itf-n182601", "text": "Адриан Андреев ще получи от ITF стипендия в размер на $25 000. Парите идват от Фондацията за развитие на Големия шлем. Обещаващият ни тенисист започва годината под №2 в световната ранглиста при юношите. Той ще бъде една от звездите на изключително силното четвърто издание на \"София оупън\". Андреев и Димитър Кузманов получиха \"уайлд кард\" за основната схема на турнира. Избирането му за престижната стипендия стана възможно благодарение на съдействието на федерацията ни по тенис. Основната цел на финансирането е в топ 100 в мъжката и женската ранглиста да попадат тенисисти от възможно най-много държави, за да се засили още интересът към играта. ITF подпомага развитието на тенис надежди чрез националните федерации.  По линия на тази програма в рамките на 3 г. Виктория Томова получи $100 000. В последните години фондът увеличи подкрепата си за най-обещаващите таланти от целия свят. Критериите, по които са определени тенисистите, са възраст, класиране в ранглистата, представяне по региони и изключителен потенциал.", "date": "2019.01.10", "title": "Адриан Андреев получава  $25 000 стипендия от ITF"}
{"url": "https://duma.bg/balgari-se-razpisaha-i-varhu-heopsovata-piramida-n182649", "text": "Българи оставиха следа и върху Хеопсовата пирамида, стана ясно от снимка с надпис \"Локо 2019\" върху един от камъните на архитектурния паметник. Тя предизвика вълна от възмущение в социалните мрежи у нас, но в началото не беше ясно дали е автентична. Оказа се, че кадърът е на екскурзовода Стефан Богданов. Той разказа, че на 5 януари български турист случайно забелязал надписа и му го показал. Богданов каза още, че на мястото има камери, но не е ясно дали работят. Според него големият брой туристи, които посещават мястото, ще затрудни залавянето на крадеца. \"Екскурзоводите носим отговорност за туристите. По време на екскурзията обаче те имат свободно време, в което могат да правят каквото решат. Тогава контролът е почти невъзможен. Няма как да ги следим\", обясни Богданов. Пирамидата на Хеопс е последният запазен монумент от Седемте чудеса на света и се смята за най-известната пирамида в света. Припомняме, това не е първата проява на вандализъм върху исторически паметници в чужбина от страна на българи. През октомври миналата година наши сънародници оскверниха с графити \"Локо София\" и Парка на мира в Хирошима.", "date": "2019.01.10", "title": "Българи се \"разписаха\" и върху Хеопсовата пирамида"}
{"url": "https://duma.bg/e-zdraveopazvane-i-konkurentsiya-shte-namalyat-tsenata-lekarstvata-n182651", "text": "Ключовото в здравната система е въвеждането на електронизация, заяви здравният икономист Аркади Шарков при представяне на доклада \"Предложение за рационална лекарствена политика\". По думите му до момента са изгубени 20 млн. лв. за въвеждане на електронна здравна информационна система. Той припомни, че здравното министерство предвиждаше до 2019 г. да има електронни рецепти. По отношение на увеличението на разходите за медикаменти на НЗОК, Шарков подчерта, че всяка конкуренция води до спад в цената за лечение. Въпреки че през последните 3 години намаляват здравноосигурените, разходите за лекарства растат. Касата финансира едва 20-30% от медикаментите за масови заболявания, става ясно от доклада. Според Шарков е необходима дългосрочна политика и реформа в сферата. Например при диабета разходите за лечение се увеличават с близо 15%. Когато един пациент не се лекува превантивно, нуждае се от болнична помощ, а това увеличава значително разходите на държавата, обясни икономистът. Да се забрани прехвърлянето на средства от болничната помощ към лекарствата, както и реформа в механизма на ценовото рефериране, препоръчва експертът.", "date": "2019.01.10", "title": " Е-здравеопазване и конкуренция ще намалят цената лекарствата"}
{"url": "https://duma.bg/kmetskata-zaplata-mozhe-da-stigne-ministerskata-n182652", "text": "Последното правителствено решение коригира заплатите на кметовете на общини, райони и кметства, като им дава възможност за повишение с условието възнаграждението да е не по-високо от това на министър. Заплатата ще се определя от общинските съвети, на които се дава по-голяма свобода да формират трудовото възнаграждение на местните управници.  Размерите на заплатите на ръководителите на държавните комисии, агенциите и на шефовете на административни структури, създадени със закон или постановление, ще се одобряват от Съвета за административната реформа по предложение на ресорните министри, като се отчитат числеността на съответната администрация, нейния бюджет и функции. Чиновническата заплата в държавната администрация пък вече щяла да се определя според постигнатите резултати. \"В почти всяка администрация има служители с висока квалификация, опит и устойчиво високи оценки на изпълнението, които се оказват с \"изоставащи заплати\" в сравнение със служители на аналогични длъжности, назначени след 2012 г.\", е записано в мотивите на МК. С приетото увеличение на разходите за персонал с 10% от началото на 2019 г. ще бъдат повишени основните месечни заплати на служителите при съобразяване със заеманата длъжност и оценките за изпълнението. Създава се възможност и за коригиране на неравнопоставеното положение при възнаграждението на служители, които се завръщат от отпуск по майчинство.", "date": "2019.01.10", "title": " Кметската заплата може да стигне министерската"}
{"url": "https://duma.bg/tsska-sf-varna-vratar-ot-liteks-n182602", "text": "ЦСКА-София си върна от Литекс вратаря Петър Петров. Есента 19-годишният футболист изигра 17 мача за ловчанлии във Втора лига. Заради добрите си изяви треньорът Нестор Ел Маестро е пожелал младока за подготовката, където той ще се конкурира с Витаутас Черниаускас (Лит) и Данте Стипица (Хърв). Както е известно, и двата клуба се ръководят от Гриша Ганчев, а есента изпълнителният директор на \"оранжевите\" Величко Дихонов призна, че целта им е да изграждат футболисти именно за ЦСКА-Сф. \"Червените\" започнаха подготовка вчера, а Ел Маестро взе в първия отбор и юношите Мартин Смоленски (роден 2003 г.), Йоан Бауренски (2001) и Никола Борисов (2000). Други нови на този етап няма. От заниманието в Панчарево единственият отсъстващ беше Жеферсон Телеш. Бразилецът е получил разрешение да се присъедини към тима в края на седмицата. От \"Армията\" оповестиха, че работят по селекцията и \"на по-късен етап със сигурност ще бъдат привлечени играчи\". Отборът ще се готви в София до вторник, след което предстои двуседмичен лагер в Испания. До 29 януари ЦСКА-Сф ще изиграе 4 контроли в Марбея. Първата е на 16 януари срещу германския Бохум, а останалите проверки още не са ясни. \"След завръщането в София, в зависимост от метеорологичните условия, ще се прецени къде тимът ще се подготвя до началото на пролетния полусезон. До първия официален мач треньорският щаб планира още две контроли на родна земя\", допълниха \"червените\". \"Трябва да изляза и да се развивам в друго първенство, да се доказвам пред други хора и да следвам своите мечти. Първата ми задача е да направя трансфер сега и да печеля много награди. Това е само началото. Голяма отговорност е да си Футболист №1 на България. Защото малките деца гледат мен сега, а аз нося отговорност\", обяви пред бТВ 22-годишният играч. На Острова пък твърдят, че Ганчев му е поставил трансферна сума от 5,6 млн. евро.", "date": "2019.01.10", "title": "ЦСКА-Сф върна вратар от Литекс"}
{"url": "https://duma.bg/evrodeputatite-na-bsp-podkrepyat-i-v-komisiya-transportniya-bransh-n182653", "text": "Освен редом до протестиращите в Брюксел превозвачи, евродепутатите от БСП ще защитят правата им и в ресорната комисия, увери лидерът на ПЕС Сергей Станишев. \"Въпреки че не сме редовни членове на транспортната комисия на ЕП, заедно с Петър Курумбашев ще участваме в гласуването, за да дадем допълнителни гласове в защита на националния интерес. До последно ще продължим да водим разговори с колегите от други държави, за да ги убедим да подкрепят нашите компромисни текстове, инициирани от Петър Курумбашев\", обяви Станишев. Лидерът на ПЕС обяви, че е информирал бюрото на Групата на социалистите в ЕП за протеста на българските превозвачи, както и за позицията на БСП. \"Доволен съм, че колеги от Италия и Испания проявиха разбиране към българската позиция, и че Бюрото взе решение да не се бърза с гласуването на пакета за мобилност в пленарната зала, за да има време за намиране на разумен баланс\", заяви евродепутатът. Той разговарял с председателя на групата на социалистите и демократите в ЕП Удо Булман за необходимостта от повече време за преговори между гласуването в комисия и пленарна зала, за да се намери решение, удовлетворяващо всички страни. Станишев припомни, че БСП и евродепутатите от левицата подкрепят българските шофьори от самото начало. \"Дипломатическата офанзива на българското правителство ми се струва закъсняла. В последната година кабинетът пропусна възможността да договори разумен компромис по този пакет законодателство. Министрите бяха заети с председателстване на Председателството и размяна на поздравления, но нищо повече\", критичен бе Станишев.", "date": "2019.01.10", "title": "Евродепутатите на БСП подкрепят и в комисия транспортния бранш"}
{"url": "https://duma.bg/tragna-podpiska-za-nova-zelena-zona-v-sofiya-n182650", "text": "Зелената зона за платено паркиране в София вероятно ще се разшири. Знак за това е тръгналата преди ден подписка за увеличаване на паркоместата в кв. \"Дианабад\". За два дни обаче в нея са се подписали едва двайсетина души. Авторът на онлайн петицията се мотивира, че кварталът е претъпкан, тротоарите се ползват за паркоместа, а бебешките колички се прескачат с автомобилите по улиците. \"Липсата на буферен паркинг до метростанцията утежнява положението, а в радиус от 500 метра от метростанцията се строят шест сгради. Положението ще става все по-зле и по-зле\", обосновават искането си хора от квартала. Те очакват да съберат  достатъчно подписи, за да поискат официално въвеждането на зелена зона в карето между ул. \"Тинтява\", бул.\"Драган Цанков\", бул. \"Д-р Г.М. Димитров\", ул. \"Апостол Карамитев\" и бул. \"Н. Габровски\". Намерението за въвеждането на платена зона обаче предизвика много критики в социалните мрежи. \"Няма как трезвомислещ човек да не знае каква е целта на Центъра за градска мобилност и дали и стотинка отива за изграждане или поддръжка на нещо\", коментира жител на квартала.  Слухове за разширяване на платеното паркиране се носят и в кв. \"Иван Вазов\", който е заобиколен от почти всички страни от зелена зона. ", "date": "2019.01.10", "title": "Тръгна подписка за нова зелена зона в София"}
{"url": "https://duma.bg/izgorya-100-godishno-selsko-chitalishte-n182648", "text": "Голям пожар опустоши сградата на кметството и читалището в село Скребатно, община Гърмен, край Гоце Делчев. Огънят изпепели и намиращите се в сградата здравна служба, хранителен магазин и ресторант. Унищожени са над 3000 тома книги, които са се съхранявали в кметството. Според полицията пожарът е избухнал към 2,15 ч. в нощта срещу сряда. Засега като причина се посочва запушен комин на печка, която е горяла извън кметството. Гасенето на огъня продължи до обяд вчера. Няма пострадали хора. ", "date": "2019.01.10", "title": " Изгоря 100-годишно селско читалище"}
