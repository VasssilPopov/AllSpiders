{"url": "http://www.duma.bg/node/170264", "text": "Събраните акцизи от горива за първите четири месеца на годината намаляват, в сравнение със същия период на миналата година, показват данните на финансовото министерство. Според тях през тази година в хазната са постъпили 678.2 млн. лв., докато за периода януари-април през 2017 г. сумата е била 683 млн. лв. Постъпленията от другите енергоносители е още по-трагично. През 2018 година за първите четири месеца в хазната са постъпили 9,9 млн. лв. от други акцизни стоки-електрическа енергия, въглища и кокс. Година по-рано сумата е била 22,5 млн. лв., което е намаление с близо 60 на сто . \nЕдинствено при постъпленията от акциза върху цигарите има увеличение, където са събрани 78 млн. лв. повече. Това обаче по всяка вероятност се дължи на увеличението на ставките от началото на тази година, отколкото от дейността на митниците. \nРеалната контрабанда на цигари според експерти е между 25-35%. Сивият сектор при горивата също стига до 40%. Толкова е и при алкохола. За година само от акциз държавата губи 2,2 млрд. лв. \n    \n \t\n", "date": "2018.07.03", "title": "От горивата са събрани по-малко акцизи"}
{"url": "http://www.duma.bg/node/170266", "text": "Националната агенция за приходите (НАП) ще проверява двама български граждани, които през 2017 г. са изхарчили официално по над 1 млн. лв., но нямат никакви официално декларирани доходи. Това съобщи директорът на пресцентъра на НАП Росен Бъчваров. И в двата случая става дума за богати жени. Едната е родена през 1974 г. и е подадена от данъчната дирекция в Пловдив, а другата е родена през 1967 г. и е подадена от софийската дирекция. Въпросните лица излизат във фактури за извършени услуги или покупки на тяхно име, но в същото време не са подали данъчни декларации за доходите и са се осигурявали върху минималния осигурителен доход. \nИнспекторите на НАП ще изследват източниците на доходи в семействата на проверяваните, както и издръжката на домакинствата и разходите им. Не е невъзможно да се окаже, че въпросните дами имат богати съпрузи, поясни Бъчваров. Ако бъдат установени несъответствия между имущество и доходи, ще бъдат възложени данъчни ревизии за последните 5 години, допълват от приходната администрация. \nПо думите на Росен Бъчваров инспекторите на данъчната агенция ще проверят 290 души, които са извършили разходи за минали години над 50 000 лв., но едновременно с това нямат никакви официално декларирани доходи. Общото между всички, на които са възложени проверки, е, че са се осигурявали върху минималния осигурителен доход, но дори не са подали данъчна декларация за доходите. \"До този извод стигнахме при анализ на данъчните декларации и базите с данни, с които разполагаме. Сравнихме два източника на информация - данъчните декларации и продажбите на всички регистрирани по ДДС фирми в България на най-различни стоки, включително луксозни. Оказа се, че между двете бази с данни има известно несъответствие - близо 300 души, които номинално не са декларирали нито лев доход за 2016 г., но едновременно с това са извършили покупки за над 50 000 лева. Все пак има двама души, които за този период са отчели покупки за над 1 млн. лв.\", обясни Росен Бъчваров от Националната агенция по приходите пред Нова телевизия. По думите му ревизията ще определи какъв данък не е внесен и какви лихви се дължат.   \n \t\n", "date": "2018.07.03", "title": " Двама с харчове над 1 млн. лв. не са декларирали доходи"}
{"url": "http://www.duma.bg/node/170263", "text": "През 2017 г. стойността на българския експорт е достигнал рекордните 30.2 млрд. долара, което издига страната с една позиция нагоре до 61-о място сред износителите по света. Това се вижда от доклад на Българската стопанска камара, който използва данни от общата организация на СТО и ООН International Trade Centre (ITC). \nДиверсификацията на пазарите е един от проблемите пред износа ни, пишат експертите от стопанската камара. Според тях стоки като анодната мед, кабелните снопове за автомобили и стоманените тръби за газ се изнасят прекомерно към конкретни единични пазари. В случая експортът на анодна мед е предимно към Белгия и Германия, 55% от кабелните снопове отиват към Турция, а тръбите - към Русия. Като цяло докладът на БСК заключва, че експортът на стоки с по-висока добавена стойност трайно се увеличава, като тук влизат продукти като части в автомобило- и машиностроенето, хладилници и подобни, електроника. Основните дестинации на българския износ с по-голяма добавена стойност са Германия, Италия и Франция. Причината - продуктите се сглобяват и вграждат там и след това се продават по света. \nПо-високата конкурентоспособност на българския износ се дължи предимно на международните компании в страната. По-скоро изключение са случаите на внедрени български разработки, независимо от произхода на инвестициите, пише в доклада. \n    \n \t\n", "date": "2018.07.03", "title": " България е 61-ва в световната търговия"}
{"url": "http://www.duma.bg/node/170267", "text": "В сектора на овцевъдството и козевъдството има голяма бъркотия. Това заяви вчера на форум в София евродепутатът от групата на социалистите и демократите в ЕП Момчил Неков. Форумът на тема: \"Визия за овцевъдството и козевъдството в България 2018-2027\" бе организиран от евродепутата и Националната овцевъдна и козевъдна асоциация (НОКА).  \nПо думите на Неков ЕС е дал квоти на Нова Зеландия и на Австралия за внос на овче месо. За едната страна - 287 хил. тона месо, което е изпълнено на 75%, а за другата - 19,2 хил. тона, което е изпълнено на 100%. 48% от новозеландското месо се консумира във Великобритания, а от австралийското - над 75%. \"Предвид бъркотията в сектора не знаем какво точно би станало след 30 март 2019 г., след напускането на Великобритания на ЕС. Ако тези квоти не бъдат изключени от квотата на ЕС, защото двете държави са много по-конкурентоспособни, означава, че ще се създаде огромен натиск върху европейските производители, още повече и върху нашите\", заяви евродепутатът.  \nСпоред Неков ние трябва да заложим на производство на качествено мляко и месо, отговарящо на най-високите световни стандарти. Това трябва да е една от позициите за квотите на държави като Австралия и Нова Зеландия, заяви той. По неговите думи оттам се внася залежало месо, конкретно месото от Нова Зеландия е залежало с над 12 месеца. \"И ЕС дава квоти за такова замразено месо, а в същото време прясно, свежо агнешко месо в България не може да бъде продадено\", заяви евродепутатът. Нали разбирате, че така ЕС се вкарва в една конкуренция, която не е изгодна за нас. А секторът на овцевъдството и козевъдството е изключително чувствителен, добави той. \nСред основните проблеми пред сектора той открои несигурността на доходите, вносът от трети страни, демографско възрастовия профил на работещите в сектора, липсата на маркетингов подход за достигане до потребителите на този вид продукти.  \nЦелта на вчерашната среща бе да се обсъдят проблемите в сектора, да се очертае визия за развитието му, както и да се оформят конкретни предложения за изготвяне на Национална стратегия за сектора за периода 2018-2027 г. По този начин ще се даде възможност за запазване на поминъка и използване потенциала на продуктите от овче и козе мляко, и месо. През май ЕП подкрепи увеличаването на помощи за секторите овцевъдство и козевъдство в новата Обща селскостопанска политика (ОСП). Заради по-малкото средства в новата ОСП и евтин внос отвън трябва нов подход към овцевъдството и козевъдството в ЕС. \"За тези сектори е необходима не само европейска, но и държавна подкрепа. Нашите производители трябва да се подкрепят, но за целта е нужна земеделска политика и стратегия за развитие\", коментира Неков. В сектора на овцевъдството и козевъдството има голяма бъркотия, заяви евродепутатът Момчил Неков (вдясно)     \n \t\n", "date": "2018.07.03", "title": "ЕС внася залежало над 12 месеца овче от Нова Зеландия     "}
{"url": "http://www.duma.bg/node/170265", "text": "Законопроектът за Автомобилна камара е лобистки и представлява опит на група хора да приватизират автобусните превози. Това каза Ивайло Константинов, председател на Националното сдружение на автобусните превозвачи в България. Автобусните превозвачи, под чийто натиск премиерът Бойко Борисов оттегли проектозакона за създаване на Българска автомобилна камара, са отправили покана до всички национално представени сдружения в пътническия транспортен сектор за обединение, обяви Константинов. Конфедерацията ще обединява сдруженията на местно ниво. \nПо думите на Константинов всеки ден се правят \"активни мероприятия\" срещу техни колеги - автобусни превозвачи - проверки на НАП и на други институции. \"Ние нямаме доверие на авторите на този закон\", заяви Константинов. \nМиналата седмица вносителят на законопроекта за Автомобилната камара - депутатът от ГЕРБ Станислав Иванов, който предизвика организирани протести сред много представители на бранша, изтегли от парламента предложените текстове. Това стана след разпореждане на премиера Борисов, който се срещна с представители на протестиращите превозвачи. \nМагдалена Милтенова от Браншовия съюз за стопанска инициатива в транспорта припомни, че от десет години настояват в Наказателния кодекс да се включи нерегламентирания превоз на пътници и съответно санкции за това. Тя коментира и че в предложения законопроект за автомобилна камара няма нито един текст, който да се бори със сивия сектор. \"Този закон е написан от няколко човека, които искат да осъществяват контрол върху целия бранш\", каза Милтенова. \n Същевременно за 4 юли в София е насрочен мирен протест на подкрепящите Българската автомобилна камара, обявиха вчера ръководствата на Съюза на международните превозвачи и Българската асоциация на сдруженията на автомобилните превозвачи. Протестът ще продължи от 11 до 17 часа, като е предвидено по бул. \"Цариградско шосе\", в двете посоки на движение - от кръговото на 4-ти км до кръстовището с бул. \"Димитър Пешев\" и обратно, да бъдат паркирани товарни автомобили и автобуси. Сто автобуса пък ще бъдат разположени край парламента - пред храм-паметника \"Александър Невски\".В демонстрацията ще се включат превозвачи и от Пловдив, Варна, Русе, Бургас, Велико Търново, Плевен, Ямбол, Свиленград, Сандански и Враца. Организаторите съобщават, че няма да има блокади на пътища.   \n \t\n", "date": "2018.07.03", "title": " Автопревозвачите предлагат доброволно обединение на бранша "}
{"url": "http://www.duma.bg/node/170216", "text": "Празникът на музиката, мезето и питието, наречен \"Балканско веселие\", отново ще завладее най-топлия град на България - Сандански. Събитието ще се състои от 5 до 8 юли на Алея на дипломата с вход свободен. Фестивалът се проведе за първи път през миналата година и мина изключително успешно. Тогава форумът успя да събере над 10 000 зрители всяка вечер. Интересът бе наистина огромен и второто издание се очаква с огромно нетърпениe. \nТази година музикалната програмата ще бъде още по-богата и разнообразна и ще задоволи всеки вкус. Гръцкият певец Йорданис Агапитос, поп дивата Клавдия, както и младите фолклорни изпълнители Дения Пенчева и Ива и Велислава Костадинови ще се изявят на 5 юли (четвъртък). За любителите на българска рок музика вечерта ще приключи с изпълненията на обичаната група \"Сигнал\". \nЖители и гости на Сандански на 6 юли (петък ще могат да се насладят на изпълненията на легендарния Сашо Роман, младата певица Нанси, както и фолклорната изпълнителка Радостина Паньова. Гвоздеят на вечерта ще бъде атрактивната дива Андреа. \nКупонджийката Мира, талантливата Ашли, която набира все по-голяма популярност, и известната фолклорна изпълнителка Румяна Попова ще зарадват гостите на фестивала на 7 юли (събота). Звездният завършек на вечерта е поверен на топ звездата от Сърбия - Драган Коич-Кеба. \nМомичетата от Caramel, чаровната Румина, както и фолклорният дует \"Пирин\" ще вземат участие в събитието на 8 юли (неделя). Финалният акорд ще постави Тони Стораро, който ще представи специална програма с всички свои хитове през годините. \nТова са само част от изпълнителите, които ще се съберат на \"Балканско веселие\". Очаква се да се включат и други артисти от различни музикални стилове. \nОсвен богатата музикална програма, посетителите през целия ден и до късно вечерта ще имат възможност да опитват вкусни специалитети в кулинарните зони и да се наслаждават на квалитетни питиета. Организаторите са подготвили различни изложения, занаятчийски работилници и творчески кътове. За малки и големи през целия ден ще има разнообразни игри. За любителите на забавленията са предвидени и много атракциони.   \n \t\n", "date": "2018.07.03", "title": "\"Балканско веселие\" завладява Сандански "}
{"url": "http://www.duma.bg/node/170212", "text": "Концертът на Макс Кавалера и неговата група Soulfly в София ще бъде подгряван от руски метъл ветерани и родни индъстриъл емблеми. Първи на сцената ще излязат музикантите от Alien Industry. Българите са отлично разпознаваеми и безспорни пионери в жанра. След над 10-годишна пауза, преди месеци, групата издаде дългоочаквания си трети албум Dismorphophobia и се събра в обновен състав за концерта \"10 години спомен за Църо\". Зад марката днес стоят китаристите Здравко \"ZZ\" Минев и Владимир Павлов, басистът Добрин Филипов-Малкия, вокал е Николай Берберов-Бебо и барабанистът Александър Петков-Санде. \nНа сцената в зала \"Универсиада\" на 6 юли публиката ще види музикантите от Rhemorha - истински ъндърграунд ветерани в руското груув течение, наричани още \"метъл чудовищата от Сибир\". Кариерата им стартира през 2007 г., когато бързо превземат местната сцена и се налагат като неоспорими лидери в жанра. \nБилети за концерта на Soulfly, който предвид забележителния подбор на групите се очаква да бъде наистина титаничен, се продават в мрежата на Ticketpro и онлайн.     \n \t\n", "date": "2018.07.03", "title": " Метъл чудовища от Сибир и български индъстриъл емблеми подгряват Макс Кавалера"}
{"url": "http://www.duma.bg/node/170211", "text": "Рядко първо издание на книгите за Хари Потър бе продадено за 56  хил. паунда по време на търг, организиран от английската аукционна къща \"Бонъмс\". Платената сума значително надвиши началната оценка от 35 хил. паунда. След оживено наддаване книгата \"Хари Потър и философският камък\" от 1997 г. стана собственост на американски колекционер. Преди продажбата изданието принадлежало на жена, която я е купила преди 21 години на гарата в град Харогейт. \nКнигата е ценна, тъй като е от първия тираж на \"Хари Потър и философският камък\" от едва 500 екземпляра. Продаденото томче съдържа правописни грешки и неточности, поправени в следващите издания. \nПрез ноември 2017 г. една от книгите за Хари Потър бе купена за рекордните 106 хил. паунда. Но тогава томчето бе с автографа на авторката на фантастичната поредица за момчето вълшебник Джоан Роулинг.   \n \t\n", "date": "2018.07.03", "title": " Купиха рядко издание от книгите за Хари Потър"}
{"url": "http://www.duma.bg/node/170214", "text": "В разгара на лятото въздухът е пропит от разнообразни ухания, сред които натрапчиви телесни миризми. Ако човек иска да разбере кой подлага околните на обонятелен тормоз, може да се сдобие със специална джаджа, която открива неприятни аромати, съобщи Стар онлайн. \nПриспособлението, разработено от японска компания, вече се предлага на местния пазар. Джаджата, наречена \"Танита ES-100\", е базирана върху технология за откриване на химически съединения, които причиняват лоши миризми. Всичко, което потребителят трябва да направи, е да постави сензора за 10 секунди в близост до източниците, заподозрени в излъчване на неприятен аромат. \nУстройството отчита миризми по скала от 0 до 10. Ако потребителят надхвърли пет пункта, се поява известие, че миризмата му е \"социално неприемлива\", придружено от сигнал за \"необходимост от дезодорант\". \nАлгоритмите на джаджата са в състояние да оценят нивата на стотици вещества, допринасящи както за приятни ухания, така и за аромати на \"умора\", \"възрастен човек\" или \"непоносимо тежък парфюм\". Компактното устройство е с размери 94х52х25 мм и тежи 60 грама без батерии. Джаджата може да извърши 2000 отчитания, преди да се наложи смяна на патрона й.   \n \t\n", "date": "2018.07.03", "title": "Ново устройство открива източника на лоши миризми"}
{"url": "http://www.duma.bg/node/170213", "text": "Жител на френския град Кан забравил в стария си скрин, който обявил за продан, спестявания, възлизащи на 180 хил. евро. Купувачите, които отказали да върнат сумата, ще бъдат изправени пред съда за кражба. \nИзданието \"Нис Матен\" разкри, че 60-годишният  мъж, който се готвел да се мести, искал да се отърве от ненужната мебел за 100 евро. В дома му пристигнали приятелят на купувачката и хамалин, който да пренесе шкафа. На стълбите, при носенето, едно от чекмеджетата случайно паднало и се оказало, че в него има доста пари. Мъжете незабавно ги грабнали и избягали, оставяйки скрина. Жената, която отговорила на обявата, пък обявила, че се отказва от сделката. \nПродавачът незабавно се обърнал към полицията. С помощта на охранителни камери служителите на органите на реда успели да възстановят събитията и да идентифицират мъжете, отнесли парите. \nПри направения обиск в дома на жената кандидат-купувач и нейния приятел открили част от сумата - 138 хил. евро, останалото вече било похарчено.     \n \t\n", "date": "2018.07.03", "title": " Продадоха скрин със 180 хил. евро в него"}
{"url": "http://www.duma.bg/node/170215", "text": "Учените са доказали: за да отслабнете, трябва да ядете! Строгата диета и глад са напълно безполезни. Една и половина порция ориз, макаронени изделия, плодове или зеленчуци за вечеря ще ви помогнат да запазите фигурата си, категорични са специалистите. Ключът към хармонията е постоянното чувство за ситост, тъй като гладният човек има много по-голям риск от пробив в системата, прибягвайки до нездравословни закуски през деня. \nДори бил проведен експеримент и в продължение на 14 седмици няколко жени, хапващи до насита, са отслабнали почти 6 кг, докато тези, които се ограничавали, свалили само 3 кг. \nРазбира се, става дума само за полезни и здравословни продукти. Ако има хамбургери в диетата ви, ефектът ще бъде точно противоположен, подчертават експерти.   \n \t\n", "date": "2018.07.03", "title": "Учени: За да отслабнете, яжте до насита"}
{"url": "http://www.duma.bg/node/170217", "text": "Визитата на корифея на китарата Ричи Коцен е утре в клуб \"Сити стейдж\" в София, в подлеза на НДК. Изявата му у нас е част от световното Salting Earth турне, което върви с пълна сила и е по покана на \"Loud Concerts\". Билетите за шоуто са в продажба в мрежата на Ивентим и партньорите им в цялата страна. Цената е 40 лв. на билет, а в деня на концерта - 50 лева. Деца до 7-годишна възраст влизат безплатно с придружител и попълнена декларация. Регламентът за достъп в клуба е публикуван на сайта на промоутърската агенция, организатор на проявата. Вратите на клуба ще бъдат отворени в 18 ч., а концертът започва в 20 ч.   \n \t\n", "date": "2018.07.03", "title": " Ричи Коцен свири утре в София"}
{"url": "http://www.duma.bg/node/170218", "text": "Спектакъл, посветен на годишнината от смъртта на великия българин проф. Иван Шишманов, подготвя Театърът на словото. На 4 юли от 18 ч. той ще бъде представен в залата на КИ \"Красно село\" (спирка \"жк \"Хиподрума\" на трамвай 5). Участват Йордан Каменов - сценарист и водещ, Любомир Бъчваров и Росен Пенчев - актьори, Валентин Стамов - пианист. Освен блестящ критик и историк проф. Шишманов е бил прекрасен епиграмист, мемоарист и автор на писма, така че ще звучи майсторско художествено слово. Входът е свободен.   \n \t\n", "date": "2018.07.03", "title": " Спектакъл, посветен на проф. Иван Шишманов"}
{"url": "http://www.duma.bg/node/170219", "text": "Христо Йоцов квартет ще изнесе концерта \"Jazz Cats\" на 4 юли от 19.30 ч. в Сити марк арт център в София, бул. \"Янко Сакъзов\" 30. \"Jazz Cats\" - това е 100% джаз, с много енергия, суинг и импровизация, разкриват участниците. В този свой проект Христо Йоцов е поканил Арнау Гарофе, млад саксофонист от Испания с голям потенциал; пианиста Любомир Цанев, получил образованието си в САЩ, и басиста Димитър Карамфилов, с когото са свързани повечето от нещата, които Христо прави през последните години. Групата свири активно както в клубове, така и на фестивалите в Бургас, Варна, \"Аполония\", Хасково, Пловдив, Барселона. През 2017 г. излиза албумът \"Jazz Cats\". \n    \n \t\n", "date": "2018.07.03", "title": " Джаз концерт на Христо Йоцов квартет"}
{"url": "http://www.duma.bg/node/170221", "text": "Учениците, спечелили престижните награди в деветото издание на Националния фотографски годишен конкурс \"Фoтоакадемика 2018\", представиха творбите си в УниКредит студио. Конкурсът е под патронажа на Министерството на културата и Българската фотографска академия \"Янка Кюркчиева\". Изложбата е част от културната програма на \"Европейски месец на фотографията\". \n\"Фoтоакадемика е първият конкурс, организиран от Фотографска академия още с нейното създаване. Много съм щастлив, че УниКредит студио реши да представи именно победителите oт него, защото той е предназначен за много млади автори, до 18-годишна възраст. Освен това, на база на творбите на победителите в него, се създаде колекцията с българско участие на 39 Биенале за младежка фотография под патронажа на Международната федерация по фотографско изкуство, където спечелихме второ място. Много високо отличие, което досега България не е получавала\", обяснява Юрий Трейман, един от основателите на фотографската академия. \nВсички победители са ученици от Националната професионална гимназия по полиграфия и фотография. Изложбата може да бъде разгледана до 21 юли в УниКредит студио (пл. \"Св. Неделя\" 7). \n    \n \t\n", "date": "2018.07.03", "title": " Победителите от \"Фoтоакадемика 2018\" показват творбите си в изложба"}
{"url": "http://www.duma.bg/node/170222", "text": "Проявата А ту джаз токс ще се състои на 6 и 7 юли в рамките на А ту джаз фестивал за първи път у нас. Конференцията ще включва дискусионни панели на тема \"Европейска джаз мрежа\" и джаз фестивалите, както и отворена дискусия за предизвикателствата пред жените в джаза и импровизационната музика. Двудневното събитие, което цели да създаде среда за обмен на опит, идеи и партньорства между европейски и български културни оператори, ще се проведе в Дома на Европа на ул. \"Раковски\" 124 на 6 юли и в кино \"Кабана\", бивше Уан мор кино на 7 юли. \nA ту джаз токс е платформа за професионални дискусии и уъркшопове, свързани с джаз музиката от цяла Европа. Специални гости на събитието ще бъдат Нод Ноулес - дългогодишен президент на Европейската джаз мрежа, Анна Линка - директор на Бохемия джаз фестивал (Чехия), както и Никол Йохентген - инструменталист и директор на Асоциацията за подкрепа на дамите в джаза и импровизационната музика. Инициативата е интригуваща не само за професионалистите в сферата, но и за всички любители на джаза. \nПрограмата и през двата дни от конференцията ще започне в 10.30 ч. и ще продължи до 13 ч. Първия ден акцентът е върху \"Европейски джаз без граници\", през втория на фокус ще бъде темата за дамите в джаза, като на нея ще бъде представена \"София\" - Aсoциация за подкрепа на жените в джаза и импровизационната музика (Швейцария). Всички желаещи могат да се включат с предварителна регистрация и днес, 3 юли, на  . \nФестивалната програма ще бъде на 6, 7 и 8 юли в Южен парк 2 с най-добрата селекция от артисти досега. Ще пеят на живо световните звезди Лала Хатауей, Джазмея Хорн и Кори Хенри&Дъ фънк апостлес, както и най-добрите европейски и български джазмени. \n    \n \t\n", "date": "2018.07.03", "title": " А ту джаз фестивал с дискусионна платформа  "}
{"url": "http://www.duma.bg/node/170235", "text": "Коалицията и в Атина се пропука \nТеодорос Тосунидес, говорител на управляващата партия \"Независими гърци\" (АНЕЛ), предупреди, че партията му ще обмисли излизане от коалицията със СИРИЗА, ако правителството внесе в парламента договора за името, постигнат между Атина и Скопие. \"Има вероятност пътищата ни да се разделят в бъдеще\", призна Тосунидес. Асад превзе ключов град \nСирийският президент Башар Асад успя да превземе ключов град в размирната провинция Дераа. След преговори бунтовниците са се съгласили да сложат оръжие и да предадат управлението на Босра ал Шам в ръцете на проправителствените сили. Снайперист уби кмет от списъка на Дутерте \nСнайперист уби посред бял ден по време на церемония филипински кмет, който е в \"черния списък\" на президента Родриго Дутерте от лица, подозирани за връзки с наркотрафика. Антонио Халили е бил поразен с един изстрел от далечно разстояние. Стрелецът успял да избяга и остава неизвестен. Японският император се разболя \nЯпонският император Акихито отмени официалните си задължения в понеделник, след като се разболя. Лекарят диагностицира императора със \"симптоми на световъртеж и гадене, дължащи се на церебрална анемия, които изискват пълна почивка и последващи проверки на състоянието му\". \nАмериканец рани 6 деца \nМъж, който заради лошо поведение бил приканен да напусне жилищен комплекс в град Бойси в американския щат Айдахо, се върнал на следващия ден и пробол с нож деветима човека, вкл. шест деца, преди да бъде задържан. Сред обитателите на комплекса от апартаменти имало бежанци от Сирия, Ирак и Етиопия. \n   \n \t\n", "date": "2018.07.03", "title": "Кратки новини"}
{"url": "http://www.duma.bg/node/170220", "text": "Майсторският клас \"Големите пианисти-композитори\" на световноизвестния български пианист Людмил Ангелов ще се проведе за девети път в Нов български университет. Право на участие в него имат изпълнители от 14- до 30-годишна възраст с музикално образование или особени творчески постижения. Кандидатите могат да се регистрират онлайн на официалния сайт на университета   до 5 юли. Прослушването ще се проведе на 10 юли в НБУ, а обучението ще продължи до 22 юли. \nНай-добрите участници в класа ще изнесат галаконцерт на 22 юли в камерна зала \"България\". Определени млади изпълнители, показали изключително майсторство, ще получат възможност да участват в концерти в Полша и България, стипендия, за да продължат своето обучение при Маестрото в НБУ, и възможност за участие в концерт в рамките на един от следните български фестивали: \"Пиано Екстраваганца\", \"Варненско лято\" или \"Софийски музикални седмици\". Един от талантливите млади пианисти ще получи и възможност да се изяви и като солист на Академичния оркестър \"Камерата Орфика\" НБУ и да участва в концерт \"Млади таланти в концертния цикъл \"Солисти-интерпретатори\" в зала \"България\" в София.   \n \t\n", "date": "2018.07.03", "title": " Девети майсторски клас на Людмил Ангелов "}
{"url": "http://www.duma.bg/node/170228", "text": "Британският петролен гигант \"Бритиш петролиъм\" започна да експлоатира газопровода на стойност 28 млрд. долара, който от Азербайджан ще доставя природен газ за Турция, а оттам - и в Европа. \"Развитието на \"Шах Дениз-2\" е отправната точка за серията тръбопроводи в \"Южния газов коридор\", която за първи път ще доставя природен газ от Каспийско море директно на европейските пазари\", съобщи компанията.   \n \t\n", "date": "2018.07.03", "title": "БП пусна \"Шах Дениз-2\""}
{"url": "http://www.duma.bg/node/170229", "text": "Европейският съюз предупреди, че износ на САЩ в размер на 294 млрд. долара ще бъде изправен пред контрамерки, ако президентът Доналд Тръмп приведе в действие заплахата си да удържа митата върху вноса на автомобили. \nТръмп посочи европейците като голям проблем за САЩ в търговията, също като Китай, и заплаши да се бори с ЕС чрез 20% мито върху вноса на автомобили от ЕС. Заплахата на Тръмп беше поредният залп в ескалиращата търговска война, в която Европа реши да наложи ответни мита на американски джинси и мотоциклетите \"Харли Дейвидсън\" в отговор на американските мита за европейския износ на стомана и алуминий. \nВ писмо до американските власти Европейската комисия, която се занимава с търговската политика на 28-те членки на блока, заяви, че \"до 294 млрд. долара американски износ... могат да бъдат предмет на контрамерки в сектори на американската икономика\". \nТова е еквивалентът на 19% от общия износ на САЩ през 2017 г., се добавя в писмото. \nКомисията също така подчерта, че европейските автомобилни компании са важни участници в американската икономика и са \"добре установени\" там. \n\"През 2017 г. базираните в САЩ компании от ЕС са произвели близо 2,9 милиона автомобила, което представлява 26% от общото производство в САЩ\", се казва в писмото. \nТези компании допринасят директно или косвено със 120 000 работни места в САЩ в заводи в цялата страна, посочва ЕС, сочейки места в Южна Каролина, Алабама, Мисисипи и Тенеси - южните щати на САЩ, които са известни със своята непоколебима подкрепа за Тръмп.   \n \t\n", "date": "2018.07.03", "title": "ЕС заплаши Тръмп с още мита"}
{"url": "http://www.duma.bg/node/170230", "text": "Европейският съюз предприе правни действия срещу Полша заради спорната реформа на Върховния съд, която управляващите във Варшава приеха по-рано, предаде АФП. \"Комисията реши да задейства процедурата спешно\", заяви говорителят на ЕК Маргаритис Схинас пред репортери.   \n \t\n", "date": "2018.07.03", "title": " Брюксел наказва Полша"}
{"url": "http://www.duma.bg/node/170231", "text": "САЩ са извършили успешно изпитание на управляемата атомна бомба Б61-12, съобщи сайтът Military.com. Две бомби били пуснати от невидимия бомбардировач Б-2 \"Спирит\". \nТестът бил извършен съвместно от военновъздушните сили на САЩ и Националната администрация за ядрена сигурност (НАЯС) към Министерството на енергетиката. Това станало на 9 юни на полигона \"Тонопа\" в щата Невада. Бомбите обаче били без ядрен заряд. \nИзползването на новите оръжия ще помогне да бъдат заменени сега съществуващите бомби Б61 от американския ядрен арсенал. Очаква се първите готови бомби от новия вид да постъпят на въоръжение в армията на САЩ през 2020 година.     \n \t\n", "date": "2018.07.03", "title": " Пентагонът изпробва управляеми атомни бомби"}
{"url": "http://www.duma.bg/node/170238", "text": "Официалните резултати от изборите в Мексико сочат като победител в президентската надпревара Лопес Обрадор с 53% от участвалите в гласуването в неделя, предаде АФП. \nС победата на Обрадор става видна сериозна промяна в мексиканския политически живот: Партията за национално действие на Рикардо Аная и Институционално-революционната партия на Хосе Меада управляват страната от близо век, и Обрадор ще бъде първият ляв президент, когато поеме поста на 1 декември. \nКандидатът на управляващата Институционно-революционна партия Хосе Антонио Меаде призна победата Обрадор. \"Институционално-революционната партия не е победител на днешните избори. Андрес Мануел Лопес Обрадор спечели мнозинството. Той ще има отговорността да води изпълнителната власт и за доброто на Мексико му пожелавам успех\", каза Меаде. \nЛявата Клаудия Шейнбаум стана в неделя първата жена, избрана на поста губернатор на град в столицата Мексико, сочи социологически сондаж след края на изборния ден. Шейнбаум е от лявата партия Морена на Андерс Мануел Лопес Обрадор, фаворит за президентските избори в Мексико. \nСпоред социологическия институт \"Митофски\"  56-годишната жена учен ще получи между 47,5% и 55,5% от гласовете, което я поставя далеч пред традиционните кандидати. Това поставя края на 20-годишната доминация на Революционнодемократическата партия (лява) в този мегаполис. \n Правителството на Обрадор може да доведе до по-засилен контрол върху чуждестранните инвестиции, заемайки и по-несговорчив тон спрямо САЩ. Въпреки това мексиканското песо увеличи стойността си с над 1%, след като опонентите на победителя обявиха поражението си минути след официалния край на изборния ден. Четири екзитпола показаха, че Обрадор води с над 20 процентни пункта пред своите конкуренти и печели вота с между 46,8% и 59%. \nНовият президент на Мексико обеща „дълбоки промени“ след победата си, но отбеляза и стремеж да успокои страховете, че ще отприщи авторитарни тенденции по време на управлението си. \n\"Нашият нов национален проект се стреми към истинска демокрация. Ние не се стремим да изградим диктатура, нито открита, нито скрита\", заяви политикът в речта си за победата. Той обеща да защитава свободите, да уважава частния сектор и да преследва отношения на \"приятелство и сътрудничество\" със Съединените щати. \nВъпреки очакванията за по-изострени отношения с Вашингтон американският президент Доналд Тръмп бе един от първите държавни лидери, който поздрави Обрадор, за успеха. В Twitter държавният глава написа, че „няма търпение“ да работи с него, както и че „може да бъде направено много“ за доброто на Мексико и САЩ, предаде БТА. \nРуският президент Владимир Путин също поздрави с телеграма новоизбрания си мексикански колега, съобщи пресслужбата на Кремъл. \"Путин отбеляза, че в Русия традиционно ценят високо приятелските отношения с Мексико и се застъпват за по-нататъшното им развитие, а също така изрази надежда, че в своята дейност Лопес Обрадор ще обърне необходимото внимание на сътрудничеството между двете страни\", се казва в съобщението до медиите.     \n \t\n", "date": "2018.07.03", "title": " Мексико избра ляв президент"}
{"url": "http://www.duma.bg/node/170268", "text": "Конференцията \"Европейският дневен ред по въпросите на труда\" се проведе вчера в София по инициатива на евродепутата от БСП Георги Пирински. Съорганизатори бяха Делегацията на българските социалисти в ЕП и Конфедерация на труда \"Подкрепа\". Събитието бе открито от Пирински и президента на \"Подкрепа\" Димитър Манолов. Пирински насочи вниманието към заключенията от годишния доклад на ЕК за България по проблемите с масовата бедност, растящите неравенства, несправедливата данъчна система, която лишава страната от крайно необходими за нейното развитие публични инвестиции. Във втория панел евродепутатът запозна присъстващите и с предложението за създаване на Европейски орган по труда. \nЗам.-председателят на парламентарната комисия по труда, социалната и демографската политика  Хасан Адемов, депутатът от БСП Георги Гьоков, Росица Маринова и Ваня Григорова от КТ \"Подкрепа\" и експертът от МТСП Ненко Салчев също уважиха дебата. Гости на събитието бяха ръководители и експерти от държавни институции, синдикалисти, представители на работодателски организации, представители на национално представителни организации на и за хората с увреждания, учени и преподаватели от БАН и висшите училища.     \n \t\n", "date": "2018.07.03", "title": " Пирински откри конференция, посветена на труда"}
{"url": "http://www.duma.bg/node/170270", "text": "От 5 юли започват ремонтите в 26 училища и детски градини в София. Финансирането е по Оперативна програма \"Региони в растеж\" в размер на 60,6 млн. лв., а 5 млн. лв. е съфинансиране от Столичната община. Това обяви вчера ресорният зам.-кмет на София Ирина Савина. В 5 обекта ще бъдат монтирани и соларни панели. С целеви средства за ремонти на общината ще бъдат ремонтирани още 22 детски градини и училища. Там дейностите ще започнат след 20 юли и ще завършат на 14 септември. Мерките са свързани с енергийна ефективност, обмяна на подови настилки, общодостъпна среда, монтаж на СОТ, изграждане на детски площадки и др. \nОбщината е избрала подизпълнители за 17 от обектите, които ще се ремонтират с европари. За останалите тепърва ще се избира изпълнител. Ако няма обжалване, до края на септември ще има сключени договори и за тези обекти, oбясни зам.-кметът. В район \"Илинден\" ще се ремонтират 3 училища и 3 детски градини, а в \"Надежда\" - 5 училища и 7 детски градини. Общината ще публикува на сайта си пълния списък с обектите и срокът за ремонтите. \nДо края на годината за 7,8 млн. лв. ще бъдат открити 3 нови детски градини в София с общо 275 места в градински групи и 125 места - в яслите. След класирането тази година са приети 4000 деца в детските градини, напомни Савина. \nПредстои реконструкция и на 43 училище на бул. \"Сливница\" и по-точно сградата на бившето Военно окръжие. По-дълго ще продължи ремонтът в 9 Френска езикова гимназия заради изграждане на пристройка с кабинети и спортна зала. Традиционните летни ремонтни в 15 столични района обхващат 13 детски градини и 9 училища на стойност 9 млн. лв.      \n \t\n", "date": "2018.07.03", "title": "Започват ремонтите в 26 училища и детски градини в столицата"}
{"url": "http://www.duma.bg/node/170271", "text": "72 сгради в центъра на столицата остават без топла вода за месец заради смяна на топлопроводите, съобщиха вчера от \"Топлофикация София\". Планираните ремонти и профилактика по ул. \"6 септември\" започнаха от 2 юли и ще продължат до 2 август. \nОт 3 до 20 юли ще бъдат извършени ремонти по топлопроводите, захранващи кварталите \"Лозенец\", \"Дианабад\", \"Изток\", \"Изгрев\", \"Гео Милев\", \"Яворов\", Зоологическата градина и прилежащите сгради. Няма да бъде спирана топлата вода на кварталите \"Иван Асен II\", \"Подуяне-център\", \"Редута\" и на 320 сгради в кв. \"Лозенец\". \nТази година топлоподаването ще се преустановява поетапно и за по-кратко време, предупредиха от дружеството. Потребителите са уведомени своевременно, съгласно законовите разпоредби. От \"Топлофикация София\" напомнят, че за времето на ремонтите на клиентите без топла вода няма да бъдат начислявани сметки и това ще бъде отразено на отделен ред в месечните им съобщения.     \n \t\n", "date": "2018.07.03", "title": "Спират топлата вода за месец на 72 сгради в центъра на София"}
{"url": "http://www.duma.bg/node/170273", "text": "Договорите с учениците да са за обучение, съгласиха се вчера работодатели, синдикати и държавата по време на заседанието на Националния съвет за тристранно сътрудничество (НСТС), където бе обсъдена и възможността за дуално образование. Васил Велев от Асоциацията на индустриалния капитал в България (АИКБ) обясни, че става въпрос за обучение чрез работа, а не за запълване на вакантни места при работодателя, и това не е трудово правоотношение. Затова работодателите искат този вид договор да бъде изрично записан в закона. Все още не е масова практиката работодатели да назначават ученици след дуално обучение. Бизнесът иска държавата да поема специфичните осигуровки на учащите работници. Сериозен проблем пред развитието на дуалното обучение е подготовката на наставниците - не е ясно кой, кога и къде ще извърши обучението им. Друг въпрос е как да се осигуряват работещите ученици, за кои социални рискове следва да бъдат осигурявани от работодателя. Освен това, сега работодателите са длъжни да плащат здравните осигуровки на учениците, но в същото време те са осигурени от държавата като ненавършили 18 г.  \nНСТС постигна почти пълен консенсус по предложението на социалния министър Бисер Петков за промяна на Наредбата за работното време, почивките и отпуските. Разминаване обаче имаше между синдикати и работодатели по предложението, свързано с обезщетенията за болест. Според синдикатите, ако например при сумарно работно време и смяна от 12 часа служителят излезе в болничен, фирмата ще му плати обезщетение само за 8 часа. А работодателите се страхуват, че ако работникът си вземе болнични през почивни дни, ще трябва да плащат обезщетения и за тях.  \nНе приемаме отпуските да започнат да се плащат в часове, а не в дни, както е в момента, заяви вицепрезидентът на КНСБ д-р Иван Кокалов. Той обясни, че в момента и нощен, и дневен труд се плащат по сумарно изчисление в часове, а всички видове отпуск - и по майчинство, и по болест, в дни. \"Може за НОИ, за работодателите да е по-лесно чисто административно, но за нас не може да има за едно и също нещо два начина за изчисление - веднъж в часове, веднъж в дни\", каза Кокалов. Според синдикатите сегашният механизъм е по-добър.  \nСоциалният министър Бисер Петков обясни, че предлаганите промени целят да синхронизират отчитането на времето при ползване на отпуски, регламентирани по Кодекса на труда, с начина на отчитането им по Наредбата за парични обезщетения от Държавното обществено осигуряване. \"Имаше известен нюанс на различия в мненията на двете страни в Националния съвет. Ние като вносители считаме, че това, което се предлага от МТСП, е крачка в правилната посока\", коментира Петков. \"Има прекалено много забележки по текстовете на Закона за доброволчеството\", коментира след заседанието вицепремиерът Валери Симеонов за проекта, внесен от председателя на ПГ на ГЕРБ Цветан Цветанов и група народни представители. В началото на заседанието той каза, че имало заявка законопроектът за доброволчеството да бъде изтеглен, но това не се случило. По време на заседанието Симеонов отсякъл: \"Така! Трета точка - проект за Закон за доброволчеството, номер еди кой си, внесен от Цветан Цветанов. Мисля, че няма смисъл да си даваме думата - има прекалено много възражения, няма какво да си губим времето. Отхвърляме го! Нали така? Категорично го отхвърляме. По точка \"Разни\"...?\", пише сайтът \"Петел.бг\".      \n \t\n", "date": "2018.07.03", "title": "Тристранката иска договорите с ученици да са за обучение"}
{"url": "http://www.duma.bg/node/170269", "text": "813 кандидат-студенти ще се състезават за 180 места, държавна поръчка, редовно обучение, по специалностите медицина и фармация в Медицинския университет в Плевен. Така петима ще се борят за едно място. 2 пъти повече са жените, които съставляват 68 на сто, или 565. \n82 кандидати ще участват в класирането само с оценките си от предварителните изпити. 603 са записали на първо място, че искат да станат доктори, а 210 са пожелали фармация. С 32 са увеличени тази година местата в специалностите медицина, които стават 120 и фармация, които вече са 60. 28 повече са и местата за медицинска сестра, като предвиденият прием е 70, а за медицинска рехабилитация и ерготерапия - 40. Приемът за помощник-фармацевт се увеличава с 21, а с 15 за медицинска козметика. \n1111 кандидат-студенти ще се явят на редовните изпити за магистърските и бакалавърските специалности. Интересът е силен и стабилен, въпреки че по официални данни зрелостниците през 2018 г. са с 4000 по-малко в сравнение с 2017 г., отчитат от университета.     \n \t\n", "date": "2018.07.03", "title": "Увеличават приема на студенти в Медицинския университет в Плевен"}
{"url": "http://www.duma.bg/node/170272", "text": "Изплащането на пенсиите за юли ще започне от идния понеделник и ще приключи на 20 юли, съобщават от НОИ. Както и известно, от 1 юли пенсиите, oтпуснати до 31 декември 2017 г., се преизчисляват, като тежестта за всяка година зачетен осигурителен стаж е с по-висока тежест - 1,169. Така увеличението е с 3,8% на получавания към 30 юни т.г. размер, а минималната пенсия за осигурителен стаж и възраст става 207,60 лв. Минимумът за пенсиите за непълен осигурителен стаж (85% от 207,60 лв.) става 176,46 лв.  \nМинималната пенсия за общо заболяване ще бъде с долна граница между 176,46 лв. и 238,74 лв., а за инвалидност поради трудова злополука и професионална болест - между 207,60 и 259,50 лв. (между 100% и 125% от 207,60 лв.). \nНаследствените пенсии ще имат минимален размер 155,70 лв. (75% от 207,60 лв.). \nОт 1 юли 2018 г. се увеличава и социалната пенсия за старост и става 125,58 лв. Спрямо нея са определени нови размери на всички пенсии, несвързани с трудова дейност, каквито са пенсиите за военна инвалидност, за гражданска инвалидност, социалните пенсии за инвалидност и персоналните пенсии, както и различните видове добавки, които се определят в процент от социалната пенсия за старост. \nНОИ напомня, че в случаите на служебно преизчисляване или определяне на нов размер на пенсиите не се изпращат разпореждания. Пенсионерите могат да се информират за тях чрез електронната услуга на НОИ \"Справка за издадени пенсионни разпореждания\", достъпна на интернет страницата на института с въвеждане на ПИК и ЕГН или като заявят безплатното получаване на екземпляр от разпореждането в териториалното поделение на НОИ.   \n \t\n", "date": "2018.07.03", "title": "Преизчислените пенсии ще се плащат от 9 юли"}
{"url": "http://www.duma.bg/node/170274", "text": "Харесван или анатемосван, той бе един от най-активните и атрактивни български историци, общественици, патриоти на България. Роден е на 3 декември 1943 г. в Созопол, завършва е история и археология в СУ, доктор на историческите науки, почетен професор на УнИБит. Дългогодишен директор на Националния исторически музей, заема поста от 1994 г., уволнен през 1998 г. заради задочен конфликт с президента Петър Стоянов при връщането на черновата на \"История славяноболгарская\". Пак е назначен за директор на НИМ през 2001 г. и остана на поста до 2017 г.     \nИзвестен е на всеки българин със спонсорството за археологически разкопки и атрактивно представяне на чудеса и резултати от проучванията. Слави се с цветист и пиперлив език, за който неведнъж е критикуван. Бил е сътрудник на ДС от 1973 до 1990 г. Активен политически деец - първо в БСП, която напуска заради приятелството си с Бойко Борисов. Два пъти е бил в листите за народни представители на БСП - в Кърджали и в Шумен, през 1997 и 2001 г., но не е избран. През 2009 г. става депутат от ГЕРБ. В началото на първото правителство на Борисов бе министър без портфейл, отговарящ за българите в чужбина и държавните архиви. Винаги е защитавал интересите на България и се е обявявал срещу кражбите на нейната история от съседни държави. \nПрез март т.г. създаде движение \"Хан Кубрат\", което обаче не бе регистрирано. В последните години здравето му бе разклатено, починал е най-вероятно от белодробна емболия. По негово желание и по желание на роднините му прахът на Божидар Димитров ще бъде разпръснат над Созополския залив. \nПоклонението ще бъде в Слънчевата зала на Националния исторически музей на 4 юли от 10 до 16 ч. На този ден музеят няма да работи за посетители. \nДУМА изказва своите съболезнования на близките на Божидар Димитров.     \n \t\n", "date": "2018.07.03", "title": "На 72-годишна възраст в неделя почина известният историк"}
{"url": "http://www.duma.bg/node/170239", "text": "1894 - ЗАПОЧВА УЧРЕДИТЕЛНИЯТ КОНГРЕС НА БЪЛГАРСКАТА РАБОТНИЧЕСКА СОЦИАЛДЕМОКРАТИЧЕСКА ПАРТИЯ. Създадена е посредством обединението на Българската социалдемократическа партия на Димитър Благоев и Българския социалдемократически съюз начело с Янко Сакъзов. Дотогава двете организации съществуват независимо една от друга и изповядват различни възгледи за развитието на социалистическото движение в България. През 1903 г. тя се разделя на БРСДП (т.с.) начело с Благоев и БРСДП (ш.с.). БРСДП издава вестниците \"Работнически вестник\", \"Социалист\" и \"Народ\" и списанията \"Ново време\" и \"Общо дело\". 1895 - СТЕФАН СТАМБОЛОВ Е СЪСЕЧЕН В ЦЕНТЪРА НА СОФИЯ. Първа помощ му оказва живеещият наблизо известен хирург Асен Петров, който го откарва с файтон до Александровска болница и ампутира насечените му ръце, за да спре кръвоизлива. Един от строителите на съвременна България умира в 3,30 ч. на 18 юли с.г. от инфекциозен менингит вследствие на тежки рани. 1933 - В СОФИЯ СЕ РАЖДА ПРОФ. АЛЕКСАНДЪР ФОЛ, УЧЕН-ТРАКОЛОГ (УМИРА 2006 Г.). Признат е като създател на науката тракология и на теорията за тракийския орфизъм. Основател и дългогодишен директор на Института по тракология при БАН. Над 40 години преподавател в СУ и по-късно в НБУ по антична и българска култура, стара история и тракология. Генерален секретар на Международния съвет по траколожки и индоевропейски изследвания. През 2005 г. световната наука окончателно признава тезата му, че цивилизацията на траките не е част от елинската, а е самостойна редом с нея в зората на Европа. Зам.-министър на културата (1974-1979 г.) и министър на народната просвета (1979-1986 г.). 1951 - УЧРЕДЕНА Е МЕЖДУНАРОДНАТА ФЕДЕРАЦИЯ НА БОРЦИТЕ ОТ СЪПРОТИВАТА, ПОЛИТЗАТВОРНИЦИТЕ И ПОСТРАДАЛИТЕ ОТ ФАШИЗМА (FIR). Обединява близо 60 организации от 23 страни. Организацията, която от 1975 г. е член на ЮНЕСКО, има свой печатен орган - сп. \"Обединена съпротива\", излизащо на немски и френски език. 1995 - В СТРАСБУРГ УМИРА АНДРЕЙ ГУЛЯШКИ, ПИСАТЕЛ И ОБЩЕСТВЕНИК (Р. 1914 Г.). Сътрудник е на левия печат през 30-те и 40-те години. След 9 септември 1944 г. е редактор в редица издания, главен редактор на сп. \"Пламък\" (1956-1966 г.), директор на Народния театър, главен редактор на сп. \"Съвременник\" (1972-1973 г.), секретар на Съюза на българските писатели (1956-1962 г.), зам.-председател на СБП. През последните години от живота си пише в Сопот. Депутат от 6-то до 8-то НС (1971-1986 г.). Най-известен е неговият герой Авакум Захов, появил се за пръв път в повестта \"Контраразузнаване\". Други негови произведения са \"Дон Кихот от Селвеция\", \"Жени\", \"МТ станция\", \"Убийството на улица \"Чехов\", \"История с кучета\" и др.     \n \t\n", "date": "2018.07.03", "title": "Датата"}
{"url": "http://www.duma.bg/node/170275", "text": "ПГ \"БСП за България\" изпрати до министъра на транспорта Ивайло Московски искане да бъде предоставен анализът на международните консултанти на Световнатa банка и Европейската банка за възстановяване и развитие за концесията на летище София. Социалистите настояват да получат и решението на МС, и документацията за обявяване на процедурата. \nПрипомняме, че на 27 юни кабинетът одобри предложението на транспортния министър Ивайло Московски за откриване на процедура за определяне на концесионер на летището. От БСП се обявиха против концесията и заявиха, че ще внесат в парламента проекторешение за отмяна. Опозицията настоя депутатите да бъдат запознати с условията, при които летището ще бъде дадено на концесия. Зам.-председателят на ПГ \"БСП за България\" Георги Свиленски заяви, че решението за концесията е взето на закрито заседание на правителството, без никой да е запознат с параметрите и условията на процедурата. \nНякой иска да открадне от българските данъкоплатци, като даде летище София на конкретна чужда турска фирма, предупреди тогава зам.-председателят на ПГ \"БСП за България\" Драгомир Стойнев. \"Тези бомби със закъснител бяха оставени настрана заради българското европредседателство. Това е първата, която започва да гърми, а други няколко ще започнат да гърмят до месец\", прогнозира той. \nВ отговор транспортният министър Ивайло Московски обяви, че летището остава публична държавна собственост и след отдаването му. Министърът обеща, че ще предостави на социалистите документацията с условията за наема за ползване. \n    \n \t\n", "date": "2018.07.03", "title": "БСП поиска анализите за концесията на летище София"}
{"url": "http://www.duma.bg/node/170240", "text": "\nДухът и бъдещето на България  ще ги има, защото имаме умни, талантливи, слънчеви деца и младежи, истински българи, които обичат и знаят историята на своето Отечество, пренасят и съхраняват историческата истина.  Това е естественият извод и заключение на компетентното и безпристрастно жури на Международния ученически конкурс \"Заедно в 21 век\".  \nТази година в България и Русия честваме общия празник и бележито събитие от общата ни история - 140-годишнината от Руско-турската освободителна война (1877-1878г.) и възстановяване на българската държава. Тази война е последната от поредицата войни, които Русия води срещу Османската империя в ХVІІ-ХІХ век. Русия тръгва към тази война, въпреки че след неуспеха в Кримската война е взела категорично решение да не воюва повече с Османската империя. Априлското въстание, преживените ужаси и огромните жертви на българите довеждат до горещи призиви на най-ярките представители на европейската, особено на руската интелигенция и общественост. Заради това Русия определя външнополитическата си стратегия в защита на общославянската, православната и нравствената идея като доказателство, че тя е защитникът и съюзникът на българите и на славянски народи на Балканите. В България Руско-турската война 1877-1878 г. се нарича Освободителна, тя дава  свободата на българите след петвековното турско робство и полага основите на новата българската държавност. Втората  основна тема на международния конкурс за учебната 2017-2018 г. бе посветена на друг голям проект на фондация \"Устойчиво развитие за България\" - \"Пътят към Победата\" и решаващите събития за Втората световна война: 75-годишнината от Сталинградската битка и битката при Курск.  \n  Тези въпроси и теми не са във фокуса на вниманието и не са толерирани от днешната обществена атмосфера, от българските медии, от образователните учебни програми, налаганите дискусии и книжнина. А доколкото ги има официално около кръглите дати, те са коментирани често в критичен и отрицателен смисъл.   \n Затова организаторите са благодарни на многобройните участници - деца и младежи, на учителите, родителите и семействата, които ги подкрепиха за знанията, желанието, вълненията и усилията, чувствата, гражданската позиция, които вложиха за своята подготовка и достойно представяне. Благодарни сме за това, че има млади българи, които отстояват и съхраняват историческата истина за тези важни периоди от българската и нашата обща история и съдба. \n Тази година е впечатляваща не само и не толкова с нарасналия брой участници, колкото с качеството на творбите. Наред със задълбоченото и ярко описание на най-важните исторически моменти и събития, много участници  направиха задълбочени изследвания по темите за своите градове, някои - с проучване в местните архиви и литературни източници. Така е претворена историята на освобождението на Троян, Плевен, Кърджали, Враца, Сливен,  Дупница, Смолян, Етрополе, Варна и др. \n Когато младите българи пишат за България, те с вълнение я назовават: Моята България, Майка България, Отечеството, Родината! А Русия и руският народ за тях са: братска Русия, любимата Русия, братушките, братята освободители, братският руски народ, \"Русия винаги възхищава\". Много са творбите, в които може да се прочете: \"...защото обичам Русия\", \"...на Русия с любов\", \"Обичам те Русия!\"! Убедителни и категорични са призиви на най-младите в България: \"Историята ни не бива да се пренаписва и преиначава\", \"да не се фалшифицира нашата история\"! \n  Това е истината! Това е духът, който се съхранява в българското семейство, у българина, въпреки всичко - въпреки манипулациите, въпреки медийния натиск, въпреки учебните програми по история и литература, въпреки отношението на политици и анализатори, въпреки обществената атмосфера, която се налага. Въпреки всичко! Преди 135 години Иван Вазов е написал: \"Тирани, всуе се морите/не се гаси туй що не гасне!\" Духът на патриотизма, на българското, на обичта към Русия е неугасима. Тези тридесет години, в които \"времето е тяхно\" и при господството на \"евроатлантическите ценности\", при толкова усилия и средства, русофобите не могат да преформатират всички българи, да променят самосъзнанието и традиционните български ценности дори на най-младото поколение! Жив е българският дух, живи са българските ценности, предавани от поколение на поколение в българското семейство и сред част от българските учители!              \nГрижата, тревогата и молбата ни към тези прекрасни български деца и младежи е да не напускат България! Нека мечтите им да бъдат свързани с България - осъществени щастливо като личности и професионалисти, които да работят за родната страна, въпреки трудностите, за справедлива, социална, хуманна, благоденстваща и достойна България, в сътрудничество и в близки отношения с Русия. Където те могат да получат и университетското си образование, защото  всяка година 300 български младежи безплатно учат във водещите руски университети. А след това да се върнат в родината, където са очаквани. Нали това е ставало в епохата на Българското възраждане, може да става и днес!  \n    \"Руско-турската освободителна война остава дълбоко в сърцата на всички българи, които милеят за нашето Отечество. Всички трябва да знаем и помним кой ни е дал свободата и благодарение на кого, освен на нашите предци, ние се зовем българи. В днешно време всичко това ми се струва позабравено или може би умишлено заметено под килима, защото на някого му е удобно да бъдем невежи. Но нека! Нека има такива конкурси, поводи, заради които всички българи да си припомнят за славните битки, а защо не и да научат по нещо ново - точно, както при мен.\" \n   Денислав Маринов , 10 кл.,  СУ \"Й.Йовков\" - Тутракан Целта на реферата е, доколкото мога, да разкажа за трогателните срещи на шуменци със съветските войски-освободители и бойния път на частите, носещи името \"Шуменски\", с което да открехна една малка страница от сътрудничеството между българския и руския народ.\" \n   Ростислав Румянов , 11 кл., СУ \"С. Доброплодни\" гр.Шумен \"Няма в историята друг пример за такова великодушие на държава като Русия. Суровият Сибир, далечният Казан, студеният Архангелск проляха кръвта на над 100 хиляди жертви и ни избавиха от вековните страдания. \n Русия завинаги остава в сърцето на България, в духовната същност на българина навеки и веков, вплетена в неугасима вяра и любов към братушките... Русия! Поклон от признателна България!\" \n  Павела Петрова , 10 кл., ПГСАГ \"Ангел Попов\", Велико Търново  \"Подвигът на руските войни и българските опълченци, дали живота си за Свободата на Майка България, никога не ще избледнее в народната памет. Защото \"тоз, който падне в бой за свобода, той не умира\"! \n   Аглая Тодорова , 5 кл., ОУ \"Св.св.\"Кирил и Методий\", гр.Кърджали \"Гордея се с постъпката на съгражданите ми - за интелигентното и дипломатично решение да поканят руските ескадрони, разположени близо до град Дупница. Пример за освобождение, лишено от кръвопролития, боеве и жертви. Защото най-голямата победа не е тази в най-жестоката война, а тази, постигната чрез мирни действия и дипломация.\" \n  Симона Лазаркова , 11 кл., СУ \"Св.Паисий Хилендарски\", гр.Дупница \"Откривам го в шкафа при медалите на моя прадядо. Те са много, но един от тях привлича вниманието ми... това е медал, по случай 100-годишнината от Руско-турската война. Прибирам медала в кутийката. Може би един ден ще го разглеждат моите деца, защото и аз ще им разкажа за Шипка и братята руси, освободители.\" \n  Никола Атанасов , 1 кл., СУ\"Св.Паисий Хилендарски\", гр.Хасково   \n \t\n", "date": "2018.07.03", "title": "Духът и бъдещето ни "}
{"url": "http://www.duma.bg/node/170242", "text": "Мало и голямо се събра в Трън, за да отпразнува Празника на киселото мляко \"Екомилк\". Той се проведе за осми път след двегодишно прекъсване. Организатори на изявата са общината, съвместно с \"Ел Би Булгарикум\",  фондация \"Д-р Стамен Григоров\" и читалище \"Гюрга Пинджурова\". Освен почитателите на един от най-традиционните български продукти, сред които беше и посланикът на Япония у нас н.пр. Масато Ватанабе, на празника дойдоха и над 30 производители от Трънско, Брезнишко, Земенско и съседните сръбски общини Бабушница и Димитровград. Те изложиха на специални щандове произведените от тях мляко и млечни продукти, различни видове мед, сладка, домашно приготвени лакомства и др. \nПразникът на киселото мляко е уникален и е символ на гордост у местните, защото  \nд-р Стамен Григоров от трънското с. Студен извор е откривателят на лактобацилус булгарикус, бактерията, която предизвиква ферментацията, необходима за получаване на уникалното българско кисело мляко.  \nВ района няма големи млекопроизводители. Идеята на празника е да се възстановят традициите в производството на домашните продукти и да се възобнови млекопроизводството  в региона. През тази година организаторите върнаха името на празника \"Екомилк\", защото e акроним на трансграничен проект. Една от идеите на празника е да се покаже на местните производители, че има интерес към техните продукти. А и да се увеличи интересът на младите хора към животновъдството и млекопроизводството.  \nДа направиш хубаво кисело мляко, бяло като сняг и сладко като мед, е все едно да отгледаш хубаво бебе, твърдят местните баби. По-младите се хвалят, че  \nтайната на българския продукт \nдълго време е останала неразгадана за европейците и те създават нещо подобно, което се нарича йогурт. Основната разлика е в закваската, достигнала до днешния ден по селективен път. Хиляди години стопаните по нашите земи са работили върху микрофлората на киселото мляко, без да си дават сметка за селекцията, която извършват, и за симбиозата между микроорганизмите лактобацилус булгарикус и стрептококус термофилус, заради която са диетичните и лечебните свойства на българското кисело мляко. \nНа всички днес ни е известно, че то е естествен пробиотик, който подобрява стомашно-чревната микрофлора, особено при лечение с антибиотици, благоприятно е при ракови заболявания, увреждания на стомаха, черния дроб, имунната недостатъчност. Оригиналното българско кисело мляко съдържа до края на срока си на годност определено количество жива микрофлора и е без добавки на стабилизатори, емулгатори, синтетични подсладители, оцветители, консерванти и антибиотици, както това се случва с йогурта. Киселото мляко е неизменна и най-характерна част на националната ни кухня от векове. \nОказа се, че  \nпосланикът на Япония Масато Ватанабе е върл любител на българското кисело мляко. Той сподели, че в страната му кисело мляко по български лиценз се произвежда от началото на 70-те години на миналия век, но то само наподобява нашия продукт. Когато похапнах от автентичното българско кисели мляко, разбрах, че то се явява като своеобразен мост между България и Япония, сподели дипломатът. \nНяколко конкурса съпътстваха празника. Имаше надпревара за най-вкусни сирене и кашкавал и за най-гъсто кисело мляко. Най-добрите кулинарки се включиха в конкурса \"Творци в домашната кухня\". Имаше и състезание за най-атрактивна дегустация. Много от гостите на Трън посетиха  единствения у нас Музей на киселото мляко в Студен извор. Той е разположен в двуетажна къща, в центъра на селото, която се намира близо до родната къща на д-р Стамен Григоров.  \nНа първия етаж е разположена битова стая, която представя традиционната вътрешна уредба на типичната българска къща, от средата на ХІХ век. На втория етаж са разположени библиотека и изложбена зала.  \nВ библиотеката се съхраняват голям брой разнообразни информационни материали за българското кисело мляко. Посетителите видяха първата научна публикация на д-р Стамен Григоров за продукта, отпечатана на френски език през 1905 г., както и последните проучвания върху противораковите свойства на лактобацилус булгарикус, извършени от проф. Акийоши Хосоно в университета Шиншу, Япония, преди няколко години. Гостите на музея ще научат как в началото на ХХ век  д-р Григоров, по това време студент в Женева, открива специалния вид бактерия, която придава невероятния и уникален вкус на млякото.  \nПо-късно известният руски учен Иля Мечников, един от основателите на съвременната имунология, свързва дълголетието на българския народ с консумацията на кисело мляко и набляга на факта, че лактобацилус булгарикус е единствената бактерия, която никога не е увреждала човешкия организъм по какъвто и да било начин. Днес изследванията върху бактерията продължават активно в институти на БАН.  \nБогато фолклорна програма радваше присъстващите на празника с участието на народните изпълнители Сорина Богомилова и Антонио Симеонов. \nИ аз бях там. Потропнах хорце и си хапнах от уникалното кисело мляко, гарнирано с дъхави плодове и ароматен мед...  \n   \n \t\n", "date": "2018.07.03", "title": "Бяло като сняг, сладко като мед...  "}
{"url": "http://www.duma.bg/node/170243", "text": "По европейските стандарти се наложи постфактум в Софийското метро да се изграждат допълнително ескалатори и асансьори в станциите, предназначени за майки с деца и хора с увреждания. Вече беше открита подземната железница в столицата ни и се разбиваха мраморни стълби и фоайета, за да има същите условия и Софийският метрополитен като в европейските столици... \nНе ми се е случвало да ползвам метрото в европейски градове и да се натъкна на неработещи \"пътеки\", ескалатори и асансьори. Как им се получава не знам, не говоря дори за уникалното и едно от най-добрите превозни средства в Европа - Московското... \nУ нас обаче това е честа практика. Месеци, например продължи ремонтът на \"пътеката\" на станция \"Софийски университет\" в посока \"Орлов мост\", защото месеци наред бяха необходими за доставката на нужните за случая резервни части... \nСъс седмици продължи ремонтът на ескалатора на централната станция \"Сердика\"... Първо левия, после - десния... Асансьорът и в момента на станция \"Константин Величков\" е в траен ремонт и не му се вижда краят... Пътници вече са окачили на вратата му гневен текст от името на граждани с увреждания и майки с детски колички и малки деца... Дори са посочили нова цена на билетчетата от два лева ремонта, белким това ускори някак си отстраняването  на нередностите ... \nПък аз си мисля, че при подобни практики, които, видно няма да са последните, трябва да има санкции и в ръководствата и техническите състави, които обслужват подземния градски транспорт... Даже извинение за причинените неудобства няма. Билетите продължават да се незаконно лев и шестдесет, всички получават същите възнаграждения, директорският борд е на мястото си със същите и по-високи бонуси, премиите за ръководителите и генералния директор са налице, а метрото ни \"извозва\" по всички правила и европейски стандарти... \n    \n \t\n", "date": "2018.07.03", "title": " Европейски стандарти"}
{"url": "http://www.duma.bg/node/170277", "text": "БСП настоя премиерът Бойко Борисов, който е и лидер на ГЕРБ, да каже подкрепя ли позицията на зам.-председателя на партията си Цветан Цветанов, който преди дни заяви пред журналисти, че \"Русия и Китай са едни от основните заплахи за мира и сигурността.\" Изпълнителното бюро на социалистите определя изявлението като безотговорно, непремерено и създаващо рискове за България. БСП приема, че то е официална позиция на партията, респективно и на излъченото от нея и нейната парламентарна група правителство, след като е заявена от лидера на парламентарната група на ГЕРБ. \nСоциалистите питат Борисов как позицията на Цветанов кореспондира с премиерското изявление от Москва за усилия по нормализиране на отношенията с Русия. Как ще бъдат развивани енергийните проекти със страна, която е обявена за \"основна заплаха за мира и сигурността\", питат от БСП. \nОт левицата искат да знаят как изявленията на Цветанов ще се отразят на предстоящата в София на 6-7 юли среща Китай - Централна и Източна Европа. Как ще бъдат постигнати целите на визитата на Ли Къцян, след като дни преди това е обявен за премиер на страна, която е \"основна заплаха за мира и сигурността\", пита ИБ на БСП. \nРъководството на левицата настоява премиерът да поеме лична отговорност за изявленията на партийния си заместник, като или ги потвърди, или се разграничи категорично. Липсата на такива действия за нас ще означава, че правителството се солидаризира с тези позиции, или че вторият човек в ГЕРБ вече, де факто, е първи, категорични са от \"Позитано\" 20. \nДо позицията на левицата се стигна след участието на Цветанов в 82-то междупарламентарно заседание \"Европейски парламент - Конгрес на САЩ\", на което домакин бе българският парламент. \"Русия и Китай са едни от основните потенциални заплахи за мира и стабилността, разбира се, и фалшивите новини, и всички провокативни действия от някои държави, но ЕС и САЩ заедно могат да се противопоставят на всички тези заплахи\", заяви зам.-председателят на ГЕРБ, който оглавява и парламентарната комисия по вътрешна сигурност и обществен ред. Изявлението му е цитирано и от пресцентъра на НС и е качено на официалния сайт на парламента. В прессъобщението се допълва, че на срещата са обсъдени различни и по-общи политически въпроси, но и \"по-конкретни, като киберсигурността и свързаната с нея заплаха от страна на Русия, опитите за намеса чрез социалните медии и в социалните медии, опитите за намеса в демократичните избори както в Европа, така и от другата страна на океана\". Макар че по някои икономически и политически въпроси ЕС и САЩ са на различни мнения, по отношение на основните си оставаме братя по оръжие и това се вижда много ясно от този формат, заключва Цветанов под зоркия поглед на евродепутата Кристиан Елер и Марио Диаз Баларт, член на Конгреса на САЩ.   \n \t\n", "date": "2018.07.03", "title": " БСП пита Борисов смята ли Русия и Китай за заплаха "}
{"url": "http://www.duma.bg/node/170244", "text": "\"Каквато и финансова компенсация да получат хората, тя няма да им върне животните, а стадо се създава изключително трудно.\" - Господин Тодоров, какво е положението в  Кости в момента, след като селото беше отцепено заради чума? \n- В момента в село Кости няма нито едно живо дребно преживно животно. \n- Колко са убитите кози и овце? \n- Между 1300 и 1400. Мисля, че точната бройка е 1372 кози и овце. \n- Фермери изразиха съмнения, че може би въобще не става въпрос за болни от чума животни. \n- Не мога да кажа, но това трябва да се потвърди с лабораторни изследвания, които трябва да се направят на животните. Всичките животни на селото обаче са ликвидирани... Но дано това нещо да се ограничи само в едно село, защото и в съседното има много дребни животни, много овце и много кози. Само нашата асоциация има над 6 хил. животни в радиус от 10 км. \n- Смятате ли, че ще се открие източникът на заразата, което е много важно? \n- Не, никога не е откриван източникът - нито със синия език, нито с нодуларния дерматит. Когато беше случаят със синия език, бяхме в областта, правехме млечни контроли. В едно село до Ивайловград имаше случай на син мастит, сигнализирахме и след това имаше консултативен съвет по животновъдство, казани бяха всички тези неща. Това стана преди 3 години пред тогавашния министър Десислава Танева. Дойдоха след 6 месеца. Цялата страна се зарази от едно стадо в едно село, вместо да се вземат мерки на деня, на часа, или дори в рамките на седмица, допуснахме цяла България да се зарази. Тогава, ако не се лъжа, бяха умъртвени над 20 хил. овце. \n- А сега адекватни ли са мерките предвид чумата според вас? \n- Лично за мен, не са. \n- Защо? \n- Защото така или иначе ще се избиват всички животни в това село, при съмнителни обстоятелства, при проби, направени само в една лаборатория. За мен по-адекватни мерки бяха да се обяви тотална карантина и животните да бъдат избирани, да се направи дезинфекция. Да се наблюдават, да се правят проби за тези животни. Не съм специалист по ветеринарна медицина, но това са логичните мерки. Защото така се избиват и много здрави животни. Примерно в селото може да има едно открито болно животно в едно стадо, но има още 10 стада и животните от всички тези стада се избиват напразно. Но да речем, че това са компромисни мерки. \n- Те се водят контактни животни. \n- Контактни животни, но ако едното е на единия край на селото, а другото - на другия край, какъв е контактът между двете животни? То по тази логика контактни животни са и в съседното село, защото посещават една и съща паша, която е между двете села. Трябва да се избият и животните на съседното село, така ще стигнем до Северна България по този начин. Не знам, за мен не са адекватни мерките, прекалено прибързани и недоказано ефективни са. \n- Това е презастраховане. \n- Да, може би са оправдани, ако наистина се ликвидира заболяването, да приключи в това село. \n- Но от Ямболско отиде и в Бургаско? \n- Това са много съмнителни обстоятелства, основният проблем е нелегалното движение на животните, което никой не го контролира. Има показни публични акции уж, че хващаме животни, конфискуват ги, ще ги умъртвяват, скачат защитните организации - незаконни животни се движат и в момента, навсякъде. Съотношението между законно движещи се животни и незаконно движещи се може би е над 50:50 по моя информация. \n- Значи вие се съмнявате, че ще бъде открит източникът на заболяването, тази зараза? \n- Това, което чета по медиите и чувам от колеги, всякакви предположения има - от нелегални мигранти, търговия с животни, до превозни средства и други хора. Не е важно дали ще бъде открит източникът, важно е да бъде ликвидирано заболяването, просто да не обхване цялата страна. Защото така или иначе и да открием, и да не открием източника, заболяването е факт и го има. \n- За хората, които си загубиха животните, освен емоционален, ударът е и финансов. Очакват ли и надяват ли се да получат някаква компенсация, но това да стане достатъчно бързо, така че да има смисъл от нея? \n- Освен председател на асоциацията, съм и животновъд, и да ви кажа - каквато и компенсация да получат хората за тези животни, говоря за парична компенсация, тя няма да върне животните им. Защото стадо се създава изключително трудно, да не говорим, че дори и да имаш парите, няма откъде да си купиш животни, имам предвид качествени животни. Иначе предполагам, че ще им бъде платено, по мое наблюдение няма да бъде скоро. \n- Самият заместник-министър на земеделието Цветан Димитров призна, че процедурите са изключително бавни. \n- Ами, в такава държава живеем.     \n \t\n", "date": "2018.07.03", "title": " Не оставиха в с. Кости ни едно живо животно"}
{"url": "http://www.duma.bg/node/170283", "text": "Изявлението на Цветан Цветанов, че  , хвърли в смут институциите. Кабинетът и най-вече МВнР се чудят как да реагират и да замажат скандалното изказване на шефа на ПГ на ГЕРБ дни преди срещата 16+1, за която в София пристигат държавни лидери от Централна и Източна Европа плюс Китай. За първи път от близо 20 години у нас ще дойде китайският премиер Ли Къцян. \nИБ на БСП настоява Бойко Борисов да изясни подкрепя ли като премиер позицията на партийния си заместник. Как изявленията на Цветанов кореспондират с предстоящата среща 16+1 и как ще се отразят на отношенията ни с Китай и Русия, питат социалистите. \n    \n \t\n", "date": "2018.07.03", "title": "Цветанов подля вода на Борисов преди срещата 16+1  "}
{"url": "http://www.duma.bg/node/170241", "text": "Хулена, осъждана, но търсена и очевидно - необходима, Националната здравноосигурителна каса наближава второто си десетилетие. На 15 март тя навърши 19 г. Законът, който регламентира създаването й - за здравното осигуряване, е обнародван на 19 юни 1998 г. Оттогава до май т.г. е претърпял 97 изменения и допълнения. \nНа 1 юли 1999 г. започва набирането на здравни вноски, от 1 юли 2000 г. НЗОК започва да плаща дейността на изпълнители в извънболничната помощ, а година по-късно - и на болниците. До 1 юли 2000 г. лечебните заведения се финансираха от МЗ и от общинските бюджети. Пак през 2000 г.  бюджетът на касата се отделя от републиканския През 2001 г. касата работи със 149 болници, от които 128 са многопрофилни за активно лечение, а 21 са специализирани. В първия ден на практическото навлизане на новата здравноосигурителна система - 1 юли 2000 г., 50 аптеки в страната работят с касата. От създаването на НЗОК се действа за създаване на информационна система. Някои от шефовете й се заеха да я изграждат, но приемниците им я захвърлиха в праха, други - очевидно потърсили облаги в изграждането й, отговаряха пред съд и прокуратура, трети трябваше да осъществяват екзотични министерски идеи като пръстови отпечатъци. \nЗа 19 години касата е оглавявана от 17 души, двама от които по два пъти са начело. Средно  \nпо 1 директор/управител на 12-13 месеца Единственият директор на НЗОК, завършил мандата си, е д-р Румяна Тодорова (от 1 септември 2006 г. до 3 ноември 2009 г.). \nЕмоциите около касата винаги са били твърде горещи, битките пък - емоционални. \nВ началото директорите на касата се избираха с конкурс, изпитна комисия препитваше кандидатите, а Управителният съвет имаше последната дума кой ще управлява парите за здраве през следващите 4 години. Правилата обаче бяха променени в първите месеци от управлението на ГЕРБ. Тогава директорът стана управител. Кандидатури могат да предлагат само парламентарно представени групи, а депутатите (разбирай - управляващото мнозинство) решават кой ще бъде следващият шеф, който на практика няма да има думата в управлението на парите ни от здравни вноски. Пак до идването на власт на ГЕРБ НЗОК разполагаше с т.нар. малък (оперативен) резерв и голям (резервът на НЗОК в БНБ като част от фискалния резерв на страната). Само че през 2010 г. тогавашният финансов министър  \nСимеон Дянков на практика национализира събираните в продължение на 10 години от здравни осигуровки на българите 1,4 млрд. лв. и ГЕРБ пренасочи парите за други разходи. Парите в \"големия\" резерв се събираха от 1 юли 1999 г. и когато касата приключваше годината с излишък, парите отиваха в него. Най-много бяха парите от осигуровки от 2009 и 2010 г., когато вноската от 6% бе увеличена на 8%. Междувременно в средата на март 2012 г. служителите в НЗОК станаха държавни служители. Държавни служители в обществен (по презумпция) фонд! Не е ли това  \nоткровено одържавяване  Де факто от 2010 г. целевите пари за здраве бяха национализирани и вече осма година те могат да се харчат за...всичко. Примери ли? През 2015 г. НЗОК приключи с излишък от 7,3 млн. лв., през 2016 г. -  1 624 400 лв. За 2017 г. излишъкът е над 10 млн. лв. Може и да не е кой знае колко много, но все пак имало е пари да се плащат много неща, за които касата се \"стискаше\" и не плащаше - задължения към чужди каси, надлимитна дейност на болниците, лекарства и пр., и пр. Сега вече те са в кюпа на републиканския бюджет. Ако обаче касата е искала да плаща, можела е да го направи преди 31 декември. \nОпит да бъде върнат първоначалният облик на касата бе направен по време на 42-то Народно събрание от депутати начело с д-р Емил Райнов. Но времето не стигна. \nТретият кабинет на ГЕРБ за пореден път потвърди народната поговорка  \nскъпи на триците, евтини на брашното Над 65 дела от началото на годината вървят срещу касата за неизплатената надлимитна дейност, след като през януари ВАС отмени болничните лимити. И ако през 2015, 2016 и 2017 г. не са платени на болниците 152 млн. лв., сега с просрочените лихви и съдебните разходи парите ще са доста повече. Недопустимо е по този детински начин касата да бъде водена към разруха. При това - без да бъде потърсена никому отговорност. При тези обстоятелства не е лесно да се правят оптимистични прогнози.  \nОбещания за нови модели на финансиране и купища други новости има много - предлага ги всеки следващ министър, но ефектът обикновено е буря в чаша вода. Само че ни един от тях не дава надежда за оттласкване от дъното. Само че от това страдат медицинските специалисти и пациентите.   \n   \n    \n1. Д-р Илко Семерджиев  - от 15 март 1999 г. до 11 април 2000 г. \n2. Д-р Бойко Пенков - от 23 декември 1999 г. до 10 октомври 2001 г. \n3. Доц. Никола Василев - от 10 октомври 2001 г. до 22 април 2002 г. \n4. Проф. Генчо Начев - и.д., от 23 април 2002 г. до 12 декември 2002 г. \n5. Надежда Генева - и.д., от 12 декември 2002 г. до 24 януари 2003 г. \n6. Д-р Глинка Комитов - и.д., от 24 януари 2003 г. до 7 март 2003 г. \n8. Д-р Димитър Петров - от 7 март 2003 г. до 16 януари 2004 г. \n9. Д-р Иван Букарев - от 19 януари 2004 г. до 23 май 2006 г. \n10. Д-р Румяна Тодорова - и.д., от 23 май 2006 г. до 1 септември 2006 г. \nД-р Румяна Тодорова - от 1 септември 2006 г. до 3 ноември 2009 г. \n11. Инж. Александър Огнянов - и.д., от 3 ноември 2009 г. до 12 февруари 2010 г. \n12. Жени Начева - от 12 февруари 2010 г до 23 април 2010 г. \n13. Нели Нешева - от 4 май 2010 г. до 28 февруари 2012 г. \n14. Мариана Василева - и.д., от 28 февруари 2012 г. до 3 април 2012 г. \n15. Д-р Пламен Цеков - от 3 април 2012 г. до 9 юли 2013 г. \nД-р Румяна Тодорова - от 12 юли 2013 г. до 12 февруари 2015 г. \nД-р Глинка Комитов - от 15 март 2015 г. до 30 юни 2017 г. \n18. Проф. д-р Камен Плочев - от 28 юли 2017 до 25 юни 2018 г. \n19. Д-р Йорданка Пенкова - и.д., от 25 юни 2018 г. до момента     \n \t\n", "date": "2018.07.03", "title": "Как здравният модел се срина за 19 години"}
{"url": "http://www.duma.bg/node/170278", "text": "БСП в Благоевград излезе с гневна позиция срещу кмета на Благоевград Атанас Комбитов заради 17 бездомни кучета, изхвърлени от общинския приют в района на село Стара Кресна. \"През последните дни в медиите се разпространяват видеоматериали за случая. Острата реакция от медиите е разбираема, защото става дума за скандални действия от страна на местната власт\", пишат социалистите. \"Скандален е фактът, че най-голямата община в областта, с огромен бюджет, иска да прехвърли отговорността за животните на най-бедната община. За какво точно харчите парите на данъкоплатците?\", питат социалистите. Според тях се плащат хиляди левове, за да се лъска имиджът на Камбитов като отговорен и заинтересован за доброто на Благоевград. \n\"Срамно е, г-н кмете, за пореден път да демонстрирате нагло политическите си пристрастия, като прехвърляте отговорностите си на по-малките, които се управляват от ваш политически противник. Освен, че е безкрайно срамно, деянието ви е опасно, защото кучетата създадоха огромна опасност за всички шофьори в Кресненското дефиле\", отбелязват от БСП в Благоевград. Те призовават Камбитов да спре да си заравя главата в пясъка и да си реши сам проблемите, колкото и да му се иска да ги \"натресе\" на друг, в случая на избрания от БСП кмет на Кресна Николай Георгиев. \nПрипомняме, че от фондация \"Четири лапи\" също се възмутиха от т.нар. кучешки туризъм.   \n \t\n", "date": "2018.07.03", "title": "БСП с гневни обвинения срещу кмета на Благоевград заради изхвърлени кучета"}
{"url": "http://www.duma.bg/node/170276", "text": "Нашето разбиране е, че oбразованието и културата са в основата на всеки прогрес. Те гарантират на младите хора активна реализация и по-добър стандарт. Това заяви Корнелия Нинова при откриването на международния Сими симпозиум, който се провежда в Двореца на рицарите в Родос, Гърция. Форумът се провежда от 20 години, с участието на водещи интелектуалци, политици, дипломати, Нобелови лауреати, историци и др. Нинова откри форума с Андрия Зафираку, който е Глобален учител за 2018 г.  \nЛидерът на БСП подчерта, че подкрепата за културата и образованието трябва да бъде подплатена с практически решения. Всички, които сме се събрали, тук можем да дадем принос, като се ангажираме да съдействаме на всички равнища - с инвестиции в училища и учители, подчерта тя в Родос. \n\"За мен е чест, че съм поканена като българка на симпозиума. Той е много различен от всички международни форуми, в които съм участвала. Тук присъстват естествени авторитети и водачи на обществено мнение от четири континента. Темите за разговори помежду ни са борбата с неравенствата, здраве, имиграция, \"нова визия за Балканите\", приключването на войната в Сирия, технологиите, отговор на европейската дезинтеграция с прогресивна визия, преоткриването на прогресивна Европа и нуждата от нов социален договор\", отбеляза Нинова. Наред с дискусията в Родос се проведе и програма за млади и бъдещи лидери. Тази международна среща ме впечатли и с това, че за пръв път виждам как при толкова важни и належащи теми в дневния ред на симпозиума, образованието и културата заеха първо място, отбеляза Нинова. Присъстващите се обединиха около тезата, че образованието е един от начините да бъде преодоляна голяма част от кризите, които заливат света.   \n \t\n", "date": "2018.07.03", "title": "Образованието и културата са в основата на прогреса"}
{"url": "http://www.duma.bg/node/170279", "text": "Иск срещу решението на КЕВР от 1 юли цената на тока да се вдигне средно с 2,03%, а на парното - със 7,33% ще внесе във Върховната административна прокуратура омбудсманът Мая Манолова. \"Повишението на цената не се налага, защото в края на м.г. в резултат на поевтиняване на газа със 7,29% цените на парното и тока не бяха пипнати. Т.е. КЕВР коригира цените само когато са в ущърб на гражданите\", коментира тя. По изчисления на експертите й 1,2 милиона души, или 600 хиляди домакинства в страната, са ощетени от поскъпването на тока и парното. \nМанолова припомни, че е сезирала Конституционния съд с искане да отмени текста в променения Закон за енергетиката, според който граждани и сдружения не може да оспорват в съда решенията на държавния регулатор. КС обаче още не се е произнесъл. Затова и единственият й ход в момента е да внесе жалба в прокуратурата. Омбудсманът се надява в 30-дневен срок прокуратурата да обжалва решението на регулатора. \n    \n \t\n", "date": "2018.07.03", "title": "Дават на прокурор поскъпването на тока и парното"}
{"url": "http://www.duma.bg/node/170280", "text": "Изпитите по български език и литература (БЕЛ) за седмокласниците ще останат без промяна и догодина, става ясно от отговор на образователното министерство до омбудсмана Мая Манолова. Неотдавна МОН обяви, че идната година ще има коренна промяна в изпита след VІІ клас, като той ще се държи върху учебния материал за V, VІ и VІІ клас, а не само върху последната година, както е сега. Родители се вдигнаха на пореден протест, и до омбудсмана има десетки жалби,  заради неочакваните хаотични промени, за които децата не са се подготвили. \nЕкспертите в МОН се съобразиха с обществените нагласи и с интересите на учениците, затова ще предложат във външното оценяване по БЕЛ през учебната 2018/2019 г. да бъде включено само учебното съдържание за VІІ клас, заявяват от ведомството на министър Красимир Вълчев. В писмото си до него Мая Манолова обаче казва,  че \"отсрочката\" трябва да важи и за бъдещите шестокласници, а нововъведенията да влязат в сила за децата, които през новата учебна година ще бъдат в пети клас, за да знаят от началото на прогимназиалния етап как ще го завършат.  \nСмятам, че освен обхвата на учениците в училище, е много важно да се увеличават постиженията на учениците, което няма да се получи, като непрекъснато и в движение се правят промени, подчертава омбудсманът.   \n \t\n", "date": "2018.07.03", "title": " МОН няма да променя изпитите след VІІ клас"}
{"url": "http://www.duma.bg/node/170281", "text": "Депутатите социалисти от Бургас Петър Кънев, Николай Тишев, Тодор Байчев и Димитър Стоянов ще инициират извънредна среща в НС с ръководството на Министерството на земеделието по повод масовото унищожаване на животни в Странджа. Разговорът ще се състои на 4 юли и на него са поканени всички депутати от Бургаска област. \n\"Не може по този начин да се действа с хората в Странджа. Уверен съм, че има и други начини, с които Агенцията по храните в Бургас може да противодейства, защото се унищожава поминъкът на хората\", заяви на брифинг в Бургас Тишев. Той пое ангажимент на парламентарния контрол да отправи въпрос по темата към земеделския министър Румен Порожанов. \n\"Община Малко Търново се намира в уникална ситуация. Миграцията там е голяма. Избиването на стадата явно е свързано с държавна политика за унищожаването на  животновъдството. Това означава, че правителството, чрез специализираните си органи, не полага грижи за опазването на селскостопанските животни\", коментира Димитър Стоянов. \nКакто ДУМА вече писа, фермери от странджанското село Кости се оплакаха, че стотици техни животни са избити заради грешно подозрение за плъзнала чума. Те се заканиха да съдят България заради огромните щети, които държавата им е причинила.     \n \t\n", "date": "2018.07.03", "title": " Бургаски депутати искат среща в НС заради убитите животни в Странджа"}
{"url": "http://www.duma.bg/node/170232", "text": "Главната прокуратура в Анкара издаде заповед за задържането на 68 военни от Командването на сухопътните войски в рамките на продължаващото разследване на дейността на забранената в страната Фетхуалистка терористична организация (ФЕТО). Това съобщи телевизия Ен Ти Ви. \nАрестите са започнали на територията на столицата, а също така в още 18 провинции на страната. Сред заподозрените са 19 военнослужещи, останалите временно не са на активна служба. Всички са офицери. Следствието смята, че те са свързани с клетките на ФЕТО вътре в армията. \nНа 15 юли 2016 г. група военни и офицери направи неуспешен опит за преврат срещу президента Реджеп Тайип Ердоган. При сблъсъците загинаха 250 души, без да се смятат превратаджиите. Над 2000 бяха ранени. Анкара обвини за неуспелия преврат ислямския духовник Фетхуллах Гюлен, който от 1999 г. живее в САЩ. \nСлед метежа в Турция бяха арестувани над 50 000 души, а около 140 000 държавни служители бяха уволнени или отстранени от работа.   \n \t\n", "date": "2018.07.03", "title": "В Турция задържаха 68 офицери"}
{"url": "http://www.duma.bg/node/170282", "text": "Разбита е престъпна група, планирала убийства на магистрати и полицаи, похвалиха се разследващите. От журналистически въпрос към шефа на спецпрокуратурата Иван Гешев стана ясно, че един от тарторите на групата е Иван, син на Йосиф Йосифов (Йоско Костинбродския). На практика момчето е имало ръководни функции в бандата, но така и не бе уточнено какво обвинение му е повдигнато. \n10 души са в ареста от събота, трима са там по други дела, четирима се издирват. Операцията е на ГДБОП и спецпрокуратурата. Проведена е в София, Костинброд, Годеч, Елин Пелин и други населени места в София област. \nГрупата си била поставила за цел да наложи контрол върху пазара на марихуана и амфетамини. Бандитите са принуждавали непълнолетните да продават наркотици. Освен това подготвяли побои на разследващи полицаи и прокурори. Двама прокурори от спецпрокуратурата и няколко полицаи са били в списъка за нападение. По думите на Гешев тези служители били нарочени, защото си вършели съвестно работата и не приемали подкупи. Магистратите водели дела срещу участници в престъпната група.  \nДиректорът на ГДБОП Ивайло Спиридонов съобщи, че бандата е в полезрението на властите от средата на миналата година. В ГДБОП получили информация, че в два столични квартала са започнали агресивни действия срещу дилъри с цел да бъдат принудени да се включат в бандата на сина на Йоско. \nИван Йосифов бе арестуван през 2010 г. с наркобандата на баща си. На първа инстанция делото приключи с осъдителни присъди. По-късно синът на Йоско беше задържан и обвинен за участие в банда за побои, ръководена от Стефан Гевгелийски. Пуснаха го под гаранция. \nЙоско Костинбродския пък се издирва от март 2014 г. На първа инстанция той получи 17 години затвор за опита за убийство на сочения за наркобос Кирил Кирилов-Киро Японеца през 2003 г., но м.г. Апелативният спецсъд го оправда напълно. \nМеждувременно журналисти забелязаха, че от няколко месеца охраната на главния прокурор Сотир Цацаров е увеличена. Вместо с обичайния един гард от НСО, напоследък той се движи с трима. \n    \n \t\n", "date": "2018.07.03", "title": "Разбиха група, планирала убийства на магистрати  "}
{"url": "http://www.duma.bg/node/170233", "text": "Общата сума на паричните преводи от Германия за 10 г. е нараснала с 6,5 млрд. евро. Федералната република се нарежда сред страните с най-голям брой преводи. \nСумата на паричните преводи, които мигрантите изпращат на своите роднини в други държави, съществено е нараснала. През 2016 г. около 17,7 млрд. евро са били преведени от Германия в родните страни на мигрантите, което е с 6,5 млрд. евро повече, отколкото през 2007 година. Германия влезе в групата на държавите, от които се правят най-много преводи, отбелязва \"Ди велт\". ФРГ е изпреварена само от САЩ, Саудитска Арабия и Швейцария. \nГерманското правителство оценява голямото количество на паричните преводи като \"стимулиращо развитието\", защото парите в крайна сметка се оказват в хората от развиващите се страни. Към 2030 г. се очаква да бъдат съкратени много високите такси за преводи до нивата от по-малко от 3 на сто. \nПредставителят на партията \"Алтернатива за Германия\" (АзГ) Маркус Фронмайер смята, че получателите на социални помощи в Германия изпращат част от парите си на роднини. Той подчерта, че развитието на другите държави не може да става за сметка на германската социална система. АзГ настоява да се забрани на мигрантите да превеждат част от помощите си в други държави.   \n \t\n", "date": "2018.07.03", "title": "Мигрантите са изнесли 18 млрд. от Германия"}
{"url": "http://www.duma.bg/node/170234", "text": "Считано от понеделник, 2 юли 2018 г., граничната полиция в Бавария възстановява своята работа за гарантиране на сигурността по границата на най-голямата федерална провинция в Германия, съобщава Die Sueddeutsche Zeitung, най-тиражираният вестник в страната. \nБаварският министър-председател Маркус Зьодер потвърди информацията, като същевременно допълни, че регионалната гранична охрана трябва да има същите правомощия като тези на федералната германска полиция. Същевременно вътрешният министър на Мюнхен Йоахим Херман увери, че границата с Австрия не е затворена. Подобна мярка не се обсъжда, категоричен бе Херман. \nПолицейският съюз вече разкритикува плановете на баварското правителство. Паралелната работа на федерална полиция и баварска гранична охрана може да доведе до осъществяването на двойни проверки на преминаващите в граничния район и да създаде хаос, предупредиха от съюза. \nКъсно снощи трябваше да се състои ключовата среща между председателите на двете „сестрински“ партии ХДС и ХСС – Ангела Меркел и Хорст Зеехофер, на която ще бъде направен последен опит за постигане на компромис за бежанската политика. \nОчакваше се в разговорите да вземат участие и други водещи политици от двете партии. Ясно е обаче, че от изхода на срещата зависи политическото бъдеще на Зеехофер, който увери, че ще се оттегли от поста си на федерален министър на вътрешните работи на Германия, ако не бъде постигнато решение на спора между ХДС и ХСС. \nСъщевременно баварският министър-председател Маркус Зьодер демонстрира готовността на Мюнхен за постигането на компромис с цел излизане от кризата, която поставя под въпрос не само бъдещето на Съюза (ХДС/ХСС), но и на управляващата в Берлин голяма коалиция. \nСлед седмици мълчание Германската социалдемократическа партия (ГСДП) се намеси в спора между Християндемократическия съюз (ХДС) и Християнсоциалния съюз (ХСС) за бежанците, като представи план от пет точки за промяна на политиката в областта на убежището, съобщава германският национален ежедневник Die Frankfurter Allgemeine Zeitung. До този момент социалдемократите запазваха мълчание с аргумента, че спорът между ХДС и ХСС е вътрешен и най-вече, че разрешаването му не е спешно за Германия. \nНо в понеделник ГСДП изложи плана си за излизане от кризата. В документа партията подкрепя позицията на канцлера Ангела Меркел, която отхвърли разрешаването на проблема с мигрантите на национално ниво – подход, за който настоява федералният министър на вътрешните работи и лидер на ХСС Хорст Зеехофер. „Искаме да действаме с Европа, а не срещу нея“, се казва с документа на ГСДП. \nПартията се ангажира със зачитането на основното право на убежище, с имиграционния закон (договорен в коалиционното споразумение) и се застъпва за бързото интегриране на признатите бежанци. \n„Тези, които нямат основания за защита, трябва да бъдат върнати в родината им или в сигурна трета страна\", категорични са социалдемократите. Принципът на правовата държава трябва да се прилага последователно. Планираните центрове за бежанци в държавите от ЕС и в Африка „не трябва да се превръщат в затворени съоръжения\", се казва още в документа. \n\"Справедлив е въпросът: ХСС да не са си загубили ума?\", попита репортерът на „Шпигел“ Рене Пфистер в коментар за ситуацията. \n\"В края на краищата правителството може и да падне и една стара, горда партия може да залезе в абсурдност - и всичко това, за да се реши проблем, какъвто в действителност едва ли има предвид драматично по-ниския брой търсещи убежище, които пристигат в Германия тази година.\", пише германският журналист.   \n \t\n", "date": "2018.07.03", "title": "Баварски пъзел за Меркел  "}
{"url": "http://www.duma.bg/node/170236", "text": "Гъpцитe пpoдължaвaт дa кpият дaнъци. Taзи тeндeнция ce зaбeлязвa oт бeнзинocтaнции дo квapтaлни бaкaлии, кoитo мacoвo кpият oбopoти, cъoбщaвaт гpъцкитe мeдии. Зaдyшaвaщo виcoкитe дaнъци към бизнeca в Гъpция дoвeдoxa дo eвoлюциятa в yкpивaнeтo нa дaнъци при тъpгoвцитe нa дpeбнo. Taзи тeндeнция сeгa включвa пo-cлoжни мeтoди, изпoлзвaщи тexнoлoгични тpикoвe в кacoвитe aпapaти. \n\"Hиe ce изпpaвямe cpeщy eдин cъвceм нoв пpoблeм зa нac. Bлизaмe в мaгaзин зa xpaнитeлни cтoки зa пpoвepкa, нo c eднo нaтиcкaнe нa бyтoн coбcтвeникът изтpивa вcички cкopoшни тpaнзaкции, зa кoитo нe ca издaдeни кacoви бeлeжки\", paзкpивa дaнъчeн инcпeктop в Ceвepнa Гъpция. Toй вce пaк пpипoмня, чe влacтитe имaт нaчини дa зacичaт. Taкa нaпpимep влacтитe ca зaбeлязaли oбopoт oт 1,65 млн. евро в гoлям cyпepмapкeт в Цeнтpaлнa Гъpция. B cъщoтo вpeмe кacитe в мaгaзинa пoкaзвaли oбopoт oт caмo 160 000 евро зa въпpocнoтo тpимeceчиe. B бeнзинocтaнции мacoвo ce мaнипyлиpaт дaннитe зa дocтaвeнo или пpoдaдeнo гopивo.     \n \t\n", "date": "2018.07.03", "title": "Гърците продължават да крият данъци"}
{"url": "http://www.duma.bg/node/170237", "text": "От 1 юли в Румъния електрическият ток, доставян на населението, поевтиня с около 3,5%, а пенсионният пункт се повишава с 10 процента, съобщи Медиафакс. \nПенсионният пункт, въз основа на който се изчислява размерът на пенсиите, се увеличи с 10% до 1100 леи (около 461 лв.), а минималната гарантирана пенсия нараства от 520 леи на 640 леи (268 лв.). В първото тримесечие на 2018 г. средната месечна пенсия в Румъния беше 1122 леи (247 евро). \nМеждувременно румънският министър на труда обяви преди няколко дни в телевизионно предаване, че възрастта за пенсиониране на жени, които имат над три деца, ще бъде намалена, \nУвеличението на разходите за пенсии и заплати в държавния сектор обаче доведе до почти четирикратен скок на бюджетния дефицит през първите пет месеца на 2018 година спрямо същия период на предишната година и възлиза на 8,14 милиарда леи (0,88% от БВП). Това показват представени данни от Министерството на финансите в Букурещ. \n\"Ако продължаваме с тези темпове на увеличение на разходите за социални помощи и заплати, до края на годината парите няма стигнат\", предупреди председателят на Фискалния съвет Йонуц Думитру.     \n \t\n", "date": "2018.07.03", "title": "В Румъния токът поевтиня, а пенсиите се увеличиха"}
