{"url": "https://duma.bg/prof-stefan-danailov-e-priet-v-burgaska-bolnitsa-n198168", "text": "Проф. Стефан Данаилов беше приет вчера по спешност в бургаската многопрофилна болница \"Бургасмед\". Той е със счупване на бедрена шийка и предстои да бъде опериран, съобщиха от здравното заведение. Инцидентът е станал в неделя вечерта. Големият актьор бил докаран от Приморско, където бил на разходка. Проф. Данаилов е бил отседнал в наследствената си къща в Царево. Там той е участвал в празници на изкуствата и е пожънал голям успех в края на юли с постановката \"Актрисата\", в която му партнира Аня Пенчева. Дълго време проф. Данаилов не е искал да отиде на лекар, смятал, че нещата са по-леки, но болките се усилили и неговият шофьор извикал линейка. Правят се изследвания за смяна на тазобедрената става. Екип от големи специалисти от МБАЛ \"Софиямед\", ръководен лично от проф. Андрей Йотов, е консултирал приетия в болница проф. Данаилов. Лечението ще изиска много време, упоритост и рехабилитация. Според хирурга-ортопед д-р Лъчезар Томов състоянието на Данаилов не е критично и той е в стабилно състояние.", "date": "2019.08.21", "title": "Проф. Стефан Данаилов е приет в бургаска болница"}
{"url": "https://duma.bg/volen-siderov-simeonov-karakachanov-i-tsvetanov-sa-v-zagovor-sreshtu-gerb-n198174", "text": "Лидерът на \"Атака\" Волен Сидеров видя заговор срещу ГЕРБ с участието на лидерите на НФСБ и ВМРО Валери Симеонов и Красимир Каракачанов и бившата дясна ръка на Бойко Борисов Цветан Цветанов. \"Ексшефът на предизборния щаб на ГЕРБ Цветан Цветанов търси реванш и ще работи с ВМРО и НФСБ срещу бившата си партия. За целта ще използва пропукани структури на ГЕРБ на местните избори\", заяви вчера атакистът в телевизионно интервю. Припомняме, че през юни НФСБ и ВМРО отстраниха \"Атака\" от коалицията \"Обединени патриоти\" и трима нейни депутати от парламентарната група начело с председателя й Волен Сидеров. Цветанов и Симеонов винаги са били много близки, лидерът на НФСБ винаги е искал ексзаместникът на Бойко Борисов да е премиер, твърди Сидеров, като коментира срещата между двамата в Жеравна в неделя и последвалите критики на Симеонов срещу ГЕРБ. \"Веднага след тази среща Симеонов излезе с революционно изказване как наесен ще разгледат подкрепата си и то заедно с ВМРО. Това означава, че и двете партии обмислят извиване на ръце или притискане, или някаква своя игра, в която участва и Цветанов. Знаете, че в структурите на ГЕРБ някъде има разпукване. Това ще бъде използвано и Цветанов ще търси реванш. На тези места той неофициално ще ги насочва към гласуване за НФСБ и ВМРО, които в комбинация ще играят срещу ГЕРБ\", разви конспиративната си теория Сидеров. В последните дни представители на НФСБ и ВМРО обявиха, че ще поискат ревизия на отношенията с ГЕРБ. Симеонов предупреди за \"доста сериозни промени в отношенията с ГЕРБ\", защото държавата не вървяла в правилна посока, а ВМРО признаха за проблеми във властта и управляващата коалиция и поискаха среща с премиера. Коалиция по места с партиите на Симеонов и Каракачанов няма да има, отсече Сидеров по повод решението на ВМРО да позволи такива съюзи за вота.", "date": "2019.08.21", "title": "Волен Сидеров:  Симеонов, Каракачанов и Цветанов   са в заговор срещу ГЕРБ"}
{"url": "https://duma.bg/odobriha-nova-visoka-sgrada-v-sofiya-na-raba-na-zakona-n198169", "text": "Строителството на поредна висока сграда на ръба на закона е одобрено на бул. \"Черни връх\" в София, сигнализира общинският съветник от коалиция \"Сердика\" Войслав Тодоров. Според него главният архитект Здравко Здравков е одобрил 16-етажна сграда в \"Кръстова вада\", въпреки че част от имота попада в зона с ограничение на височината до 10 метра или до 3 етажа.  В одобрения подробен план границата между двете зони е фалшиво преместена, така част от сградата неправомерно е с 13 етажа над допустимото и това носи допълнително застрояване от над 1500 кв.м, категоричен е Тодоров. Според него това не е първият път, когато главният архитект погазва Общия устройствен план. В много случаи зони за озеленяване се свивали, а в други цели улици изчезвали. \"Винаги целта е една - повече презастрояване в противоречие с ограниченията на законите\", коментира общинският съветник.", "date": "2019.08.21", "title": "Одобриха нова висока сграда  в София на ръба на закона"}
{"url": "https://duma.bg/lekari-protiv-promeni-v-imunizatsionniya-kalendar-n198170", "text": "Лични лекари се обявиха против някои от промените в имунизационния календар. В тях се предвижда намаляване на приемите на основната имунизация на пневмококовата ваксина за децата до 6-годишна възраст, отпадане на пробата Манту, както и реимунизация срещу туберкулоза при деца на 11-годишна възраст. Освен това се въвежда още една реимунизация срещу коклюш при 12-годишните. Управителният съвет на Националното сдружение на общопрактикуващите лекари вече е изготвило свое становище по проекта. Бихме желали да видим медицинската аргументация за отпадането на ваксините за пневмококи и промяната в мантуто, заяви общопрактикуващият лекар д-р Гергана Николова. Лекарите одобряват въведената ваксина срещу коклюш при деца на 12 години.", "date": "2019.08.21", "title": " Лекари против промени в   имунизационния календар"}
{"url": "https://duma.bg/ekspert-darzhavata-ne-biva-da-abdikira-ot-finansiraneto-na-partiite-n198173", "text": "\"Държавата не трябва да абдикира от субсидирането на партиите и да казва: \"Оправяйте се\". Въпросът е могат ли търговци да финансират безлимитно до 1 млн. лева български партии\". Така коментира в радиоинтервю доц. Наталия Киселова, преподавател по конституционно право в СУ \"Св. Климент Охридски\", искането на президента Румен Радев КС да обяви за противоконституционни разпоредби в Закона за политическите партии и Изборния кодекс, които регламентират даренията за партиите от юридически лица и еднолични търговци. \"Във всички държави от ЕС има публично финансиране и то гарантира необходимия минимум за партийна дейност. В България след 2005 г. се въведе държавното субсидиране и да се връщаме сега там, където сме били и сме видели, че не е добър начинът на финансиране, ми се струва глупаво\", заяви доц. Киселова.  \"Няма пречка до края на годината или до началото на следващата магистратите да се произнесат по казуса. Отговорността им е голяма, защото не можем да се отказваме от достижения, които демокрацията е направила у нас. Неизбежен е въпросът какви партии искаме. Само чрез тях съвременната държава може да функционира и трябва да се даде възможност за тяхното съществуване. Но дори и след становището на КС въпросът пак ще бъде върнат в Народното събрание\", уточни доц. Киселова. Тя е категорична, че е недопустимо режимът на финансиране на партиите да бъде въведен без обществено обсъждане и без оценка на въздействието за какво партиите харчат парите си. Начинът, по който се направи промяната в закона, нарушава правилата за предвидимост, за законодателен процес, за обществено обсъждане, подчерта доц. Киселова. ", "date": "2019.08.21", "title": "Експерт:    Държавата не бива да абдикира от финансирането на партиите"}
{"url": "https://duma.bg/poveche-rodnini-shte-davat-saglasie-za-donorstvo-n198172", "text": "Министерството на здравеопазването предлага разширяване на кръга от роднини, които ще дават съгласие за донорство. Сега това могат да правят съпруг или родител, дете, брат или сестра. С промените се дава възможност воля за донорство да изразяват и други роднини по съребрена линия до четвърта степен, включително при родство, възникнало след осиновяване, но не по-рано от три години от осиновяването. Промените са заложени в проекта на Закона за трансплантация на органи, тъкани и клетки. Целта на промените е да се увеличи броят на донорите, да се предизвика дискусия за кръстосаното донорство и да се въведат иновативни методи за разрешаване на репродуктивните проблеми. С проекта се предлага възможност лицата, които са съгласни да бъдат донори, да бъдат вписвани в регистрите на Изпълнителната агенция \"Медицински надзор\". От здравното министерство искат да провокират дискусия дали да се разреши кръстосаното донорство в България. \"Това е донорство на принципа на реципрочност. При него при наличие на двама реципиенти и съответно двама дарители-роднини, които желаят да им дарят орган или тъкан, но са биологично несъвместими, да се допусне трансплантация чрез размяна на донорите-нероднини, ако те са съвместими със съответните реципиенти. Въпросът поражда много дискусии, поради което преди да се вземе решение, е от особено важно значение да се постигне обществен, медицински и институционален консенсус по въпроса\", пише в мотивите на министерството. При липса на широка подкрепа предложението няма да бъде включено в окончателния законопроект, уточняват от ведомството. Припомняме, че преди дни Министерството на здравеопазването представи за обществено обсъждане Националната програма за насърчаване на донорството и подпомагане на трансплантацията у нас. Недостиг на специалисти, недоразвита и зле оборудвана материална база за вземане, съхраняване и присаждане на стволови клетки са само част от проблемите, които чакат решение. Като минус се отчита липсата на информираност и солидарност у населението и недостатъчните мерки за насърчаване на донорството. Регистрите на Изпълнителната агенция \"Медицински надзор\" показват, че в периода 2016-2019 г. у нас са направени 108 трансплантации на бъбрек, 41 на черен дроб, 19 на сърце. 177 са пациентите с трансплантирани стволови клетки. За трансплантация на бъбрек чакат 1018 болни, 47 са пациентите за трансплантация на сърце, 46 души се нуждаят от черен дроб. 18 болни очакват присаждане на бял дроб и 10 на панкреас.", "date": "2019.08.21", "title": "Повече роднини ще дават  съгласие за донорство"}
{"url": "https://duma.bg/po-200-pozhara-na-den-izbuhvat-u-nas-n198175", "text": "За последната седмица на територията на страната са възникнали над 1200 пожара, което прави около 200 на ден, отчете гл. комисар Николай Николов, директор на пожарната. През летния сезон 300 от пожарите са били горски, а 33 - на сметища. Основна причина за тях е човешката намеса при селскостопанска работа, палене на огън на забранени места, невнимателно използване на запалими източници. Високите температури през сезона и засушаването са другите две традиционни за сезона причини за пожарите.  Най-сериозно остава положението на сметището в Свищов. Заради силния вятър вчера то се възпламени за трети път. За да се справят с бедствената ситуация, са мобилизирани хора и техника от 5 общини. Предстои сметището да бъде засипано с десетки тонове пръст. Въпреки че сметоизвозването на мястото е прекратено през 2017 г., се оказва, че теренът се е използвал като нерегламентирано сметище и след това. Затова и през годините то се е разраснало двойно.  Вчера обгазена бе вилната зона в местността Ненова шатра, където има над 40 къщи. Когато вятърът е към нас, затваряме прозорци, всичко, влизаме вътре и чакаме да тръгне вятърът наобратно, обясняват потърпевшите. ДУМА припомня, че в понеделник община Свищов обяви бедствено положение, след като тлеещото сметище за втори път избухна в пламъци. Пожарът на старото сметище край Свищов започна в сряда и обхвана 50 декара. През почивните дни тлеещото депо обгази града. Има съмнения за умишлен палеж. Вчера следобед отново пламна и гората над Реброво. Спешно се търсеха дорбоволци да гасят огъня. Пламъците са обхванали сухи трети и дървета.  Собственикът на фирмата, която управлява депото за отпадъци, запалили се под АМ \"Струма\" край Дупница, вече е обвиняем за престъпление против околната среда заради допусната немарливост при дейността на фирмата и за запалване и унищожаване по непредпазливост на чуждо имущество. Отсечката край Дупница все още е затворена. Не е ясно и колко ще струва ремонтът на щетите върху мостовото съоръжение. Статистиката показва още, че от началото на годината са ликвидирани над 25 000 пожара, спасени са 450 човешки живота.", "date": "2019.08.21", "title": "По 200 пожара на ден   избухват у нас"}
{"url": "https://duma.bg/prebiha-direktor-v-levski-na-gerena-n198187", "text": "Mаркетинг директорът на Левски Цветан Вълчев е бил нападнат и набит тежко от неизвестни лица пред ст. \"Георги Аспарухов\". Инцидентът се е случил пред офисите на клуба около 10.00 часа. Вълчев е пребит от две лица, които са действали с железа. Те са се разбягали, след като се намесил случаен минувач, разхождащ кучето си в района. На помощ на Вълчев веднага се стекли и колегите му от \"синия\" клуб. Служителят на футболния клуб е откаран в болница УМБАЛ \"Царица Йоанна-ИСУЛ\", където в момента се грижат за него. От полицията са на \"Герена\", за да вземат показания от свидетели и да започнат работа по откриване на нападателите. На този етап не е ясна причината за жестокото посегателство над служителя в Левски. Вълчев работи от над 10 години в маркетинговия отдел на Левски като през това време е заемал различни длъжности.", "date": "2019.08.21", "title": "Пребиха директор в Левски на \"Герена\""}
{"url": "https://duma.bg/balgariya-veche-ne-e-sobstvenik-na-morski-flag-n198176", "text": "България вече не е собственик на морски флаг за европейските и част от страните в света. Тя е изключена от всички списъци на Парижкия меморандум - организацията на всички европейски и част от световните морски страни, свързана с пристанищния контрол на корабите. Името на страната ни липсва и в трите списъка - черен, сив и бял, за флаговете с висок, среден и нисък риск за корабоплаването, пише в сайта \"Транспортал\". В последното публикувано издание от 2018 г. България фигурира в сивия списък на меморандума - място, което не е променяно от над 10 години. Най-вероятната причина за изпадането на страната е изключително намалелият брой кораби, плаващи под български флаг. \"Изпадането на България от списъците на Парижкото споразумение е неприятен факт, независимо на какво се дължи. Това означава, че режимът за проверка на корабите ни ще бъде затегнат до изключително високи нива\", коментира  бившият директор на ИА \"Морска администрация\" Николай Апостолов. Той обясни, че на тези списъци се гледа изключително сериозно, и даде за пример 2007 г., когато е имало опасност страната да бъде преместена в черния списък на меморандума. Ако изпадането не се дължи на някакво техническо изискване, това означава, че сме почнали да берем плодовете на скандала с либийския танкер \"Бадр\", коментира председателят на доброволната спасителна организация \"БУЛСАР\"  Никифор Герчев. Според него само преди няколко месеца в официалния бюлетин на Световната морска организация България е била описана като пиратска държава и сравнена със Сомалия. \"Изчезването на българския флаг означава, че няма морска държава, наречена България. А няма такава държава, защото няма кораби под български флаг. Ние сме единствената страна с излаз на море в света, която не е морска държава\", разясни и Тодор Георгиев, собственик на шипинг-компания. Според него загубите ще са и икономически. От транспортното министерство едновременно опровергаха и потвърдиха информацията. От една страна, оттам заявяват, че България има морски флаг и интересът на българските корабособственици е защитен. От друга страна, от ведомството признават, че България липсва в списъка, тъй като в рамките на Парижкия меморандум направените проверки на български кораби са под минималния брой за последните 3 години.", "date": "2019.08.21", "title": "България вече не е   собственик на морски флаг"}
{"url": "https://duma.bg/sportat-po-televiziyata-dnes-n198184", "text": "Шампионска лига, първи плейофи по БТВ Екшън 22.00 Йънг Бойс - Цървена звезда по Ринг 22.00 Олимпиакос - Краснодар Копа Либертадорес по Макс спорт 4 01.15 ЛДУ Кито - Бока Хуниорс 3.30 Фламенго - Интернасионал по Евроспорт 1 18.00 US Open (квалификации) по Евроспорт 2 16.00 Обиколка на Дания (I етап)", "date": "2019.08.21", "title": "Спортът по телевизията днес"}
{"url": "https://duma.bg/za-belene-i-kasata-pamet-n198178", "text": "И каква стана тя? Цели 13 мераклии са подали заявления за участие в АЕЦ \"Белене\", 7 от които - за  .  Оказа се, че приказките за \"гьола\" и липсата на интерес както по отношение изграждането на централата, така и за изкупуването на още непроизведения ток, са само в кухите глави на управляващите.  Защо трябваше да мотаят проекта 10 години и да ни обясняват как бил обречен, нерентабилен, за да стигнат накрая до извода, че е нужен? Досега щяхме да имаме вече централа, а това значи и по-евтин ток, и повече приходи. Чии интереси обслужваха и Борисов, и Теменужка, когато клеймяха \"Белене\" редом с костовистите, за които се знае предварително, че винаги са против всичко, свързано с Русия? А в случая без нея няма как да се мине най-малкото поради факта, че тяхната компания е конструктор и производител на реактора.  Впрочем винаги, когато ГЕРБ тръгнат да надуват фанфарите за чужди инвеститори, човек трябва да подхожда с едно наум. Защото там някъде, в процеса на преговорите на някои надписът \"Белене\" почва да му се привижда като \"Гепене\". А това е най-краткият път да се окажем пак в изходна позиция. Виновникът също го знаем в лицето на международното положение.", "date": "2019.08.21", "title": "За \"Белене\" и  късата памет"}
{"url": "https://duma.bg/otnovo-uzh-zabranyavat-doplashtane-v-bolnitsite-n198171", "text": "Пореден опит за забрана на доплащането в болниците прави Министерството на здравеопазването с промени в Закона за лекарствените продукти в хуманната медицина. На практика обаче преустановяването на практиката за искане на пари под масата е в много тесни граници, сочат новите текстове. На лечебните заведения се забранява да изискват или приемат доплащане за оказваната от тях медицинска помощ, извън гарантираната от бюджета на НЗОК, само от онкоболни при животозастрашаващи кръвоизливи, спешни операции и при пациенти с вродени коагулопатии. Също така няма да се налага плащане при продължаване на лечението над минималния болничен престой. В същото време обаче се дава цял списък със ситуации, при които доплащането в болницата ще е допустимо. Това обаче щяло да става само по инициатива и с изричното съгласие на пациента. Той можел да поиска конкретни допълнителни услуги по време на болничния си престой, както и осигуряване на медицинската помощ с лекарствени продукти, различни от даваните в болницата и при надхвърляне на стойността, предвидена в бюджета на НЗОК. Пари ще се дават и за подобрени битови условия, допълнително обслужване, свързано с престоя на пациента в лечебното заведение, извън осигурените здравни и общи грижи и избор на лекар или екип от медицински специалисти. Лекарите ще бъдат глобявани от 300 до 1000 лв., ако откажат да предоставят документация, фактури или резултати от изследвания на пациентите. Изрично се забранява плащането от здравноосигурени лица със злокачествени заболявания, животозастрашаващи кръвоизливи и спешни операции, както и ако се налага продължаване на лечението над определения в Националния рамков договор минимален болничен престой. В законопроекта са изброени случаите, в които доплащането е допустимо само по инициатива и с изричното съгласие на пациента - осигуряване на медицинската помощ с лекарствен продукт, медицинско изделие или диетична храна за специални медицински цели, различни от предоставяните от болницата, в рамките на лечението, при надхвърляне на стойността, предвидена в бюджета на НЗОК. Само при желание здравноосигурените ще получават срещу заплащане допълнителни услуги, подобрени битови условия, допълнително обслужване и избор на лекар.", "date": "2019.08.21", "title": "Отново уж забраняват доплащане в болниците"}
{"url": "https://duma.bg/bdzh-vnedryava-sistema-za-rezervatsiya-na-bileti-n198161", "text": "\"БДЖ - Пътнически превози\" и \"Информационно обслужване\" започват внедряването в реална среда на резервационния модул в системата за издаване на билети, съобщиха от превозвача. Чрез резервационната система пътниците ще имат възможност сами да избират запазено място във вагона, на което ще бъдат настанени по време на своето пътуване. За нормалното функциониране на системата е важно да бъде приложена в реална среда, като са взети мерки за своевременно отстраняване на евентуално възникнали неточности в конкретни ситуации, посочиха от БДЖ. По време на внедряването в основните билетни каси и жп бюрата за предварителна продажба на билети поетапно ще бъдат монтирани и двуекранни дисплеи, които да визуализират местата във влака и по този начин да улеснят избора на клиентите. Преди пет години „Информационно обслужване“ внедри Централизирана система за издаване на билети и резервации в реално време. Системата се използва от железопътните гари и бюра в страната, като позволява купуване на билет от кондуктор във влака. Централизираната платформа замести системата за билетоиздаване, която се използваше от националния железопътен превозвач повече от 20 години.", "date": "2019.08.21", "title": "БДЖ внедрява система за резервация на билети"}
{"url": "https://duma.bg/toplofikatsiya-shtyala-da-se-izdalzhi-za-gaza-s-pari-ot-izravnitelnite-smetki-n198162", "text": "Столичната топлофикация вече е превела на \"Булгаргаз\" 7 млн. лв. от забавените плащания по сметките за газ, а до края на август смята да погаси още 36 млн. лв., които очаква да постъпят в касите й от изравнителните сметки за парно. Това коментира говорителката на общинското дружество Елизабет Павлова пред \"Фокус\". Преди седмица стана ясно, че държавният газов доставчик е завел съдебен иск срещу \"Топлофикация София\" заради натрупан близо 120 млн. лв. дълг от неплащани от година сметки за природен газ. Претенцията на \"Булгаргаз\" бе за 35 млн. лв., но искът може да бъде оттеглен, ако претендираната сума бъде изплатена до края на август, а през септември погаси още 65 млн. лв. Сега Павлова каза, че топлофикацията разчита на приходите от изравнителните сметки, за да уреди задълженията си за потребения природен газ. Според изявленията на шефа на общинското дружество Кремен Георгиев от изравнителните сметки се очакват 10 млн. лв. Това обаче е далеч под търсената от \"Булгаргаз\" сума. По думите на Елизабет Павлова поредният газов дълг е натрупан, защото през последните месеци на отоплителния сезон софиянци забавили плащанията си в очакване на изравнителните сметки. \"Това доведе до забавянето на плащанията ни към \"Булгаргаз\", каза говорителката на топлоснабдителното дружество.", "date": "2019.08.21", "title": " \"Топлофикация\" щяла да се издължи за газа с пари от изравнителните сметки"}
{"url": "https://duma.bg/13-kandidati-za-aets-belene-n198163", "text": "Общо 13 компании са подали заявления за участие в процедурата за довършване на спряната през 2012 г. АЕЦ \"Белене\". Седем от тях за стратегически инвеститор, две за доставчик на оборудване и изпълнение на технически дейности, а четири за миноритарно участие и изкупуване на електроенергия. Това обяви енергийният министър Теменужка Петкова, ден след като изтече крайният срок за подаване на заявления. Сред тях освен ясни досега играчи като руската \"Росатом\", Китайската държавна ядрена корпорация и Корейската Хидро и атомна енергийна корпорация, са електрическата компания на Северна Македония, която обаче още нямала официално разрешение за това. Сред другите кандидати са дружества с чешки и немски капитали, както и български консорциуми. Прави впечатление силният интерес на свързвани с бизнесмена Христо Ковачки фирми, които участват в различни формати както за стратегически инвеститор, така и за миноритарни дялове и за договори за ток, предаде \"Медиапул\". Седем са заявките за стратегически инвеститор. Най-нетърпелива и първа подала документи е козлодуйската консултантска компания \"ИПК и УП\", чийто собственик е украинецът Петро Безпалчук. По неофициална информация на \"Медиапул\" зад нея също стои Ковачки. След това заявки са постъпили от \"Росатом\" чрез дъщерното си дружество \"Атоменергопром\" и от Корейската Хидро и атомна енергийна корпорация. Интерес е заявила и Китайската държавна ядрена корпорация (CNNC), германската компания \"Бектрон-Лиаз-Техническо инженерство\", както и смесеният консорциум \"Атомна електроцентрала Белене 2019\", в който участват чешката \"Витковице\" и българската компания \"Груп Интернешънъл\". Заявление е постъпило и от консорциум \"АЕЦ Белене България\". За нито един от кандидатите за миноритарни акционери не е ясно какъв дял иска и какво количество електроенергия. Още две заявления са подадени за участие в процедурата, макар да не стана ясно в коя точно категория. Те са на френската \"Фраматом\" и американската \"Дженерал Електрик\". Оттук насетне комисията за оценка на заявленията има 90-дневен срок да излезе с къса листа на предпочетените стратегически инвеститори. Тя трябва да бъде представена и одобрена от парламента, преди да се поканят компаниите на преговори. Петкова коментира, че \"едни от световните лидери в изграждането и доставките на ядрено оборудване са заявили интерес\". \"Имаше много скептицизъм към процедурата, но с тези заявки, надявам се, че той е разсеян\", допълни тя. От обясненията й се разбра, че едва на този следващ етап ще стане ясно дали кандидатите за стратегически инвеститори искат държавни гаранции. Петкова отново заяви, че държавата ще запази блокираща квота върху всички решения за атомната централа, независимо от дела, който ще запази в бъдещата проектна компания, и дали той ще е 34 процента или по-голям. Тя обаче призна, че акционерното участие на държавата ще стане ясно в хода на преговорите със стратегическия инвеститор и зависи от оценката на активите, в които досега е инвестирала НЕК.   Русия дава на България последен шанс да пусне в ход АЕЦ \"Белене\", пише руското издание \"Экономика сегодня\". Енергийният експерт Антон Хлопков припомня \"негативния прецедент\" с участието на Атомстройекспорт в завършването на централата и спряното строителство на газопровода \"Южен поток\". Ако Москва се реши на ново сътрудничество, тя ще постави на София максимално твърди условия за връщане на парите, в случай че правителството на страната отново \"размисли\" да строи АЕЦ в разгара на работата. Иначе Москва просто ще откаже да сътрудничи. За София това е последен шанс да довърши строежа, казва аналитикът. Определеният ценови \"таван\" - 10 милиарда евро за АЕЦ с два енергоблока, е мощен фактор за \"отбор\" на инвеститори - малцина ще склонят да работят по проект, толкова стеснен финансово, смята Хлопков. Според него освен евентуален интерес от страна на Китай руското участие просто няма алтернативи - \"а технологиите на КНР далеч не са толкова съвършени като руските\". \"В проекта \"Белене\" България вече е изправена пред избор, в който всъщност избор няма\", убеден е руският експерт.", "date": "2019.08.21", "title": " 13 кандидати за АЕЦ \"Белене\" "}
{"url": "https://duma.bg/sgradite-tryabva-da-imat-dokument-za-izpravnost-n198165", "text": "Ще плащаме между 100 и 500 лв. за технически паспорт на домовете ни. До 2022 г. всички сгради трябва да имат документ дали са изправни и да си платят за това, съобщава Нова телевизия. В България има общо 4 милиона жилища. Над 20 хиляди от тях са в сгради, които са стари и зле поддържани. Затова трябва да се направи обследване, което да каже какво по сградите се е амортизирало. Проверяват се всички елементи на сградата - електрическа инсталация, ВиК, здравина на материала, енергийна ефективност и сеизмичната устойчивост. Цените за проверката варират между 3 и 5 лева на кв.м, или 200 лева за гарсониера от 40 кв.м. За 6-етажна сграда това прави около 6000 лева. Съветът на специалистите е домоуправителите да започнат да събират пари, преди да настъпи крайният срок - 2022 година. Панелните блокове, строени основно през 60-те и 70-те години на миналия век, вече наближават края на експлоатационния си живот. За разлика от колите си, които проверяваме всяка година, малцина са собствениците на апартаменти, които знаят в какво състояние са домовете им. До 2022 г. старите сгради трябва да бъдат паспортизирани, т.е. да минат профилактичен преглед, за да е ясно колко още живот им остава. След обследването трябва да стане ясно дали в блока са бутани носещи стени, трегери или колони и дали има опасност от срутване при земетресение. След изтичане на срока кметът на общината може да възложи изготвянето на паспорт от името на етажната собственост и после да си вземе парите по съдебен път. Затова експертите съветват домоуправителите да започнат да събират пари отрано. Според експерти наличието на технически паспорт автоматично ще вдигне цената на имотите. Поредно удължаване на срока за изготвяне на задължителни технически паспорти на сгради стана преди няколко години по предложение на Министерството на регионалното развитие. Това изискване е заложено в наредбата от 2006 г. за техническите паспорти на строежите, а сроковете се променяха няколко пъти. Сроковете предвиждат това да стане до 2022 г.", "date": "2019.08.21", "title": "  Сградите трябва да имат документ за изправност "}
{"url": "https://duma.bg/chumata-vleze-v-apriltsi-umartvyavat-4500-praseta-v-rusensko-n198159", "text": "БАБХ обяви два нови случая на африканска чума по свинете в дивата природа у нас. Опасната инфекция е регистрирана за първи път в област Ловеч. Лабораторен тест е потвърдил наличието на вируса в диво прасе, отстреляно миналата седмица в кв. \"Зла река\" на град Априлци. В района на Априлци няма индустриални свинекомплекси. Областната дирекция по безопасност на горите проверява в района за прасета, отглеждани в стопанства тип \"заден двор\". Нов случай е регистриран и в гориста местност в община Велинград, област Пазарджик. И в двата случая са определени инфектирани зони с площ 200 кв. км около огнищата. Ловът там е забранен, а достъпът на събирачи на билки и дървосекачи е ограничен. По-рано стана известно, че още един свинекомплекс в Русенска област е заразен с чума. Свинекомплексът се намира в село Караманово и в него се отглеждат 4500 прасета, които ще бъдат евтаназирани. Местните жители обаче не са съгласни с избрания терен, където ще бъдат загробени животните. Те са притеснени, че ямата е в близост до чешма с изворна вода. Според областната дирекция на БАБХ в Русе настоящият терен вече е съгласуван с всички институции, след оглед на комисия. Затова площадката няма да бъде сменена, а от вчера започна и умъртвяването на прасетата. Това е четвъртият промишлен свинекомплекс в Русенско, в който взетите контролни проби от животните, се оказват положителни. Заради болестта в района е въведена 10-километрова наблюдателна зона, в която попадат 12 села от Русенска и Великотърновска област.", "date": "2019.08.21", "title": " Чумата влезе в Априлци, умъртвяват 4500 прасета в Русенско"}
{"url": "https://duma.bg/zaemat-zaradi-f-16-prodalzhava-da-narastva-n198160", "text": "Вътрешният дълг, който Министерството на финансите емитира тази година заради покупката на изтребителите Ф-16, ще нарасне до 900 млн. лв. На 26 август в понеделник ведомството ще пусне поредната емисия, този път на стойност 200 млн. лв., след като през юни и юли емитира държавни ценни книжа (ДЦК) за общо 700 млн. лв. Новите облигации ще бъдат 20-годишни, с падеж 21 юни 2039 г. и фиксиран лихвен процент 1,50% на година, става ясно от съобщение на Българската народна банка. Тази година кабинетът има лимит от 1 млрд. лв. за нов вътрешен дълг, като до изчерпването му остават още 100 млн. лв. Сделката със САЩ за осем Ф-16 блок 70 бе изплатена наведнъж от Бюджет 2019, който преди това беше актуализиран. На 12 август Министерството на отбраната съобщи, че е превело на американските си партньори цялата сума за самолетите в размер на 1,2 млрд. долара, което е около 2,2 млрд. лв.", "date": "2019.08.21", "title": "Заемът заради Ф-16 продължава да нараства"}
{"url": "https://duma.bg/nay-mnogo-domati-i-krastavitsi-vnasyame-ot-turtsiya-i-gartsiya-n198158", "text": "Най-много домати и краставици през първото полугодие сме внесли от Турция и Гърция. Това е станало ясно от думите Дафинка Грозданова - държавен експерт в Министерството на земеделието, храните и горите, пред БТА. Двата зеленчука се внасяли също от Албания и Северна Македония. Родното производство на домати пък е намерило пазар в Румъния и Унгария. Български краставици се изнасят в Германия и Чехия. Освен наши, ядем също доста френски и германски картофи. Част от родната продукция пък заминава за Румъния и Гърция. Зелевите култури се покриват като внос от Северна Македония и Албания, наше зеле се търгува в Румъния и Сърбия, посочи експертът. Като цяло вносът на плодове и зеленчуци превишава износа за периода от януари до юни. Вносните домати и пипер са осем пъти повече от количествата, които изнасяме, краставиците - три пъти, чесънът и корнишоните - 4 пъти, главестото зеле - почти 5 пъти, картофите - 10 пъти, дините - 3 пъти, и т.н., по данни на земеделското министерство. Единствено при малините износът чувствително превишава вноса. Според официалната статистика от април тази година идващите от чужбина ябълки са 56%, ягодите - 59%, доматите - 66%, картофите - 53%. През 2019 г. ядем предимно македонски и полски ябълки, гръцки и турски череши, гръцки и албански ягоди. Румъния е основна експортна дестинация за същите плодове, български ябълки се продават и в Гърция, череши - в Германия, ягоди - в Беларус.", "date": "2019.08.21", "title": " Най-много домати и краставици внасяме от Турция и Гърция"}
{"url": "https://duma.bg/putin-i-makron-ne-se-razbraha-n198156", "text": "Френският президент Еманюел Макрон прие руския си колега Владимир Путин в лятната си резиденция в Южна Франция и каза, че иска да запази контактите с Москва активни по редица въпроси, дори във времена на все по-лоши отношения между Запада и Русия. Двамата изразиха оптимизъм за ситуацията в Украйна след идването на власт на Владимир Зеленски. След това Макрон и Путин не можаха да сближат позициите си за конфликта в Сирия и за протестите за свободни избори, които в последните седмици се провеждат в Москва. Руският президент заяви, че \"Русия подкрепя усилията на Сирийската армия да сложи край на терористичната заплаха. Никога не сме казвали, че терористите в Идлиб ще се чувстват удобно.\" Притиснат от репортери да коментира протестите на опозиционери в Москва, Путин каза, че \"няма да има жълти жилетки в Москва\". \"Аз съм гост тук и е малко неудобно да говоря за това, но не бихме искали такова нещо да се случи в руската столица. Ще направим всичко необходимо ситуацията да остане в рамките на закона.\", каза Путин.", "date": "2019.08.21", "title": "Путин и Макрон не се разбраха"}
{"url": "https://duma.bg/ubitite-v-negovan-veroyatno-sa-bashta-i-dashterya-n198166", "text": "Най-вероятно двамата убити край Негован са баща и дъщеря. Мъжът е около 70-годишен, а жената е на около 50 години. Основните улики срещу убиеца им са куршум калибър 22LR, изваден от главата на мъжа, портфейл, в който няма лична карта, дрехите на жертвите и ключ от рено. Убийството е извършено прецизно и професионално преди около 2 месеца. Мъжът е застрелян веднъж фронтално в главата. Куршумът попаднал в челото, малко над лявата вежда. За разлика от него жената е простреляна в гръб, отново в главата. И този път изстрелът отишъл леко вляво. Затова се смята, че или мерникът на оръжието не е бил добър, или убиецът има лек тик. Причината е, че интервалът до централен изстрел и в двата случая е доста сходен според прокурори. След това убиецът е съблякъл жертвите си, предполагат разследващите, тъй като по облеклото няма следи от кръв или изстрели.", "date": "2019.08.21", "title": " Убитите в Негован   вероятно са баща и дъщеря"}
{"url": "https://duma.bg/vav-vsyako-chetvarto-priemno-semeystvo-nyama-dete-n198167", "text": "Около 1900 са децата, настанени в приемни семейства по проекта \"Приеми ме 2015\", съобщиха от Агенцията за социално подпомагане. Във всяко четвърто приемно семейство обаче няма настанено дете. През юли комисиите по приемна грижа към регионалните дирекции за социално подпомагане са утвърдили 11 нови професионални приемни семейства, а са заличили 23. Най-много приемни семейства са регистрирани в областите Варна (141), Монтана (137) и Велико Търново (134). Приемните семейства, в които няма настанени деца, обаче са 500. Традиционно най-голям процент от незаетите приемни семейства са заявилите да се грижат за дете с различен профил от наличния. През последния месец в приемно семейство са настанени 81 деца, три от които с увреждания. За 124 деца настаняването е прекратено. Традиционно това става заради осиновяване или заради връщане при биологичните родители.", "date": "2019.08.21", "title": "Във всяко четвърто приемно  семейство няма дете"}
{"url": "https://duma.bg/sasht-testvaha-krilata-raketa-n198157", "text": "Съединените щати обявиха, че на 18 август са извършили успешно изпитание на конвенционална крилата ракета с наземно базиране и с обсег над 500 км, съобщиха световните агенции. Тестът на ракета с подобен обсег би бил невъзможен по силата на Договора за ликвидиране на ракетите със среден и малък обсег, от който Вашингтон се оттегли в началото на месеца, след като обвини Русия, че го нарушава. Москва категорично отхвърля обвинението. Ракетата, изстреляна от остров Сан Никълъс край Калифорния, успешно порази целта си след полет от над 500 км, се казва в комюнике на Пентагона, цитирано от Ройтерс. Представители на Пентагона обявиха намерението си да тестват ракета с обсег приблизително хиляда километра още през март. Там също така се надяват да тестват балистична ракета със среден обсег през ноември. Русия обвини Съединените щати, че разпалват военно напрежение, като тестват наземна крилата ракета, но заяви, че няма да бъде въвлечена в надпревара за въоръжаване, съобщи Ройтерс. \"Всичко това предизвиква съжаление, САЩ очевидно са поели по пътя на ескалация на военното напрежение. Няма да се поддадем на провокации\", коментира зам.-министърът на външните работи на Русия Сергей Рябков. \"Няма да позволим да бъдем въвлечени в скъпа надпревара за въоръжаване\", допълни той. Рябков потвърди, че въпреки теста, Русия не планира да разгръща нови ракети, освен ако САЩ не го направят първи. По-рано руският външен министър Сергей Лавров коментира, че САЩ се опитват да разрушат глобалната система за контрол на оръжията, за да могат да правят каквото си искат без ограниченията на никакви споразумени. Вашингтон вече се оттегли от Договора за балистични ракети, както и от Договора за ликвидиране на ракетите с малък и среден обсег и, според Лавров, САЩ се готвят да се откажат и от Договора за ограничаване на стратегическите оръжия и този за пълната забрана на ядрените опити. Междувременно Вашингтон продължава дипломатическите совалки със своите съюзници за разполагане на ракети със среден обсег в Азиатско-Тихоокеанския регион. Китай реагира и заплаши с контрамерки, ако САЩ разгърнат ракети със среден обсег на действие в Азия и предупредиха съюзниците на САЩ за последствия, ако разрешат такива оръжия на тяхна територия. И Русия реагира и обяви, че ще предприеме мерки, ако САЩ разположат ракети в Азия след срива на договор за контрол на оръжията и че очаква Япония да внедри нова американска система за изстрелване на ракети. През юли Министерството на отбраната на Русия съобщи, че с Китай са провели първия си съвместен въздушен патрул в Азия.", "date": "2019.08.21", "title": " САЩ тестваха  крилата ракета"}
{"url": "https://duma.bg/patriotarski-shum-n198152", "text": "Държавата е в отпуск. Депутатите и магистратите почиват, половината министри - също. Правителството симулира, работи на бавни обороти. Политиците се покриха, затихна и Марешки. Замлъкнаха всички... Само Патриотите се активизираха в августовската жега. Разработи се даже и Сидеров, който от Нова година насам няма и три работни дни в парламента. Патриотарските лидери в момента правят едничкото, което могат - да шумят и скандализират с цветисти коментари по всевъзможни популистки теми и да се сипят с хули.  С отлюспването на атакиста семейните крамоли в доскорошната националистическа триада сякаш приключиха. Отстъпиха място на всекидневните изяви на лидерите на \"Атака\" и НФСБ, целящи предизборна идентификация пред лумпенския им електорат след фиаското на евровота. За разлика от Каракачанов, който още вири нос за двамата си евродепутати, бившият му ортак Сидеров и все още настоящият Симеонов, свързани от взаимна омраза, всекидневно се изреждат по телевизиите. Важният Каракачанов ги гледа отвисоко и коментира само важни националистически теми като циганизацията. И праща партийни глашатаи по медиите да бият по Волен и да пригласят на Валери.  Предизборната кампания за националистите започна. Сидеров и Симеонов са невидими и изплашени, Каракачанов е несигурен. Иде заплахата \"Слави\", настървен за техния електорат. Затова Сидеров крещи по всякакви пикантни теми, та всички да го чуят, като например - за заговор срещу Борисов на предателските му ортаци с неверния Цветанов. Белким Борисов го чуе, че и Той го е отписал. Нищо, че преди пет месеца Сидеров самоотвержено защитаваше лъскавото апартаментче на Цецо и го нареждаше до видните политици Дьo Гoл, Aдeнaуeр, Кeнeди и Кисинджър. За да напомнят за себе си предизборно, Патриотите са готови да се еманципират от ГЕРБ и да им припишат всички управленски провали. Вече вадят и печелившата националистическа карта срещу ДПС.  Макар че от всички абракадабри, изговорени от Сидеров, току-виж от последната му конспиративна теория излязло нещо.", "date": "2019.08.21", "title": "Патриотарски шум"}
{"url": "https://duma.bg/13-459-sa-registriranite-chitateli-v-nbkm-za-parvoto-polugodie-na-2019-g-n198142", "text": "Продължава тенденцията от 2018 г. към увеличаване броя на регистрираните читатели в Националната библиотека \"Св. св. Кирил и Методий\" (НБКМ). През 2018 г. читателските посещения са близо 13 000, а за 2017-а са малко над 9000, т.е. ръстът на читателите, ползвали библиотеката на място, е над 36 на сто. Само за първото полугодие на 2019 г. регистрираните читатели са вече 13 459, а посещенията в читалните на библиотеката са 32 896, научи ДУМА от \"Връзки с обществеността\" на НБКМ, екип \"ВИА кънсалтинг\". \"Отбелязваме сериозно увеличаване на читателите, използвали библиотеката на място. Тази устойчива положителна тенденция сe дължи на разширения обхват на предоставените услуги и възможността посетителите да се докоснат до богатото книжовно наследство, съхранявано в библиотеката. В този процес съществена роля имат и предоставяните виртуални услуги\", каза доц. Красимира Александрова, директорка на НБКМ. Обновен е интерфейсът на софтуера за споделяне на съдържание от Дигиталната библиотека, като е разширен езиковият обхват - на български, на английски, както и на арабски език за ориенталските документи. Библиотеката предоставя на ползвателите си девет пълнотекстови електронни бази данни: Колекции на издателствата Alexander Street, East View, Ebsco, Emerald, Gale Virtual Reference Library, Sciencedirect, Scopus, Isi Web Of Knowledge. В края на август група експерти, ръководена от директорката на НБКМ, ще участва в срещата на директорите на националните библиотеки CDNL в Атина. А годишната сесия на националните библиотеки в Югоизточна Европа (SEENL) ще бъде домакинствана от българската национална библиотека през октомври 2019-а. За НБКМ август традиционно е период, в който работещите в библиотеката, заедно с доброволци, вършат дейности, които не може да се изпълняват в останалото време на годината. Тече ежегодна проверка на фондовете, подреждане на книгохранилищата и обезпрашаване на документи, както и дейности по превенция на колекциите по системата \"Аноксия\". НБКМ ще отвори врати за своите потребители на 2 септември. В есенния културен календар на Националната библиотека са включени стойностни и вълнуващи събития в зала \"История на книгата\" и \"Класна стая в библиотеката\", за които са поканени творци от България, Ирак, Турция.", "date": "2019.08.21", "title": "13 459 са регистрираните читатели в НБКМ за първото полугодие на 2019 г."}
{"url": "https://duma.bg/kratki-novini-n198154", "text": "ЕС отхвърли искането на британския премиер Борис Джонсън, което той отправи в официално писмо, а именно – предпазният механизъм за ирландската граница да бъде премахнат, за да се сключи сделка за Брекзит. „В писмото не се посочва законово работещо решение да се избегне връщането на твърдата граница на остров Ирландия“, заяви говорителката на ЕК Наташа Берто. Сирийските опозиционни сили са се изтеглили от стратегическия град Хан Шейхун, който се намира дълбоко в последната контролирана от бунтовниците провинция Идлиб, съобщават световните медии. Правителствените сили, подкрепяни от Русия, стесниха обръча около града през последните седмици, пет години след като бунтовниците го овладяха. Бунтовниците са заявили пред Би Би Си, че са се изтеглили от града по-рано вчера. Украинската компания \"Укртрансгаз\" е на път да започне внос на газ през Румъния. Това съобщи РИА \"Новости\". Отбелязва се, че от 2020 г. по този маршрут в Украйна ще се внасят 1,5 милиарда кубически метра газ годишно. Уточнява се, че са проведени преговори между компаниите \"Укртрансгаз\", \"Молдовагаз\" и операторите на газопреносни системи на други страни. Бяха договорени плановете за доставка на газ по новия маршрут. Срещата на лидерите на страните от Г-7, която ще се проведе на 24-26 август в Биариц, може да приключи без подписване на съвместно комюнике. Това съобщи във вторник японската обществена телевизия (NHK). Поради споровете в търговията и глобалното затопляне тази година страните от Г-7 могат да откажат да подпишат съвместно изявление. Това ще бъде първият подобен случай след основаването на този формат през 1975 г., отбелязва японската телевизия.", "date": "2019.08.21", "title": "Кратки новини"}
{"url": "https://duma.bg/na-vazduha-hvarchiloto-n198150", "text": "Вече няколко години швейцарците правят пари от въздуха. Буквално. Продават бутилки с чисто газообразно вещество от Алпите на азиатци, забравили какво е да живееш без смог. А според всеизвестни икономически постулати, щом има търсене, логично е бизнесът да върви с пълна сила. И всеки може тихо да завижда на някои предприемчиви жители на планинската държава. Или да се тюхка, че не се е сетил пръв да реализира нещо подобно. Или пък да жали китайците, че им се налага да си плащат, за да дишат нещо свежо, а не изгорели индустриални и автомобилни газове. Но се намери \"представляваща превозвачите организация\", която реши да направи на резил бизнеса с въздуха. Що пари и човешки ресурси са хвърлили хората, най-напред за да заподозрат, проучат, изчислят, пресметнат и провъзгласят, че по време на транспортирането му се произвежда бая повече въглероден двуокис в сравнение с онова, което вдишват онеправданите поданици на Поднебесната империя. И докато населението и на други подобни държави, лишено от всекидневната привилегия да не усеща с белите си дробове все по-осезаемата екологична катастрофа, заплашваща Земята, се чуди как да спести средства, за да плати за вносен въздух, \"борците\" с вредни за околната среда начини за доставка явно умуват как да привлекат вниманието с номинации за антинагради. Защото друго не могат да направят. Тъй като няма как за превоз на разстояние от няколко хиляди километра да се използват рационално обявените за по-по-най-еко съвременни електрически автомобили. А какъвто и друг транспорт да се употреби за целта, все ще може да се набеди, че е немилостив откъм произвежданите вредни газове. И хвърчило да пуснат да пренася глътка свежест, пак ще има недоволни. Затова, вместо някои абсурдно да се занимават с бизнеса на чистия въздух, най-добре е да се насочат към чистотата на собствената съвест.", "date": "2019.08.21", "title": "На въздуха хвърчилото"}
{"url": "https://duma.bg/huauey-poluchi-oshte-90-dni-otsrochka-n198155", "text": "Администрацията на САЩ даде нови 90 дни отсрочка на китайския технологичен гигант Хуауей, преди да влезе в сила забраната за търговия с американски компании, пише Евронюз. Позволението за търговска дейност, наречено \"временен общ лиценз\", изтичаше днес, но министърът на търговията на САЩ Уилбър Рос каза по един от телевизионните канали, че компаниите в Америка имат нужда от допълнително време, за да сменят оборудването си с такова на други фирми. Американските фермери страдат от търговската война, но все още не са готови да изоставят президента си, твърди междувременно в свой материал в. \"Индепендънт\". Американските фермери и производители са изправени пред несигурни краткосрочни и дългосрочни перспективи за бизнеса си, макар президентът твърди, че действията му са благодатни за САЩ с положително въздействие както за фермерите, така и за американските потребители, пише британският вестник.", "date": "2019.08.21", "title": "Хуауей получи още 90 дни отсрочка"}
{"url": "https://duma.bg/datata-n198144", "text": "1877 - НАЧАЛО НА ОТБРАНИТЕЛНИТЕ БОЕВЕ НА ВР. ШИПКА, ОРЛОВО ГНЕЗДО. Отбраната на Шипченския проход е една от най-героичните и решаващи битки по време на Руско-турската освободителна война (1877-1878). Предвижданията на руското командване, че армията на Сюлейман паша ще се опита да премине Стара планина през Твърдишкия проход, се оказват погрешни. Сюлейман паша съсредоточава силите си на Шипченския проход. Задачата на малобройния руско-български отряд под командването на ген. Николай Столетов, наброяващ около 7500 души, е да спре превъзхождащата го по численост армия (около 27 000 души и резерв от 10 000), да не й позволи да премине през прохода и да се съедини с турските части в Североизточна България в помощ на обсадената в Плевен армия на Осман паша. Най-тежък и решаващ за отбраната е третият ден, когато турските войски предприемат 11 атаки, а боеприпасите са на привършване. Защитниците - руски войници и български опълченци, се бият с хладно оръжие, камъни и дървета. В този критичен момент от Габрово пристига първото подкрепление, изпратено от ген. Радецки. Надвечер идват всички роти на 16-и стрелкови батальон и след ожесточен бой войските на Сюлейман паша отстъпват. Боевете продължават и през следващите три дни. Убитите и ранените защитници на прохода са 3773. Загубите на турската армия са двойно повече. Отбраната на Шипка продължава и през есента и зимата на 1877 г. Този период влиза в историята като \"Зимно шипченско стоене\". Въпреки студа и мъглата, снежните бури и виелиците, защитниците на Шипка геройски бранят прохода. 1902 - В СТРАЖИЦА СЕ РАЖДА АНГЕЛ КАРАЛИЙЧЕВ, ПИСАТЕЛ И ПРЕВОДАЧ (УМИРА 1972 Г.). Известен със своите разкази и книги за деца. Писателската му дейност започва, когато е на 17 години - учи химия в СУ. Работи като редактор и сътрудник в периодични издания и издателства. Автор е на книгите с разкази \"Ръж\", \"Жълтици\", \"Имане\", \"Сребърна ръкойка\", както и на десетки книги за деца и юноши - \"Ането\", \"Тошко Африкански\", \"Житената питка\" и \"Български народни приказки\" в два тома. 1997 - УМИРА АКАД. ТАШО ТАШЕВ, ЛЕКАР ГАСТРОЕНТЕРОЛОГ (Р. 1909 Г.). Основател на българската гастроентерология и диетика. Основател и ръководител на Клиниката по гастроентерология към ИСУЛ (дн. Клиника по гастроентерология \"Акад. Ташо Ташев\"). Създател и директор на Института по хранене към БАН (впоследствие към Министерството на здравеопазването). Директор на Центъра по хигиена при Медицинската академия. Основател е и на първите санаториуми за лечение на затлъстяването в Несебър и Китен. 2007 - В БЪЛГАРИЯ Е ВЪВЕДЕН НОМЕР 112. Националната система за спешни повиквания с единен и безплатен европейски номер за спешни повиквания е изградена на основата на решение на Съвета на ЕС от 29 юли 1991 г. за въвеждане на Единен европейски номер 112 за спешни повиквания. От 8 ч. на 30 септември 2008 г. тел. 112 има 100% национално покритие.", "date": "2019.08.21", "title": "Датата"}
{"url": "https://duma.bg/ivan-vazov-krastnik-na-krasno-selo-n198145", "text": "Всеки софиянец пък и всеки българин знае, че има столичен квартал \"Красно село\", но малцина са ония, които знаят кога възниква поселището и кой му дава това звучно име. \"Красно село\" е сред малкото софийски квартали с ясна история от първия си ден. Първият му жител е Димитър Н. Геров. Роден е в Панагюрище и е син на Никола Геров, който по време на славното Априлско въстание, заедно със Стоил Финджеков и Никола Бимбашов, са майстори на черешовите топчета в столицата на Четвърти революционен окръг - Панагюрище. След потушаване на въстанието, запалване на селището и кланетата в него, Димитър Геров взема каквото може и след дълго пътешествие се установява край София. По това време на мястото на днешното \"Красно село\" няма нито една постройка, а най-крайните къщи на София опират до сегашната емблематична болница \"Н. И. Пирогов\". В брой от \"Известия на Красноселското народно читалище\", периодично издание за просвета, култура и изкуство, книга II от 1938 г., са публикувани \"Бележки-спомени\" на първия заселник: \"Беше годината 1897, когато търсейки място в землището на село Бояна за реализиране на зародилата се тогава у мене идея за създаване на едно образцово стопанство, аз харесах едно място от около 12 декара, които откупих, и на другата година построих на него скромна къщурка, в която заживях със семейството си без никакви съседи\". Следващите три години Димитър Геров живее на това място сам, липсва всякакъв транспорт, има само селски неподдържани пътища. Обстановката постепенно се променя когато започва строежът на трамвайната линия София-Княжево. Идват още няколко заселници: Васил Коцев, Димитър х. Иванов, Стоян Варталски и един софийски съдия с фамилно име Монаджиков. В началото трамваят е конски. От 1 януари 1901 г. тръгва електрическият трамвай по една от първите трамвайни линии на Балканите, тогава най-дългата трамвайна линия в столицата. Съблазнени от хубавата природа и удобствата с превоза, а също и от евтините за времето си дворни места, броят на новодомците тук нараства. Селището все още няма име, води се Махала Бояна. В спомените си първият жител на новото поселище продължава: \"През 1903 г., събрани на съседска среща у нас, се породи желание да изберем подходящо име на нашето селище\". Започват предложения: Ягодово предлагат ягодарите, Малиново предлагат малинарите, Градината предлагат градинарите, Нова Бояна  подхвърлят други.  Разбрали заселниците, че сами няма да се споразумеят и решили да се отнесат до някое авторитетно лице в столицата. Спират се на уважавания от всички българи поет и писател Иван Вазов. Изпращат Димитър п. Иванов, тогава личен приятел с патриарха на българската литература, и с него още двама - да бъде делегация. - По вашия въпрос не съм мислил - започнал Вазов, - но когато с трамвай съм ходил до Княжево и съм гледал никнещите тук-там из просторното поле къщички, аз съм си представял, че не след много време тук ще има голямо и хубаво село.  В края на разговора Вазов предлага две имена за новото поселище: Калояново или Красно село. Единодушно всички от махалата приемат второто име - Красно село. \"По такъв начин - пише първият заселник - се тури началото на създаденото от мен поселище, което в продължение на 40 години се разрастваше и достигна до днешното си положение, броейки над 10 000 жители. Щастлив се считам, че макар и след много години, доживях деня, в който нашето поселище с право се посочва като най-хубавото и модерно предградие на нашата столица\". Така, прославеният народен поет и писател Иван Вазов, става кръстник на Красно село като му дава толкова живописно и с историческо съдържание име. Какво е имал предвид прочутият поет и писател при предлагането на тези две имена? Първото име, което предлага Вазов е Калояново, на името на севастократор Калоян, някогашен владетел на тези земи, съпруг на прелестната Десислава. Портретите им са изписани в криптата на църквата. Вазов се е любувал на прекрасните стенописи в Боянската църква още по време на игото - 1874 г. След Освобождението Вазов проявява особен интерес към Витоша, към зелените поляни под нея и към старата Боянска твърдина, влезли в творчеството му. И по-късно, през 1897 г., като пише във в. \"Мир\", един от псевдонимите му е \"Боянец\". Пред биографа си проф. Иван Шишманов той споделя: \"Аз съм влюбен, както знаеш, във Витоша. Любувам й се всеки ден от прозореца и писал съм доста за нея и в проза и в поезия\".  А за духовния храм той говори с възторг: \"Боянската черква. Тук се усеща добре моята романтика\". Убеден русофил, и за второто предложение - Красно село - Вазов има не по-малко съображения. Красно село е име на селище в околностите на Петербург. В него е квартирувала Първа донска дивизия. Тя прекосява дълъг път от Петербург до Дунав и взема участие в Руско-турската освободителна война през 1877-1878 г. В околностите на София, в землището на днешното \"Красно село\" е бил нейният пръв лагер. Вазов явно се е срещал в Одеса, в Петербург или в София, с някои от красноселските освободители. А и звучността и образността на името на тяхното селище са му харесвали, за да го препоръча на първите заселници. Още повече, \"красно\" в старобългарския език означава красиво, привлекателно. В землището на \"Красно село\" е и прочутото Хайдушко кладенче, наричано и Хайдушко изворче в местността Хайдушка поляна. Тук се подвизавали народните хайдути Марко Войвода и Кьосеоглу Вълко. Вазов вероятно е проучил историята на тези места поне що се отнася до хайдушкия им епос, тъй като \"красно\" има смисъл на \"красиво\", но и на \"червено\", \"обагрено от кръвта\". След жестокия Ньойски договор от 1920 г. и преди началото на Втората световна война, от останалите под чуждо иго български земи хиляди семейства тръгват към Майката родина. Около 500 семейства бежанци се установяват в тогавашния сателитен квартал на столицата - \"Красно село\". Оттогава негови райони са назовани \"Добруджански квартал\", \"Царибродски квартал\" и др. Официално името на новото и красиво селище намира своето място когато се публикува списъкът на населените места в България. През 1926 г. Боянската община обявява, че само в боянското \"Красно село\" живеят 700 семейства. От една къщичка на \"гола\" поляна \"Красно село\" толкова се разраства, че сега вече районът с това име е сред първите в столицата.", "date": "2019.08.21", "title": "Иван Вазов - кръстник на \"Красно село\""}
{"url": "https://duma.bg/balgarski-hudozhnitsi-na-plener-v-belarus-n198143", "text": "Художниците Маргарита Иванова и Спас Киричев участваха в Международния пленер по керамика \"Арт-Жижал 2019\" в гр. Бобруйск в Република Беларус по покана от организаторите - Бобруйския градски изпълнителен комитет и Могильовския областен изпълнителен комитет. Тази инициатива се осъществява след спечелен конкурс по проект \"Участие на български художници в 16-ия Международен пленер по керамика \"Арт-Жижал 2019\", който се реализира с финансовата подкрепа на програма \"Мобилност\" на Националния фонд \"Култура\", научи ДУМА от Маргарита Иванова. За шестнадесет години авторитетът на международния пленер \"Арт-Жижал\" значително нараства сред професионалните среди и събитието получава широка популярност. Неговата география се разширява извън границите на Европа и в тазгодишното издание се включват страни от Азия, Латинска Америка и Близкия изток, а участието във форума е много престижно. Той способства за обмяната на опит в областта на керамиката, за надграждане и обмен на добри практики, увеличава квалификацията и уменията на художниците. Истинско предизвикателство за професионалните керамици е да работят в различни техники и да използват \"живия огън\" за изпълване на своите произведения. Именно там, в почивната станция \"Вербки\", са построени три пещи за техниките \"раку\", \"опушена керамика\" и \"солна керамика\" при високи температури, достигащи до 1250 градуса по Целзий. Имайки предвид девиза на пленера \"От традицията към съвременността чрез опита на майсторството\", Маргарита Иванова и Спас Киричев свързват българските традиции със съвремието. Творческата им концепция е със създаването на съвременни декоративни пластики като авторска керамика в Бобруйск да се популяризира българската култура в Република Беларус. С умелото вплитане на глаголицата и кирилицата в пластиките си, те подсказват, че именно от България Беларус е получила писмеността, на която там се пише и до днес. Маргарита Иванова създава керамичната пластика \"Манастир - средновековен център на писмеността\", която остава в Бобруйския художествен музей, и творбата \"Утринен портрет\", предназначена за Могильовския областен театър за драма и комедия в Бобруйск. За творенията си авторката използва техниките \"раку\" и \"солна керамика\". Творбата на Спас Киричев \"Пламъкът на писмеността\" е определена от комисията за експониране в Градската библиотека \"А. С. Пушкин\" в Бобруйск. Авторът създава две керамични пластики - \"Дива сила\" и \"Маг\", които стават собственост на Бобруйския художествен музей. Скулпторът прилага техниките \"опушена керамика\" и \"солна керамика\". В продължение на три седмици 21 художници от 8 държави работиха на живописния бряг на река Березина. Резултатът от техния труд - около сто произведения, е експониран в изложбата \"Изкуството на живия огън\" в Бобруйския художествен музей. На тържественото й откриване кметът на града Александър Студнев благодари на участниците и на организаторите, с чиито усилия творческият форум живее и става все по-мащабен. По-късно той връчи на всички керамици сертификати за участие.", "date": "2019.08.21", "title": "Български художници на пленер в Беларус"}
{"url": "https://duma.bg/dvulichie-i-kovarstvo-n198146", "text": "       Отде се пръкнаха толкова много подли човечета, които скалъпиха лъжливото поверие за \"Черната книга на комунизма\", според която жертвите в социалистическите страни били 100 милиона души. Развява се като черно знаме една книга на френски автори, които по явни подбуди извършват фалшификацията. Техен пропагандатор е и Виктор Суворов - бивш служител на КГБ в СССР, избягал в Западна Европа, но укрива истинското си име и се подвизава с псевдоним. Канят го предимно в бившите социалистически страни да разказва за жестокостите на комунизма, на който и той е служил. Негови последователи са все от породата на комунистическата номенклатура у нас, в Русия и в източноевропейските страни отпреди 1990 г. Книгата е възхвалявана в САЩ и Европа и това черно евангелие се приема за достоверен източник без никакви съмнения и проверки. Убеден съм, че сегашните раболепни клакьори имат компрометиращи червени петна в живота и работата си по време на социализма и с тази си истерия искат да се прикрият. Моите наблюдения показват, че след 1990 г. у нас най-кресливи станаха тези, които най-много са се оцапали при \"тоталитаризма\", заемали са ръководни длъжности, вмъкнали се в тайните служби, ползвали са облагите на властта, писали са черни характеристики и са проваляли човешки съдби. Такива партийни апаратчици и \"активисти\" компрометираха БКП и социалистическата власт. И техните деца и внуци запяха същата фалшива песен. Народът ги нарече \"политбюровчета\", т.е. синове, дъщери и внуци на комунистическата номенклатура, които измениха на идеи, принципи и семейна памет, станаха родоотстъпници, за да се наместят отново във властта и в парите. Сега успяха с помощта на властта да претворят инсинуациите си дори в т.нар. нови учебници \"по история\".  В налудничавите си излияния тези черносотници стигат до откровени фалшификации. Един наш седмичен вестник (\"Минаха години\"), четен най-вече от хората, които са живели и работили при социализма и знаят истината за него, оповести, че Хитлер е погубил  \"само\" 6 млн. чужденци, а Сталин е убил 30 млн. собствени граждани. Същият вестник \" срещна\" В.И.Ленин и Хитлер да играят шах в Париж през 1913 г., с което искаше да покаже, че вождовете на комунизма и фашизма са си били дружки отдавна, заедно са кроили злодеянията си и че между тях няма разлика. Измислиха също, че и Сталин е играл шах с Хитлер във Виена. Истината е, че в 1913 г. Хитлер е бил 19-годишен и е живял в Мюнхен, Сталин е бил на заточение в Русия, а Ленин е пребивавал в Италия, Швейцария и Франция и е писал революционните и философските си книги. Хитлер за пръв път влиза в Париж след капитулацията на Франция на 14 юни 1940 г. и с нацистки вдигната ръка поздравява маршируващите щурмоваци, с което унижава една от най-старите култури и цивилизации в света. Това вестникът не пише, важно е да се приравнят фашизмът и комунизмът, даже да се покаже, че комунизмът е по-лош. Друг седмичен български вестник (\"Златна възраст\") пък се избълва, че нацистките концлагери въобще не са били зони за смърт (едва ли не за курорт), никакви евреи не са били унищожавани, не е имало въобще пещи за изгаряне, а при навлизането си съюзническите войски намерили само трупове на немските охранители, убити от концлагеристите. Какви зверове са били концлагеристите да избият тези, които са се грижили за тях и са ги хранили! Но командващият съюзническите сили на Втория фронт в Европа ген. Дуайт Айзенхауер много точно описва какво е видял там - камари с трупове, едва мърдащи живи същества, обгорели скелети в пещите. И сега посетителите на нацистките концлагери на смъртта усещат миризмата на изгорели тела, а документите от Нюрнбергския процес (1945-1946) не могат да бъдат опровергани. Пропагандаторите на \"евроатлантическите ценности\" много ловко и подло подменят истината за фашизма. Те представят фашизма като отделна и различна от капитализма обществено-икономическа формация. Сравняват и противопоставят само комунизма и фашизма като две идеологии, които се съчетават и взаимно се унищожават. А добрият капитализъм в това време стои встрани в сянка. Това е и целта, да се прикрият престъпленията на капитализма. Социализмът и капитализмът са двете обществено-икономически формации с различни форми на собственост и управление. На социализма противостои капитализмът, а не фашизмът, който не е отделна обществено-икономическа формация. Фашизмът е част от капитализма и то най-жестокият, най-кървавият, най-смъртоносният и  най-уродливият компонент.  Фашизмът не само че не променя формата на собственост, но и я концентрира в по-малко ръце - в монополи, картели, икономически групировки и в частни лица на хитлеристката върхушка, и засилва експлоатацията, даже заробването на хора. Всеизвестно е бързото забогатяване на Мусолини, Хитлер, Химлер и най-вече на райхсмаршал Херман Гьоринг, който обсебва цели области в Германия и в окупираните държави. С изгарянето на 34 села, избиването на всички евреи и изселването на 20 000 души Гьоринг и Химлер си присвояват девствената многолетна Беловежа гора в Полша (юли 1941). Избиват даже всички животински видове, за да заселят в гората германски животни. Точна характеристика на Хитлеровия фашизъм е направил Уинстън Чърчил, бивш премиер на Великобритания, в една реч в английския парламент през 1938 г.: \"Националсоциализмът е своеобразна религия, основана на идеята за чистота на расата, според която хората се делят на свръхчовеци (арийци) и непълноценни. Вторите трябва да се използват за работна сила или да се унищожават. Хитлер обещаваше, че в Германия ще има демокрация и парламентаризъм. Нищо подобно не се случи, има диктатура в най-лошото й проявление: преследване на евреи, засилване на военната мощ, непрестанни призиви за агресия. Военното съперничество се засилва. Европа е в опасност!\"  А нима днес не е така?", "date": "2019.08.21", "title": "Двуличие и коварство"}
{"url": "https://duma.bg/za-georgi-petrushev-kato-za-zhorzh-n198147", "text": "Ще си изкривя душата, ако не кажа, че през последните тридесетина години в българската политика Георги Петрушев и Жорж Ганчев оставиха ярка следа със словото си, с политическото си верую, с китарата си, със спортната фигура, с феноменалната си памет и ерудиция. Ще го запомним и с родолюбивото му чувство, с непримиримостта му към несправедливостта в трудния преход към демократично общество. Запознахме се на шестия етаж в сградата на \"Сан Стефано\" 29 на Националната телевизия, когато бях главен редактор на \"Детски и младежки предавания\", а той беше донесъл видеокасета с образователен филм за сътворението на света и конкретно предложение за български вариант, след като вече беше разговарял с Александър Грозев, а генералният директор, тогава Любомир Павлов, го беше насочил и към мене. Не скривам, изумиха ме поведението му и спортната му фигура. Остави ми уникална визитна картичка - формат А6 на дебел луксозен картон. \"Не пия, не пуша, спортувам, ето така изглежда един боец!\" - определено се похвали пред мене Жорж. Тогава още не беше основал партията Български бизнесблок и не беше се кандидатирал няколко пъти за президент на България. Идваше със славата на световен шампион по фехтовка от 1970 г., със спомен от Холивуд, с характеристиката на режисьор и творец, на човека с китара, на човека с тънко чувство за хумор. Още не беше произнесъл: \"Българино, не ме гледай тъпо!\" и \"Сульо Пульо, Атанас и аз ще играем за президент на България\", както и всички останали бисери в политиката и изкуството да бъдеш популярен, интересен, да бъдеш народен представител и кандидат за държавен глава... После се срещахме няколко пъти в залата на Руския културно-информационен център - офисът на Бизнесблока беше на ул. \"Шипка\" срещу Руския център, тогава още ДСНК (Дом на съветската наука и култура). Много смях падна от негова страна на една от тези срещи при представянето на една моя книга - политическа сатира, към която Жорж определено имаше афинитет. Седяха един до друг с Димитър Попов - друга ярка политическа фигура на прехода, бивш министър-председател на България. В последните години трябваше да се щади. Имаше медицински стенд, получи масивен инфаркт преди две години, но продължи да е боец, водеше даже телевизионно предаване на живо и изгаряше в него до последно. Само които са общували с него, знаят какво беше всъщност Жорж Ганчев. Миг не оставаше спокоен, никога недружелюбен и неотзивчив, готов да даде всичко от себе си в името на някаква кауза. Трудно е да си го представим в друга роля. И сега. Сбогом, приятелю! Ще те помним с добро.      ", "date": "2019.08.21", "title": "За Георги Петрушев като за Жорж"}
{"url": "https://duma.bg/za-nasha-smetka-n198153", "text": "В августовската жега медиите \"размразиха\" една позабравена тема - за т.нар. технически паспорти на сградите. Има срок до 2022 г. за по-старите сгради, строени основно в социализма, за които се говори, че имали живот около 50 г. Те трябва да получат документ за изправност. Строителството на първите панелки в София започва в 60-те години на миналия век. А доклад на Световната банка, на която властта у нас обича да плаща за всевъзможни експертизи, заключи, че 50 г. не е краят на панелките. И че след първото саниране те могат да живеят поне още 40 г. Сроковете в наредбата, която е от 2006 г., се променяха няколко пъти. Та затова ни припомнят, че последният срок вече чука на вратата и за тази цел ще трябва да си приготвим между 200 и 500 лв. в зависимост от размера на жилищата си. У нас има общо 4 млн. жилища, като над 20 хил. от тях са в сгради, които били стари и зле поддържани. Простата сметка показва, че само за апартаментите в най-старите сгради нашенците трябва да извадят между 5 и 8-9 млн. лв. в следващите 2-3 години.  Същите тези \"експерти\" вече съветват домоуправителите да се мобилизират и да събират пари, да не чакат последния срок, щото се знае - българинът е най-бедният в ЕС и всеки допълнителен лев разход може да го изкара от релси. А дрането трябва да се състои и едни фирми трябва да приберат милионите! Очертават се въпроси, на които властта не дава отговор. Като одерете хората за тези технически паспорти, какво следва? Какво е решението, ако някоя сграда се окаже непригодна за живот? Хората на улицата ли ще идат? Микроскопичен процент от жилищата бяха санирани с парите на всички, за чест и слава на ГЕРБ. Ще се правят ли технически паспорти на вече санираните сгради, щото се нагледахме на паднали фасади, течове и т.н. след профукването на 2 млрд. лв. народна пара? Ясно е едно - всичко пак ще е за наша сметка.", "date": "2019.08.21", "title": "За наша сметка"}
{"url": "https://duma.bg/shte-vleze-li-mo-vav-voyna-s-rabotodatelite-n198148", "text": "Самото Министерство на отбраната не крие, че рискува да получи упреци от работодателите във връзка с предложените изменения и допълнения на Закона за резерва на въоръжените сили. Търсейки решаването на наболели от години въпроси, свързани с окомплектоването на армията, министерството иска отпадане на работодателя като страна по договора за служба в доброволния резерв. Т.е. работникът или служителят решава за определен период от време да облече военната униформа, за което работодателят му няма да има думата.  В мотивите към проекта се признава, че осигуряването на неплатен служебен отпуск на лицата, извикани на активна служба в доброволния резерв или на срочна служба в доброволния резерв, би създало затруднения на производствения процес в някои случаи и съответно може да заплаши конкурентоспособността на малките и средните предприятия. Сега договорите за служба в доброволния резерв са тристранни. Те се сключват между министъра на отбраната или оправомощено от него длъжностно лице, резервиста и неговия работодател/орган по назначаването. Практиката показва, че липсата на съгласие на работодателя често е пречка за сключване на този договор, което препятства комплектуването на военните формирования в мирно и военно време. За това е предвидено отпадането на работодателя като страна по договора да бъде компенсирано с въвеждането на задължение за уведомяването му за сключения договор от органите по военния отчет, включително с осигуряване на обезщетение за времето на отсъствието на резервиста от работа поради ползване на неплатен служебен отпуск в размер, определен в акт на министъра на отбраната. Така ще може да бъде назначен заместник на отсъстващия работник.  Дотук с мотивите на МО. Естествено е да се очаква съпротива от работодателските организации. Тази възможност предоставя и самият законодателен процес - има 30 дни, до 5 септември, за обществено обсъждане. \"Работодателят сам осигурява както средствата за производство, така и работниците. В ситуация на остър недостиг на работна сила, в каквато се намираме, не смятам, че е коректно от страна на държавата да решава проблема с доброволната военна служба по този начин\", коментира шефката на Правния отдел на Българската стопанска камара (БСК) Мария Минчева. Тя допълва още, че пред работодателя стои задачата да намери заместник на служителя си за период от 3 до 6 месеца. Според нея това е изключително кратък срок за намирането на подходящ служител, който да е готов да работи и то за толкова кратко време. От МО трябва да се подготвят за отговори на няколко въпроса, които на този етап се поставят от БСК. Защо се променя конструкцията на взаимоотношенията между държавата в лицето на МО и работодателите и докъде ще доведе това? В условията на остър недостиг на работна сила е разбираемо желанието на МО да елиминира всички пречки пред осигуряването на резервисти, следва ли обаче това да става чрез използване на административен подход и за сметка на работодателите, които от години алармират за дефицит на работници? Помислено ли е, че в периода на активна служба резервистът ще загуби част от професионалната си квалификация и опит и след завръщането на работа ще е необходимо време за адаптация и допълнителна квалификация? Ясно ли е, че работодателите ще бъдат изправени пред необходимостта да търсят нови служители за определен период (няколко седмици, месеци или година), което в повечето случаи е много трудно и неминуемо ще се отрази на организацията на работата и натовареността на останалите служители? Още повече, че този проблем трябва да се разглежда в контекста и на ограниченията, които налага Кодексът на труда за полагане на извънреден труд и наемане на служители от агенции за временна заетост. И още едно обстоятелство - \"ако се наеме нов служител на безсрочен договор, това ще натовари финансово работодателя след приключване на активната служба на резервиста, тъй като съществува забрана за уволнение на служители по време на активна служба.\" Няма съмнение, че всеки ще дърпа чергата към себе си. Не за друго, а защото българите вече не достигат както за работа в производството, така и за защита на Родината. Те са едни и същи. А и няма как да се приложат тези правила и за работещите зад граница. Не се знае и доколко работникът ще се довери на гаранциите, които му дава законът с оглед на последващата му професионална резервация. По принцип не е добре да се сключват договори на тъмно, т.е. без знанието на работодателя и след това да бъде уведомяван. Действително има риск за бумерангов ефект от промяната на закона. Проблемът на Въоръжените сили обаче също трябва да бъде разбран и да се намери най-добрата формула за разрешаването му. Не бива да се стига до война между МО и работодателите. Тя няма да има победител. Ще загубят и двете страни. ", "date": "2019.08.21", "title": "Ще влезе ли МО във война с работодателите?"}
{"url": "https://duma.bg/pechatnitsa-ili-perachnitsa-n198149", "text": "Масово назначаваш хора, както стана за електронните винетки, монтираш рамки, създаваш център за наблюдение и контрол, и печатницата за пари (по думите Му) е готова. Нещата с изграждането на тол системата обаче не се оказаха толкова прости. Хроничната управленска недостатъчност на сегашната власт се видя още в началото на тази година при въвеждането на електронните винетки, които трябваше да станат част и от електронното управление в страната. У нас съществува, поне на хартия, стратегия за неговото развитие и пътна карта към нея, която  би следвало да ръководи въвеждането на отделните електронни услуги, предлагани от администрацията.  Събитията през последната половин година показаха, че между стратегията и действителността няма нищо общо. Резултатът е логичен, вместо подобряване на услугите - постоянни скандали. А тол системата е жизненоважна за това управление. Не само да Му лъска егото и имиджа, но и да осигурява приходи. Фактите обаче показват, че тя от печатница много лесно може да се превърне в перачница на пари. В момента провалът се очертава да бъде още по-мащабен от досегашните. Първият факт, който го очерта, е отлагането на старта на тол системата за ТИР-овете от 16 август за началото на март следващата година. Тогава, вероятно, ще са тестовете, но реалното влизане в сила на системата ще бъде още по-късно. Кога точно все още не е ясно, въпреки че управляващото мнозинство промени закона и наложи това да стане от 1 март. Истинската причина за поредното отлагане на въвеждането на тол системата е политическа - местните избори през есента и вълненията на ДПС. Партията на Ахмед Доган се притеснява за местните превозвачи в малките населени места, разнасящи хляба, става ясно от думите на Танер Али, депутат от ДПС. \"Проблемът е политически - да е тихо, спокойно, за да няма шум в системата до местния вот\", твърди Дора Янкова от БСП. Разбира се, може да се окаже, че и този срок не е окончателен. Защото никой в тази държава не знае все още двете основни неща - колко точно пътища ще обхваща тази система и каква ще е таксата за преминаване на тежкотоварни автомобили. В момента текат тежки преговори с превозвачите по тези теми.   На последното си заседание през юли правителството неочаквано отпусна близо 90 млн. лв. на \"печатницата\". Според официалното съобщение на правителствения пресцентър парите ще отидат за финансиране на дейността на специализираното звено \"Национално тол управление\", което ще действа като приходна агенция, по думите на председателя на Управителния съвет на агенция \"Пътна инфраструктура\" (АПИ) Георги Терзийски. Няма информация за какво точно ще бъдат похарчени допълнителните до 89 998 200 лева, които влизат в бюджета на Министерството на регионалното развитие и благоустройството. В същото време членът на директорския борд на АПИ и доскорошен шеф на Националното тол управление Олег Асенов твърди, че това управление не тежи на бюджета и се издържа от наложените санкции. Издръжката на тол полицията изобщо не тежи на бюджета и годишно излиза между 7 млн. лв. и 10 млн. лв. Месечните разходи за заплата на назначените към момента 629 служители са 617 хил. лв., каза тогава проф. Асенов. Друга вероятност е скоростно отпуснатите 90 млн. лв. да са необходими за внедряването на системите, с които ще се засичат автомобилите. Тяхното изграждане обаче по договор трябва да бъде поето от изпълнителя по изграждането на тол системата - обединение от фирми, свързани с австрийската \"Капш\". Там вече са платени 180 млн. лв., каквато е стойността на договора. Той предвижда \"Капш\" да монтира 100 нови портални рамки, които са оборудвани с камери, лазерни скенери и WIM система (\"кантар\" в асфалта). Освен това трябва да се преоборудват 195 съществуващи рамки по пътищата, които бяха поставени преди няколко години, за да мерят трафика. Не е ясно обаче колко от тях са все още в строя, защото се оказа, че не всички от тях отговарят на изискванията за ветроустойчивост и натоварване. Освен това при съвместната проверка с АПИ на рамките е установено, че част от тях нямат електрическо захранване, а други вече са корозирали. Рамките бяха поставени преди четири-пет години с евросредства през миналия програмен период. \"Капш\" все още не са монтирали и нито един от 100-те \"пътни кантара\", както заместник-министърът на регионалното развитие Николай Нанков нарича weigh-in-motion системата за претегляне на автомобилите в движение.  Т.нар. \"кантари\" са съоръжения, които се вграждат в асфалта. За да са точни, е необходимо да се преасфалтира около 50 м преди тях и 50 след тях. Преасфалтирането се прави, защото асфалтът трябва да е без неравности, за да са точни измерванията. Образно казано, едни килограми ще отчете кантара, ако скочиш върху него от дупка, и други, ако преминеш плавно през него. Цената на един кантар е 40 000 евро. Монтажът им изисква затваряне на пътни участъци и строително-монтажни дейности, както и организации на движението и електрозахранване, за което е необходимо поне около месец. Към момента все още не е монтирана и нито една от стоте метеорологични станции и стоте лазерни скенера. Освен това \"пътните кантари\" много трудно ще бъдат поставени при настъпващите след няколко месеца зимни условия. Просто техните сензори са изключително чувствителни и налагат изискването 50 метра преди и след \"кантара\" пътят да бъде абсолютно равен, за да е точно замерването. Това най-вероятно ще е причина за преасфалтиране на някои участъци. Така че работата за вършене е прекалено много и затова не се знае дали \"печатницата за пари\" ще тръгне и на 1 март.  Обхватът на тол системата няма да е 10 хил. км, а по-скоро около 6 хил. км. Третокласните пътища отпадат напълно от облагане с тол, а и някои от второкласните. Общинските автобусни превозвачи няма да плащат тол такси. Това са някои от евентуалните промени, които ще се случат, стана ясно след първата среща на т.нар. Обществен консултативен съвет по тол системата. Негов председател е регионалният зам.-министър (който беше понижен от министър след катастрофата край Своге миналата година) Николай Нанков. Колкото повече се движи камионът по пътищата, толкова по-ниска тол такса ще се плаща. Това е новото, за което се разбраха превозвачите и управляващите покрай преговорите за тарифите. Това е  противно на логиката, която години наред управляващите обясняваха за въвеждането на тол таксите - колкото повече рушиш пътя и замърсяваш околната среда, толкова повече плащаш. Превозвачите предлагат автомобилите над 3.5 тона, които имат изминати над 10 000 километра на месец, да получат отстъпка от 30% при плащането на тол таксата. При изминати над 7500 километра отстъпката да бъде 20%, а при над 5000 км - 10%. И заместник-министърът на регионалното развитие Николай Нанков се съгласи. Това е второ отстъпление на държавата пред бизнеса за тол таксата. Преди това под натиска на превозвачите беше намален обхватът на платените пътища от 10 800 км на 5900 км. Това съответно доведе до прогнозирано намаление на приходите от \"печатницата\". Засега държавата все още не е отстъпила пред искането на бизнеса за намаляването на тол таксата за километър. Превозвачи предлагат тестова тарифа от 12-14 ст./км за тежкотоварни автомобили над 12 т от категория Евро VI. Правителството обаче засега иска по-висока цена от 20-23 ст./км за камион над 12 тона категория Евро VI. Автобусните превозвачи, сключили договори с общините, имали \"социална функция\" и затова няма да плащат тол такси. Основна причина е, че имат договори за няколко години, като там няма как да има смяна на цените. Това вероятно включва и автобусните линии между големите градове. Автобусите за екскурзии, работници и ученици обаче ще дължат такси.", "date": "2019.08.21", "title": "Печатница или перачница"}
{"url": "https://duma.bg/roditelite-sa-nay-shtastlivi-sled-kato-detsata-se-iznesat-n198134", "text": "Родителите над 50-годишна възраст са най-щастливи, след като децата им са се изнесли от дома, сочат резултатите от проучване, направено от екип на университета в Хайделберг. Изследването е обхванало 55 000 души, живеещи в 16 европейски държави. Големите деца допринасят за щастието на бащите и майките си главно с подкрепата, която им оказват. Те са също като буфер срещу стресиращи събития. Родителите не са и толкова самотни. \"С намаляването на стреса от балансирането на грижите за децата, работата и личния живот, когато хората остаряват и техните синове и дъщери си тръгнат (от дома), важността на отрочетата като осигуряващи грижи и социални контакти започва да доминира\", разкри ръководителят на екипа Кристоф Бекер. Децата, които остават да живеят с родителите си, обаче могат да се отразят зле на щастието им, показва още изследването. Резултатите от предишни подобни проучвания по този въпрос обаче не са категорични. Според учени от Принстън и Стоуни Брук има \"малка разлика\" в задоволството от живота на родителите и на хората, останали (по различни причини) без поколение. Екип на Отворения университет в Англия установи, че връзката на двойките без деца е по-щастлива, отколкото на реализираните майки и бащи, и те се стараят повече.", "date": "2019.08.21", "title": "Родителите са най-щастливи, след като децата се изнесат"}
{"url": "https://duma.bg/chorbadzhiyski-pod-naem-vav-fksb-n198133", "text": "ЦСКА-Сф спазари Божидар Чорбаджийски с румънския ФКСБ. Централният защитник ще играе под наем в гранда от Букурещ, който утре посреща Витория Гимараеш в първи плейоф за влизане в групите на Лига Европа. Чорбаджийски пристигна вчера в северната ни съседка, за да премине задължителните медицински изследвания, след което да подпише договор. Той беше причакан на летището \"Хенрих Коанда\" от медиите и отбеляза лаконично: \"Щастлив съм да дойда в Стяуа\". Бившият капитан на \"червените\" и бивш национал е съпровождан от агента Траян Гергишан, който защитава интересите му при подписването на договора.  \"Няма какво да ви обявявам. Изчакайте. Няма смисъл да говорим сега, защото нищо още не е подписано\", отряза медиите Гергишан на летището. ЦСКА-Сф ще получи 50 000 евро като наем за защитника до края на сезона. Следващото лято ФКСБ ще има право да го откупи за още 450 000 евро. Чорбаджийски е юноша на автентичния ЦСКА. През 2016 г. той триумфира с \"червените\" с Купата на България. Тогава столичани играха във \"В\" група, след което Гриша Ганчев преобразува Литекс в ЦСКА-Сф. Първите 2 години Чорбаджийски беше капитан на новия \"червен\" отбор, но този сезон лентата му беше отнета от Люпко Петрович заради слаба форма. Централният защитник е твърда резерва на \"Армията\", след привличането на тромавия испанец Раул Албентоса, който обаче трябва да заслужи парите, платени за трансфера му. Петрович налага и нова схема с трима бранители. ФКСБ на Джиджи Бекали се смяташе за наследник на Стяуа, но преди месец съдът в Тимишоара присъди всички успехи на гранда на четвъртодивизионен тим, който е към румънското Министерство на отбраната и носи същото име. Делото бе по иск на аматьорския клуб, който се оказа, че е автентичният армейски. Така 45 национални трофея, Купата на европейските шампиони и Суперкупата на УЕФА, спечелени преди 2011 г., преминават във витрината на Стяуа от IV румънска дивизия.", "date": "2019.08.21", "title": "Чорбаджийски под наем във ФКСБ"}
{"url": "https://duma.bg/yaycheni-cherupki-shte-se-izpolzvat-za-avtochasti-n198136", "text": "Скоро ще правят резервни части за коли от домати, яйчени черупки и соя. Целта е да се направят новите коли по-евтини, дълготрайни и екологични. Това не е шега, а постижение на съвременната наука, твърдят изследователи от Университета в щата Охайо, които изучават начините за използването на остатъците от вечерята и други натурални отпадъци за производството на автомобилни части. Професор Катрина Корниш разказа пред Automotive News, че доматената ципа е доста здрава и прекрасно подхожда за изработването на втулки за колите, тампоните на двигателите, гумите и маркучите и т.н. Това се отнася и за черупката на яйцето. Звучи неправдоподобно, но кулинарните отпадъци може да помогнат за заменянето на техническия въглерод, срещан в гореизброените детайли, убедени са експерти.", "date": "2019.08.21", "title": "Яйчени черупки ще се използват за авточасти"}
{"url": "https://duma.bg/butiliran-alpiyski-vazduh-e-nominiran-za-antinagrada-n198135", "text": "Швейцарската компания, която изнася бутилиран алпийски въздух в Азия, е сред номинираните за наградата за \"особено абсурден превоз\" от \"Инициатива Алпи\" - група, която се бори с вреден за околната среда транспорт, съобщи ДПА. Макар и от \"Суис еър делукс\" да твърдят, че бутилираният алпийски въздух е полезен за белите дробове, сърцето и потентността, природозащитната организация изтъкна, че транспортирането му в опаковки до държави като Тайланд произвежда много повече въглероден двуокис в сравнение с дишането на местния смог дори. Вторият номиниран за антинаградата е норвежката вода \"Вос\", която се транспортира на повече от 1500 км до супермаркетите \"Мигрос\" в Швейцария. На трето място е шунка, произвеждана от холандски прасета, като месото се обработва в Италия, пакетира се в Австрия и се продава от магазините \"Алди\" в Швейцария. Трябва много да се внимава, за да се избягват продукти, които с нищо не подобряват живота, убедени са експерти. Порицаните компании обаче защитиха продуктите си. Представител на \"Суис еър делукс\" твърди, че използват свободния обем на кораби, които се връщат в Азия, след като са докарали стоки в Европа. От \"Мигрос\" отбелязаха, че над 60% от продаваната от тях вода е от швейцарски извори. Екипът на \"Алди\" заяви, че се старае да оптимизира логистичната си верига.", "date": "2019.08.21", "title": "Бутилиран алпийски въздух е номиниран за антинаграда"}
{"url": "https://duma.bg/hubchev-gleda-tsska-1948-i-4-gola-na-gushterov-n198132", "text": "Старши треньорът на Левски Петър Хубчев изгледа разгромната победа на ЦСКА 1948 над Поморие с 5:1 в последния мач от V кръг на Втора лига. С нея тимът на Петко Петков остана еднолично на върха с 15 т. На Националния стадион \"Васил Левски\" с 4 гола изригна Андон Гущеров (5, 21, 34 и 59), който преди почивката тресна и гредата. Така \"Неймар от Петрич\" води класацията на реализаторите във Втора лига с 9 попадения от 5 мача. За \"червените\" се разписа и Васил Шопов (7). Роденият в Плевен халф беше спряган за трансфер в Левски през лятото. Срещата изгледа и бившият скаут на \"сините\" Георги Чиликов, ритал в Левски и в ЦСКА. За гостите почетно се разписа Милен Танев (13) от пресилено отсъдена дузпа. ", "date": "2019.08.21", "title": "Хубчев гледа ЦСКА 1948  и 4 гола на Гущеров"}
{"url": "https://duma.bg/grisho-se-lekuva-na-130%C2%B0-n198130", "text": "Григор Димитров е пробвал новаторски метод в лечението си. Българският тенисист се е подложил на криотерапия в Синсинати, където миналата седмица участва на \"Мастърс\"-а в този град. Там се намира най-популярната и даваща перфектни условия в САЩ лаборатория, предлагаща тази иновационна технология. Става въпрос за Arctic Blast Cryo, а доста голяма част от състезателите в надпреварата в Охайо са ползвали услугите й през изминалия период. При въпросната криотерапия тялото се подлага на охлаждане при температури около -130° по Целзий, като в определени случаи тя може да бъде свалена и до -168°. Според специалистите по този начин се постига лечение на тъканите дори на клетъчно ниво. Димитров отдавна се бори с контузия в дясното рамо, заради която резултатите му страдат през сезона. Българинът вече е в Ню Йорк, където в понеделник започва US Open. Той направи тренировка със световния №8 Стефанос Циципас (Гър). \"6000 калории бяха изгорени\", така описа в туитър съвместната тренировка гъркът. След заниманието двамата посетиха парти, давано от организаторите на прочуто конно надбягване.", "date": "2019.08.21", "title": "Гришо се лекува на -130°"}
{"url": "https://duma.bg/premiera-na-kniga-i-izlozhba-v-shabla-n198139", "text": "По случай 50-годишнината на град Шабла община Шабла и община Терешин - побратимени градове, организират представяне на българското издание на книгата \"За Полша - с любов. Българските гласове на полската литература\" на Емил Басат (изд. \"Парадигма\", София, 2018) и на изложбата \"Полски обекти, включени в списъка на световното културно наследство на ЮНЕСКО\". Събитието е на 26 август от 18 ч. в Шабла, Зелен образователен център, ул. \"Равно поле\" 57А, вход свободен. Книгата ще представят Емил Басат и Ярослав Годун, директор на Полския институт в София. Изложбата може да се разгледа до 20 септември. ", "date": "2019.08.21", "title": "Премиера на книга и изложба в Шабла"}
{"url": "https://duma.bg/grigor-palikarov-s-nagradata-emil-chakarov-n198141", "text": "Диригентът Григор Паликаров е новият носител на наградата \"Емил Чакъров\", съобщи БНР. Отличието ще бъде връчено официално днес, 21 август, от 20.30 ч. на сцената на Летния театър в Бургас, по време на спектакъла \"Бал с маски\" на Джузепе Верди. Наградата на името на световноизвестния диригент - маестро Емил Чакъров, е учредена през 2011 г. и по традиция се връчва по време на едноименните Бургаски музикални празници. Първият носител на престижния приз е знаменитият цигулар Минчо Минчев. Музикалните празници \"Емил Чакъров\" са инициирани и реализирани от Държавната опера в морския град и община Бургас.", "date": "2019.08.21", "title": "Григор Паликаров с наградата \"Емил Чакъров\""}
{"url": "https://duma.bg/kobrata-otvarna-na-taysan-fyuri-n198131", "text": "Официалният претендент на IBF в тежка категория Кубрат Пулев отговори на нападките на бившия световен шампион на WBA, IBF и WBO Тайсън Фюри. Британецът, обявил се за \"Цигански крал\" спекулира с отказа на Кобрата да се бие с него до края на годината.  \"Фюри използва мен и някои други боксьори, за които знае, че в момента не сме на разположение поради различни причини, само за да може да си прави PR. Преди няколко години той отказа да се бие с мен и то не защото беше ангажиран, както аз съм сега. Той беше на разположение, но просто се уплаши!\", заяви Кубрат. След като спечели с единодушно решение на съдиите срещу братовчеда на Тайсън - Хюи Фюри, миналия октомври, Пулев стана задължителен претендент за титлата на IBF и сега чака победителя от реванша между Анди Руис (САЩ) и Антъни Джошуа (Вбр), който ще притежава и колана на IBF. \"Първата ми цел е да стана световен шампион. А не да се бия само с произволни неизвестни противници, каквото прави Тайсън Фюри. Спечелването на тези колани в момента е основният ми приоритет. Ще дойде редът и на Фюри, и когато това стане, ще го направя също толкова безсилен, колкото братовчед му, който също много говореше\", закани се Пулев.", "date": "2019.08.21", "title": "Кобрата отвърна на Тайсън Фюри"}
{"url": "https://duma.bg/yasna-e-formulata-na-idealnoto-litse-n198137", "text": "Британски пластичен хирург твърди, че е наясно с формулата за идеалното женско лице. Джулиан Силва отбелязва, че при перфектните пропорции дължината на челото съответства на дължината на носа. Специалистът се обосновава на \"поръчките\" на своите пациентки през последните 10 години, съобщи CW33. Според експерта сред най-честите желания са носът на Кейт Мидълтън, устните на Пенелопе Крус, скулите на Анджелина Джоли и брадичката на Селена Гомес. Д-р Силва смята, че именно благодарение на тази комбинация се стига до идеални пропорции.", "date": "2019.08.21", "title": "Ясна е формулата на идеалното лице"}
{"url": "https://duma.bg/ogledaloto-lazhe-za-tova-kak-izglezhdame-n198138", "text": "Огледалото лъже за това как изглеждаме, разкриха специалисти. Истината е, че това, което виждаме като наше отражение, всъщност е подобрената ни версия. Всичко опира до мозъка ни и представите за себе си. Всяко изображение, което зърват очите ни, преминава през обработката му. За нас самите винаги сме малко по-красиви, отколкото е в реалността. И това не зависи от социалния ни статус, пол или възраст. Със сигурност повечето от нас са си задавали въпроса - колко отражението ни в огледалото съвпада с това, което виждаме на снимката? И защо мислим, че изглеждаме по-зле на фотография, отколкото в реалния живот?  Британският фотограф Скот Черот проведе интересно проучване, като покани няколко десетки доброволци в студиото си и направи около 100 идентични кадъра. Основното правило, спазвано за целите на изследването, е да се фиксира портретна снимка без грим, дрехи и промяна на ъгъла. Всеки участник получи по 20 фотографии, а после посочи своя снимка, според която вижда себе си в огледалото. Резултатите от експеримента бяха много интересни. Почти всички са избрали кадър, на който изглеждат по-добре, отколкото всъщност са. Обикновено ни се струва, че носът ни е по-елегантен, бузите са по-малки, скулите са по-високи. Но на снимката си личат излишните килограми, липсата на сън и несъвършенствата на кожата. Толкова сме свикнали със собствената си външност, че вече не забелязваме част от недостатъците си. Също така нашата \"визуална памет\" ретушира бръчките ни и намалява възрастта. Способността да не забелязваме малките си недостатъци е необходима за нас, така че психологическото ни състояние да е нормално. Затова експертите смятат подобни визуални корекции на нашия мозък за норма.", "date": "2019.08.21", "title": "Огледалото лъже за това как изглеждаме"}
{"url": "https://duma.bg/dzhaz-fm-gostuva-na-sinemorets-n198140", "text": "Джаз FM поднася двучасов диджей сет на брега на морето с диджей Mr. Moon - автор и водещ на предаването за клубен джаз \"Джазтроника\". Плажното парти закрива първото издание на \"Велека кайт и джаз фест\" на 25 август. С танцувалната си музика Mr. Moon ще зареди публиката в неделя от 17 ч. на плаж \"Велека\" в Синеморец. Събитието се провежда на територията на природния парк \"Странджа\" на живописното място, където р. Велека се влива в Черно море. \"Велека кайт и джаз фест\" развива с включването на музика състоялите се досега две издания на Фестивала на хвърчилата. В програмата са и изпълнения на Цвети Чендова и живеещата в София бразилка Биа Карвальо, а с красиви хвърчила се включват творци от България, Естония, Украйна и Турция.", "date": "2019.08.21", "title": "Джаз FM гостува на Синеморец "}
{"url": "https://duma.bg/rezultati-n198128", "text": "  VI кръг: Локо Пд - Дунав 3:1 0:1 Ст. Христов (9) 1:1 Д. Илиев (25-д) 2:1 Карагарен (45+3) 3:1 Д. Илиев (56).  1. Лудогорец 6 4 2 0 11:4 14  2. Левски 6 4 1 1 14:5 13  3. Локо Пд 6 4 1 1 17:10 13  4. Берое 6 4 0 2 13:9 12  5. ЦСКА-Сф 6 3 2 1 9:8 11  6. Черно море 6 2 3 1 9:6  9  VII кръг: петък, 18.00: Царско село - Берое (Нова спорт); 20.30: Арда - Черно море (Диема спорт); събота, 18.00: Ботев Пд - Витоша Б (Диема спорт); 20.30: Левски - Локо Пд; (Диема спорт); неделя, 18.00: Дунав - ЦСКА-Сф; 20.30: Лудогорец - Славия (Диема спорт); понеделник, 20.30: Ботев Вр - Етър (Диема спорт). ЦСКА 1948 - Поморие 5:1 1:0 Гущеров (5) 2:0 Шопов (7) 2:1 Танев (13-д)  5:1 Гущеров (21, 34 и 59); Литекс - Пирин 1:2 0:1 Р. Иванов (56) 0:2 Контохристос (61) 1:2 П. Д. Петров (90+4); Лудогорец-2 - Монтана 0:0.  1. ЦСКА 1948 5 5 0 0 14:2 15                 2. Септември 4 4 0 0 9:3 12            3. Локо Сф 5 4 0 1 7:2 12                 4. Хебър 5 3 1 1 7:3 10       5. Кариана 4 3 1 0 5:1 10                 6. Нефтохимик 5 3 0 2 12:6 9             7. Монтана 5 2 2 1 8:5 8   8. Лудогорец-2 5 2 2 1 6:4  8  9. Литекс 4 2 0 2 10:6 6                10. Ботев Гъл 5 1 3 1 5:7 6                11. Локо ГО 5 1 2 2 2:7 5                12. Черноморец Бч 4 1 1 2 3:4 4 13. Пирин 4 1 1 2 4:6 4                14. Поморие 5 1 0 4 3:9 3                15. Спартак Пл 5 0 1 4 1:10 1            16. Стр. слава 5 0 0 5 1:10 0 17. Спартак Вн 5 0 0 5 0:12 0 VI кръг: събота, 18.00: Спартак Вн - Локо Сф; Поморие - Лудогорец-2; Струмска слава - Хебър; Септември - Кариана; 20.00: Монтана - Ботев Гъл; неделя, 19.30: Литекс - Черноморец Бч; 20.00: Пирин - Спартак Пл; понеделник, 18.00: Локо ГО - ЦСКА 1948 (Диема спорт). Нефтохимик почива. Футбол Шампионска лига, първи плейофи по БТВ Екшън 22.00 Йънг Бойс - Цървена звезда по Ринг 22.00 Олимпиакос - Краснодар Копа Либертадорес по Макс спорт 4 01.15 ЛДУ Кито - Бока Хуниорс 3.30 Фламенго - Интернасионал по Евроспорт 1 Тенис 18.00 US Open (квалификации) по Евроспорт 2 Колоездене 16.00 Обиколка на Дания (I етап)", "date": "2019.08.21", "title": "Резултати"}
{"url": "https://duma.bg/stadionat-na-tsarsko-selo-poluchi-litsenz-n198129", "text": "Стадион \"Царско село\" официално получи лиценз за мачове от efbet Лига, съобщиха от клуба. Така дебютантите в елита ще посрещнат Берое в петък от 18 часа на стадиона си на Околовръстното шосе.  Цената на билетите е 5 лв. Капацитетът на стадиона е 1500 места и затова на феновете от Стара Загора се полагат 150 билета.", "date": "2019.08.21", "title": "Стадионът на Царско село получи лиценз"}
{"url": "https://duma.bg/operiraha-dimitar-penev-n198195", "text": "Почетният президент на ЦСКА-Сф Димитър Пенев претърпя спешна операция. Стратега от Мировяне получил силни болки в неделя вечерта и в понеделник бил на зъболекарски стол, съобщи \"Гонг\". Освен болния зъб, който му създавал проблеми, трябвало да бъдат премахнати и два кътника. Болезнената интервенция продължила няколко часа, а до вчера Пенев бил само на вода. Лекарят му забранил цигари и кафе до утре, когато отново е на преглед. След отшумяването на болката и кратката забрана за цигари и напитки, Пенев ще предприеме още един ход - поставяне на нови зъби.", "date": "2019.08.21", "title": "Оперираха Димитър Пенев"}
{"url": "https://duma.bg/ludogorets-e-bezposhtaden-sreshtu-balkanskite-grandove-n198194", "text": "Марибор е осмият противник от Балканския полуостров, който Лудогорец среща в официален мач от европейските клубни турнири. Българският шампион има повече от впечатляващ актив срещу отборите от околните страни. От 18 мача „орлите“ имат 9 победи, 6 равенства и само 3 загуби срещу традиционни клубове като Стяуа, Цървена звезда, Партизан, и Динамо Загреб. Сезон 2011/2012 Шампионска лига, квалификации Динамо Загреб 1:1 2:3 Сезон 2013/2014 Шампионска лига, квалификации Партизан Белград 2:1 1:0 Лига Европа, групова фаза Динамо Загреб 3:0 2:1 Сезон 2014/2015 Шампионска лига, квалификации Партизан Белград 0:0 2:2 Шампионска лига, плейоф Стяуа 0:1, 1:0, 6:5 след дузпи Сезон 2016/2017 Шампионска лига, квалификации Младост Подгорица 2:0 3:0 Цървена звезда 2:2 4:2 Сезон 2017/2018 Лига Европа, групова фаза Истанбул Башакшехир 0:0 1:2 Сезон 2018/2019 Лига Европа, квалификации Зрински Мостар 1:0 1:1", "date": "2019.08.21", "title": "Лудогорец е безпощаден срещу балканските грандове"}
{"url": "https://duma.bg/na-gerena-shokirani-zaradi-prebitiya-sluzhitel-n198188", "text": "Ръководството на Левски пусна официална позиция за случилия се по-рано инцидент със служителя на клуба Цветан Вълчев, който беше пребит жестоко пред офисите на клуба. \"Ръководството и служителите на ПФК Левски АД са потресени от инцидента, разиграл се посред бял ден на територията на стадион \"Георги Аспарухов\" на 21 август. Нашият колега Цветан Вълчев беше жестоко пребит от непознати засега лица и в момента е в болница, където се полагат всички необходими грижи за стабилизирането му. Сигурни сме, че служителите на реда ще извършат всички необходими действия, за да открият извършителите и подбудителите на този позорен и варварски акт. Уверени сме, че Цветан ще се възстанови бързо и ще бъде отново сред нас скоро!\", написаха в официалната си страница 26-кратните шампиони на България.", "date": "2019.08.21", "title": "На \"Герена\" шокирани заради пребития служител"}
