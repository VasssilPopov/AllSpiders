{"url": "http://duma.bg/node/156235", "text": "Зам.-ректорът на частното Висше училище по застраховане и финанси доц. Евгени Евгениев, отговарящ за европроектите там, ще съветва МОН в управлението и изпълнението на проектни дейности за научните инфраструктури и за връзките с бизнеса на вузовете и науката. Това е жив конфликт на интереси, а такъв конфликт по времето на Кунева стана причина за рисково забавяне на оперативната програма на МОН, непреодоляно досега. \nЕвгениев е деец на Световната банка по времето на Дянков. Властта отказва да вдигне средната заплата на учените (728 лв.), но той ще получава по граждански договор 2100 лв. на месец.        \n", "date": "2017.11.21", "title": "Пак конфликт на интереси в МОН  "}
{"url": "http://duma.bg/node/156221", "text": "Двойно са се увеличили отказите за бежански или хуманитарен статут у нас от началото на годината, а лицата от трети страни, потърсили закрила, са намалели пет пъти. Това обяви вчера председателят на Държавната агенция за бежанците Петя Първанова в телевизионно интервю. По думите й в момента в центровете има под 20% заетост от целия капацитет. \"Преди години имаше забавяне на процедурите поради големия брой лица, които търсеха закрила. В момента всички забавени преки преписки са приключени\", коментира Първанова. \n\"Тази година има около 3400 човека, които са новорегистрирани, потърсили закрила и има повече от 12 000 решения, които са издадени. Около 82-83% от индивидуалните административни актове се потвърждават от съда. Съдебната фаза на процедурата се осъществява в законовите срокове\", подчерта Първанова.     \n", "date": "2017.11.21", "title": "Двойно са се увеличили отказите за бежански статут у нас"}
{"url": "http://duma.bg/node/156222", "text": "Над 4 пъти е нараснал броят на младите учители, които са постъпили на работа в училищата през тази учебна година в сравнение с миналата. Това съобщи председателят на Синдиката на българските учители Янка Такева на конференция, посветена на ролята на наставничеството за професионалното развитие на младите учители. През миналата учебна година в българското училище влязоха 800, а през тази учебна година - 3500 млади учители, обясни тя. Въпреки това след 7 години ще има голям недостиг на кадри в българската образователна система, защото 39 000 преподаватели ще се пенсионират.  \nЗатова привличането и задържането на младите учители е изключително важно, като един от начините това да се постигне е наставничеството от страна на по-опитните им колеги, коментира Такева. По думите й това означава, че младите учители, които завършват висшите училища, трябва да имат мотивация да влязат в училище. Тази мотивация е свързана и с наставничеството, като СБУ в продължение на пет години подготвя наставници за училищата и детските градини в постоянната Академия за наука и иновации. Тези учители наставници вече са около 3000 и получават 50 лева месечно допълнително по време на учебната година съгласно отрасловия колективен трудов договор, обясни Такева. \n    \n", "date": "2017.11.21", "title": "Все повече млади учители влизат в класните стаи"}
{"url": "http://duma.bg/node/156223", "text": "Заместникът на Таня Андреева и на Петър Москов Бойко Пенков ще поеме медицинските дейности, образованието, квалификацията и следдипломното обучение в системата на здравеопазването. Той ще отговаря и за регулирането и осигуряването на лекарства и медицински изделия, както бе и в мандата на Москов. Пенков ще отговаря за управлението на системата при кризи, ще контролира центровете за спешна помощ и центъра за обучение на спешни кадри, домовете за медико-социални грижи за деца, психиатричните болници, фондовете за лечение на деца и за асистирана репродукция, изпълнителните агенции за медицински одит, по лекарствата и по трансплантация, както и центровете по трансфузионна хематология и Съвета по цени и реимбурсиране на лекарствени продукти. \nПо времето на Москов Пенков отговаряше и за въвеждане на електронно здравеопазване и управление на търговските дружества. Сега обаче с тях се заема Жени Начева. В ресорите й са и обществените поръчки, администрирането на международните проекти и програми, европейската координация, международните дейности, както и управлението на бюджета и финансите на МЗ и дейностите по планиране и анализиране в системата. \nЗам.-министър Светлана Йорданова продължава да отговаря за превенцията на общественото здраве, дейностите, отнасящи се до ваксините, които се осъществяват от главния държавен здравен инспектор, ще контролира работата на Националния център по заразни и паразитни болести, на НЕЛК и на Националния център по радиобиология и радиационна защита.   \n", "date": "2017.11.21", "title": "Ананиев разпредели ресорите на заместниците си"}
{"url": "http://duma.bg/node/156224", "text": "Нов бунт се очаква в София заради строителството на поредния небостъргач на неподходящо място. 34-етажната сграда ще се появи срещу хотел \"Маринела\" и жителите на района от няколко месеца изразяват недоволството си срещу строежа. Този път те са възмутени от наливането на бетон и шумните дейности, започнали посред нощ преди 3 дни. Те били разбудени от необичаен шум в 4.30 ч. и някои от тях заснели с камери тежка строителна техника на мястото на строежа. Хората позвънили на спешния телефон 112, но оттам им казали, че според 4 РПУ фирмата има разрешително. \nПо-късно обаче се оказва, че собствениците на \"Артекс\" не са получили отказ за съгласуване на проекта им за временна организация на движението около обекта, за да могат от 14 до 17 ноември да наливат бетон непрекъснато. В отказа си кметът на района Любомир Дреков категорично не разрешава шумни ремонтни дейности в жилищната зона извън регламентираното работно време. Освен това той не дава разрешение и да се спре напълно движението на коли в засегнатия участък.  \nЗатова жителите на квартала са решили да излязат на протест на 22 ноември от 18.30 ч. на ъгъла на бул. \"Джеймс Баучър\" и ул. \"Златен рог\". Организаторите са категорични, че строежът на 120-метровата сграда на \"Артекс\" на ул. \"Златен рог\" 10, ще влоши драстично качеството на живот на всички в района. Те подозират и че от общината са на път да отнемат близка градинка, за да може трафикът, който ще се генерира заради строежа, да бъде обслужен. \"Лозенец\" с бързи темпове се превръща от най-желания квартал в зона на небостъргачи, което ще доведе със себе си огромен поток от коли, шум, замърсяване и безсънни нощи от продължителното строителство\", недоволстват още хората и призовават съседите си да излязат и да изразят несъгласието си с това безумие. \nМеждувременно се появиха и защитници на проекта, които започнаха онлайн подписка, в която са се включили около 100 души. Според тях изграждането на подобна модерна сграда ще промени облика на квартала и града. Авторът на петицията смята като най-важно преимущество на новата сграда, че ще донесе повече посещения на местните заведения. \"Искаме заведенията ни да имат шанс за повече посетители и по-голяма реклама. Смятаме, че сградата ще подобри инфраструктурата на квартала\", пише авторът на петицията.  \nДУМА припомня, че по първоначалния проект сградата, която е с една четвърт по-висока от близкия хотел, трябваше да се състои само от офиси. Сега обаче се оказва, че в нея ще има и жилища.   \n", "date": "2017.11.21", "title": "Нов бунт заради небостъргач в София "}
{"url": "http://duma.bg/node/156225", "text": "Днес от 15 до 17 часа лидерът на столичните социалисти и председател на групата на БСП в СОС Калоян Паргов ще бъде на разположение на софиянци в постоянната приемна на БСП в София на ул. \"Леге\" щ10, етаж 1. Желаещите може да се запишат предварително на телефон 02/987 20 86.   \n", "date": "2017.11.21", "title": "ПРЕДСТОЯЩО"}
{"url": "http://duma.bg/node/156226", "text": "Като част от кампанията си \"Чуй ме! Виж ме\" социалистките от област Пловдив се захванаха с обновяването на пешеходни пътеки. До 25 ноември с прясна бяла боя ще бъдат освежени десет места за пресичане в различни населени места. Пешеходните пътеки ще са израз и на онази първа стъпка, която всеки от нас трябва да направи, за да защити жертвите на насилие, уточняват дамите от БСП. Приоритет са зебрите край училища, детски градини и читалища. \nИнициативата започна в село Труд на 19 ноември, когато е Световният ден за борба с насилието над деца. В Хисаря също има обновена пешеходна пътека. Дамите от БСП в Пловдивско са подготвили и специални брошури, с които опитват да привлекат вниманието към насилието. Там са посочени и телефоните на центрове за специализирана помощ при подобни проблеми. Социалистките припомнят Правилника за прилагане на Закона за закрила на детето, според който \"Насилие над дете е всеки акт на физическо, психическо или сексуално насилие, пренебрегване, търговска или друга експлоатация, водеща до действителна или вероятна вреда върху здравето, живота, развитието и достойнството на детето, което може да се осъществява в семейна, училищна или социална среда\".     \n", "date": "2017.11.21", "title": " Обновяват пътеки в Пловдивско с апел срещу насилието"}
{"url": "http://duma.bg/node/156227", "text": "\"Най-голямата несправедливост на тези 28 години е, че направихме несправедлива държава. Социалното разделение е по-голямо, отколкото в западните държави. У нас форматът, като че ли е по-близък до Латинска Америка\". Това заяви Петър Курумбашев, евродепутат от Групата на социалистите и демократите в ЕП, във Варна на среща под мотото \"Реално за Европа\". Той отхвърли като несполучливо алиби тезата, че когато една държава председателства Съвета на ЕС, не може да постави въпроси, които са важни за нея. \nКурумбашев отбеляза важността на темата за създаване на национален фонд за развитие на Северозападна България. \"Зарадвах се, когато видях, че в алтернативния бюджет, който предложи БСП за 2018 г., фигурира такъв фонд в размер на 100 млн. лв. Важни са обаче и планирането, и времевата рамка. Когато планираш, да планираш подкрепа за този регион в следващите седем години с нарастваща сума. Неслучайно ЕП не приема бюджети, които са година за година, а се приема седемгодишна бюджетна рамка на ЕС\", обясни Курумбашев. \nЕвродепутатът смята, че е крайно време да има балкански транспортни коридори. Пътищата ще стимулират и хората да пътуват, и развитието на бизнеса, и културния обмен, подчерта той.     \n", "date": "2017.11.21", "title": "Най-голямата несправедливост на прехода е, че направихме несправедлива държава"}
{"url": "http://duma.bg/node/156228", "text": "Бойко Борисов се изяви като лектор в УНСС с тема \"България, Балканите, Европа и светът\". По повод следизборната ситуация в Германия той призна, че \"в много държави излъчването на правителство вече става проблем или трябва да се избира между по-малки злини\". \nПремиерът смята, че споразумението за мигрантите между ЕС и Турция работи добре и е най-правилното нещо, за да се държи миграционният натиск извън ЕС. \"ЕС не трябва да се гради вътре с огради, а да се загради отвън с всички възможности, които имаме. Турция е най-големият съсед на Европа, огромна държава, с най-голямата армия в Европа, която е добре тренирана и въоръжена. Европейските лидери трябва да си дадат ясна сметка, че мирът и преговорите са най-доброто средство\", смята той. Премиерът добави, че е много лесно да се изказваш против Ердоган, но от това не се печели нищо. \"На неговата воля стоят 3 млн. бежанци там. Не трябва да се подаваме на емоция, а да търсим прагматични решения\", добави той. \nШенген изцяло щял да бъде преработен, \"защото има държави, които просто нямат място\". Свободното движение е хубаво нещо, но безконтролното движение не е това, което Европа е очаквала, разсъждава лидерът на ГЕРБ. Той добави, че трябва да има европейска перспектива за Балканите, защото иначе \"джихадисти ще се явят повече, повече емисари и тогава е най-лесно за мафията да цъфти\". Борисов призова да се гледа към раздяла между ЕС и Великобритания без споразумение, т.е. без да се иска Лондон да плати за излизането си от съюза, защото Великобритания била важен съюзник. \nБорисов посъветва студент от Тетевен да се кандидатира за кмет, ако иска да оправя проблеми. До съвета се стигна, след като младежът констатира, че в България властва статукво, което не може да бъде помръднато. Младежът разкритикува Борисов, че мерки за магистрала \"Хемус\" е имало, чак след като е загинала жена в тунела \"Витиня\". \n    \n", "date": "2017.11.21", "title": "Премиерът се изяви като лектор, обходи Балканите и Европа с думи"}
{"url": "http://duma.bg/node/156229", "text": "Вицепремиерът Валери Симеонов се закани \"Обединените патриоти\" да напуснат правителството заради едновластието на премиера. Борисов продължава да се държи в политиката като самовластен, като властелин, като едноличен лидер, изригна той в интервю за ПИК, Според Симеонов премиерът е забравил, че е част от коалиционно правителство на две политически сили. \n\"Ако Борисов иска да има коалиция, да се научи, че не е сам на този свят. Да се консултира с нас за решенията на кабинет\", настоя вицепремиерът. Той се възмути, че с Волен Сидеров и Красимир Каракачанов научавали от медиите за събитията. \"Водим се едва ли не подкрепящи ГЕРБ. Обърнаха ни на безгласни букви в коалицията\", ядоса се той. \"Да си решава Борисов дали иска еднолично управление или коалиция. Ако иска кабинет на малцинството - няма никакъв проблем\", заплаши лидерът на НФСБ. \nОт двете интервюта става ясно, че Симеонов е бесен за освобождаването на Димитър Главчев като председател на Народното събрание. Според него Борисов еднолично решава кога трябва да се отстраняват хората, което било недопустимо в коалиционен формат. Симеонов видя в напускането на Главчев намесата на Борисов и определи премиерското поведение като абсолютен гаф. Той отбеляза, че председателят на НС и депутатите от ГЕРБ не трябва да се допитват до министър-председателя дали да подадат оставка. \n\"Какво е това демонстративно отиване в парламента и отстраняване на председателя на НС. И после ще оспорваме упреците на опозицията, че изпълнителната власт командва законодателната. Как ще стане, като вече има три такива случая - с Делян Добрев, с Антон Тодоров и сега с Главчев. С Ники Петров е нормално, защото той си е в изпълнителната власт и премиерът има диалог с министрите. Но министър-председател три пъти да се намесва за решения, свързани с парламентарна група, някак е доста компрометиращо\", признава Симеонов. \nВицепремиерът заподозря, че министърът на туризма Николина Ангелкова е над правителството, вицепремиера и премиера и се ожали от продължаващия конфликт между двамата. Той призна за липса на диалог между министрите. Вицепремиерът заяви подкрепа за новата шефка на НС Цвета Караянчева. \"Тя трябва да има и пълната подкрепа на ГЕРБ. Нека най-сетне парламентарната им група се еманципира и разбере, че носят отговорността за това, което правят в НС и има разделение на властите\", заключи Симеонов. Цветя и рози по пътя ви прашен, отклони той вчера въпросите и отказа да коментира има ли трус в коалицията. \n\"Чета гръмките слова на вицето по тишината и се питам наистина ли по-ниският от тревата Сидеров и полегналият на премиера военен министър са възмутени от Борисов? Каракачанов ли, сервилно сравнил премиера с цар Борис III, е \"изключително възмутен“ от шефа си на \"Дондуков\"1? Сидеров ли се е отметнал от Бойко Борисов? Та той през три години на два пъти дава безценен \"златен пръст\" на ГЕРБ, а като коалиционна патерица угоднически заяви, че гениалният балканският балансьор Борисов направил неща, които не са се случвали от 1912\", възмути се в социалните мрежи бившият депутат Велизар Енчев. Според него е странно лекции по човеколюбие да чете човек, който е диктатор в собствената си партия и еднолично отстранява всеки, дръзнал да осъди коалицията му с ГЕРБ.     \n", "date": "2017.11.21", "title": " Валери Симеонов заплаши да напусне правителството "}
{"url": "http://duma.bg/node/156230", "text": "Замислените от ГЕРБ промени в Конституцията крият опасността да се превърнат в лов на вещици. За това предупреди вчера социологът и член на НС на БСП Юрий Асланов. Той обясни, че левицата е дала мандат на Корнелия Нинова да стане съвносител на конституционите промени, за да не изглежда, че БСП е против разкриването на истината за приватизацията. \nСпоред Асланов предлаганите промени са несъстоятелни и няма да доведат до връщане на активи в държавата, дори и при разкрити престъпления, свързани с приватизационни сделки от прехода. По думите му това няма да доведе нито изясняване на истината, нито възстановяване на държавната собственост. \"Да не говорим, че принципът на давността е водещ във всички правни системи, единственото изключение е допуснато само за престъпления срещу човечеството. Да не говорим, че почти всички юристи са обединени около мнението, че това ще разруши до някаква степен съществуващия правен ред\", уточни Асланов.   \n    \n", "date": "2017.11.21", "title": "Асланов предупреди, че промените в Конституцията могат да станат лов на вещици"}
{"url": "http://duma.bg/node/156186", "text": "Макар някои да смятат, че пиенето и пушенето са релаксиращи, ново изследване навежда на мисълта, че комбинирането им може да накара хората да изглеждат по-възрастни, отколкото са в действителност, съобщи ЮПИ. \nОсвен че са свързани със сериозни здравни рискове, заради тежкото пиянство и злоупотребата с цигари, външният вид на индивидите е по-състарен в сравнение с действителната им възраст, сочат резултатите от изследването, обхванало над 11 500 датчани. Жените изпивали средно 2,6 алкохолни напитки седмично, а мъжете - 11,4. Пушачи били 57% от дамите и 67 на сто от господата. Възрастта на участниците в проучването е между 21 и 93 години. \nУмереното пиене не било свързано с видими признаци за преждевременно стареене, сред които са гънки на ушните лобове, сивкави кръгове около роговиците на очите, жълтеникавооранжеви плаки (петна) по клепачите. \nУчените отбелязват, че става въпрос за наблюдателно изследване, така че е невъзможно да се правят заключения за евентуална причинно-следствена връзка. \nРезултатите от проучването, продължило близо 12 години, са публикувани в \"Journal of Epidemiology & Community Health\".   \n", "date": "2017.11.21", "title": "От пиенето и пушенето изглеждаме по-стари"}
{"url": "http://duma.bg/node/156187", "text": "21-годишна финландка заработвала като санитарка, за да спечели пари, с които да сбъдне голямата си мечта - да си сложи силикон. Единственото желание на Аманда Ахола е да заприлича на куклата Барби и споделя, че е посветила живота си на това. \nКъм днешна дата блондинката е похарчила солена сума за три увеличения на бюста, ринопластика и хиалурон в устните. Прави първата си операция едва 18-годишна. За да се случи това, финландката работила на много места, включително и като чистачка в болница. \n\"Това беше истинска битка, защото постоянно ме критикуваха, че косата ми е прекалено фризирана, че нося прекалено много грим, и т.н.\", спомня си Аманда. Последното й увеличение на бюста е заплатено от неин фен от социалната мрежа инстаграм. Мъжът е доста по-възрастен от девойката и никога не са се виждали на живо, общуват си само по телефона. \n\"Направих си операциите, защото Барби наистина е самото съвършенство и искам да стигна възможно най-близо до него\", споделя блондинката. Тя планира и други оперативни намеси, които да я доближат до мечтата й. \"Дали съм пристрастена към пластичната хирургия? Може би по някакъв начин. Просто знам, че трябва да правя всичко, което искам, защото животът е кратък\", философски заключава финландката.     \n", "date": "2017.11.21", "title": "Финландка стана санитарка, за да си сложи силикон"}
{"url": "http://duma.bg/node/156188", "text": "Бруно Марс бе удостоен с престижната статуетка от \"American Music Awards\" (АМА) в главната категория \"Артист на годината\". Певецът се надпреварваше с диджей дуото \"Chainsmokers\", канадеца Дрейк, рапъра Кендрик Ламар и британския автор и изпълнител Ед Шийрън. \n45-ата церемония по раздаването на наградите се проведе в неделя в театъра \"Майкрософт\" в Лос Анджелис (щата Калифорния) и беше излъчвана по телевизия ABC. \nЗа най-добра поп/рок изпълнителка бе призната Лейди Гага, а в категорията \"Най-добър поп/рок дует или група\" победи квартетът \"Imagine Dragons\". Най-добрата поп/рок песен на годината очаквано стана \"Деспасито\" на пуерториканците Луис Фонси и Деди Янки с участието на Джъстин Бийбър. \n\"American Music Awards\" се връчват от 1973 г. като алтернатива на \"Грами\". Отличията се присъждат на базата на резултатите от онлайн гласуване, в което може да участва всеки интернет потребител. Номинираните се определят чрез отчитане на броя продажби на записи, гледания на видеоклипове, както и активността в социалните мрежи.   \n", "date": "2017.11.21", "title": "Обявиха Бруно Марс за \"Артист на годината\""}
{"url": "http://duma.bg/node/156189", "text": "Изборът на Тамара Георгиева от София за \"Мис България 2017\" предизвика противоречиви реакции и нелицеприятни коментари в социалните мрежи. Мнозина задаваха въпроси по какви критерии се осъществява финалното класиране, а други директно поставиха под съмнение качествата на победителката. Има и такива, които поддържат Тамара Георгиева и й предричат добро класиране на \"Мис Планет\". \n\"От радост по успехите на Григор, въпреки Волгин, снощи съм пропуснала избирането на новата 24 - ри годишна МИС България 2017 и не съжалявам Изненадват ме критериите на журито и толерирането на филърите и силикона! П.П. Това е лично мнение и няма нищо общо с ПП ГЕРБ\", написа в профила си във фейсбук Десислава Атанасова (запазен е оригиналният правопис). \n\"Участието на девойката - \"Мис България\" ми напомня увереността, с която Валентина Хасан се яви на конкурс за певци\", смята Васко Мавриков. \n\"Понякога, освен болни амбиции, тежки комплекси и малко пари за харчене по глупости; е нужно да имаш поне едно огледало в къщи и капка реална самооценка. Мис България 2017. Ужас!\", коментира Анелия Милушева. \n\"Мис България с такъв руски поялник ?!! Ако тази е най-хубавата българка, не се чудете защо толкова много мъже вече минават под дъгата...\", смята Силвана Стоянова.     \n", "date": "2017.11.21", "title": "Всички коментират \"Мис България 2017\""}
{"url": "http://duma.bg/node/156190", "text": "Първата по рода си инициатива у нас предоставя възможност на психотерапевти да работят в споделено пространство. Специалисти вече имат шанса да развиват практиката си в сърцето на София - на място, оформено според специфичните им нужди. Тъй като контактът с клиентите изисква уединение, спокойна атмосфера и уют, дизайнът на модерните кабинети и зали е решен в минималистичен скандинавски стил. Освен индивидуални сесии, персонални терапии, групови срещи и специализирани събития може да се използва и стая за масаж. \n\"Много от терапевтите у нас, и не само начинаещите, са в търсене на подходящо място, където да посрещнат клиентите си. Нашето пространство отговаря именно на това търсене, като предоставя удобен и бюджетен вариант\", разказва Снежина Маринова, гещалт консултант и съосновател на hOUR Space. \n\"Всеки месец на годината ще има своята голяма тема, например стресът в работното всекидневие, семейната среда, хранителните разстройства, възпитанието и отглеждането на детето, насилието в семейството и извън него и други\", допълва другият съосновател на пространството Петя Димитрова. \nВ перспектива двете дами целят с идеята си да провокират изграждането на общество от експерти, обединени от желанието да популяризират психотерапията в България и да се преборят със стигмата около нея. Така се оформя и целогодишната програма, представяща грижата за психическото здраве в контекста на всекидневни ситуации и проблеми, в които всеки може да се разпознае. \"Психотерапията е за всеки\" ще има събития с фокус както за специалистите, така и за масовата публика. \nЕксперти, известни и медийни личности и организации застават зад посланието и инициативите на проекта. Сред хората, които ще защитават тезата, че психотерапията не е мръсна дума и от нея могат да извлекат полза всички, са Диляна Попова - модел и актриса, Драгомир Симеонов - водещ и автор на радио- и телевизионни предавания, Красимира Хаджииванова и Елисавета Белобрадова от \"Майко мила!\" и др.   \n", "date": "2017.11.21", "title": "Психотерапевти ще работят в споделено пространство  "}
{"url": "http://duma.bg/node/156191", "text": "Сред интригуващите заглавия в програмата на 31-вата \"Киномания\" е \"Смъртта на Сталин\", пресъздаващ последните дни на съветския ръководител. Филмът има 13 номинации на Британските независими филмови награди. Продукцията е на режисьора Армандо Янучи, в образа на Сталин влиза Ейдриън Маклафлин, участват още Стийв Бушеми, Саймън Ръсел Бийл, Пади Консидайн, Рупърт Френд, Джейсън Айзъкс, Олга Куриленко, Майкъл Пейлин, Андреа Райзбъро, Джефри Тамбър, Дърмът Краули, Джералд Лепковски. Филмът ще има три прожекции - днес, 21 ноември, от 18.30 ч. в Дома на киното, на 30 ноември от 18.30 ч. в кино \"Одеон\" и на 1 декември от 20.45 ч. в \"Люмиер Лидл\".     \n", "date": "2017.11.21", "title": "\"Смъртта на Сталин\" с три прожекции на \"Киномания\""}
{"url": "http://duma.bg/node/156192", "text": "Денят на Института за литература под наслов \"Виртуалното пространство - новото битие на литературата\"  ще се състои днес, 21 ноември, от 11 ч. в големия салон на БАН, ул. \"15 ноември\" 1. Той се провежда в рамките на програмата за представяне в публичното пространство на значимата и полезна за обществото научна дейност, осъществявана в БАН. С кратък филм и изложба ще разкажем за дългогодишната работа на учените от Института по съхраняване и популяризиране на културноисторическото наследство чрез дигитални проекти. С помощта на модерните технологии ще покажем, че литературната класика не е музеен експонат, информират организаторите. Ще бъде представена богата дигитална сбирка от ръкописи и средновековни книжовни паметници, някои от най-значимите литературни издания на XX в., съхранени в портала \"Българският литературен модернизъм\", както и огромен корпус от документи, снимки и артефакти, с които дигиталните продукти по проект \"Българската литературна класика - знание за всички. Неизвестни архиви и културни контексти\" разчупват традиционната представа за българската литература. Проектът е осъществен съвместно със Столичната библиотека и Националния литературен музей. А виртуалната библиотека \"Иван Шишманов\" ще демонстрира как българската литература се ситуира в европейското културно пространство. \n    \n", "date": "2017.11.21", "title": "Ден на Института за литература към БАН"}
{"url": "http://duma.bg/node/156193", "text": "Истинското име на пуерториканския музикант и актьор е Луис Алфонсо Родригес Лопес Сеперо, а със сценичното - Луис Фонси, е популярен в целия свят. Клипът на песента \"Despacito\", гледан в ютюб 3.5 милиарда пъти и събрал 20 милиона харесвания, в началото на 2017 г. му донесе огромна слава. Но Луис беше завоювал много преди това своя територия в популярната музика с издадените си албуми и телевизионни участия. \"Despacito\" продължава да жъне успехи - песента спечели най-много \"Латино Грами\" на 18-ата церемония, която се състоя в Лас Вегас, а няколко дни след това бе призната и за най-добрата поп/рок песен на годината на Американските музикални награди. \nЛуис Фонси пристигна в Москва, където на 19 ноември изнесе концерт в клуб \"Stadium\", а преди това, на пресконференция в ТАСС, отговори на въпросите на журналисти. Фонси разказа, че идва в руската столица направо от Лас Вегас, където е присъствал на церемонията на \"Латино Грами\". \"Винаги съм мечтал да донеса своята култура в това прекрасно място, каквото е Русия, призна звездата. Заедно с легендарния хит \"Despacito\", който ми отвори вратите в нови страни, московските зрители ще имат възможност да чуят и моята нова песен \"Echame La Culpa\", която изпълнявам в дует с Деми Ловато\", разказа певецът. Фонси поясни, че в сравнение с романтичната \"Despacito\" новата песен носи танцов характер и е подходяща за партита. \n\"Много обичам футбола и искам да посетя Мондиала в Русия през 2018 г. Футболистите на Пуерто Рико не можаха да се класират, затова ще поддържам Испания (моята съпруга е испанка). Във футбола винаги подкрепям Испания, а във всички други спортове съм за пуерториканците\", каза в заключение гостът.      \n", "date": "2017.11.21", "title": " Луис Фонси изнесе концерт в руската столица"}
{"url": "http://duma.bg/node/156194", "text": "Преди десетина дни в подобна бележка в ДУМА казах за предстояща литературна среща със сърбина Милан Димитриевич, превел и издал тридесетина български поети в една престижна антология, която бе представена вечерта в НЛС \"Старинният файтон\". Поетичният празник във Файтона се състоя, но се чувствам задължен да направя този послепис, защото към солидния сборник \"Пред звездната врата\" преводачът Милан Димитриевич донесе още по-внушителен втори том, също двуезично издание, но със заглавие \"Пътека към звездите\" с разширен кръг на авторите. Новият сборник всъщност стана център на внимание на поетичната вечер. В къщата на Дядото имаше празник на балканския поетичен дух. Един след друг излизаха пред публиката поети, включени в новия поетичен том, и рецитираха свои стихове, а след всеки преводачът Милан Димитриевич изпълняваше същите стихове на сръбски език. Това двуезичие прерасна в благодарност на българските поети Милчо Кирилов, Райчо Русев-Райсън, Илиана Илиева, Владо Любенов, Орлин Миланов, Здравка Шейретова, Зинаида Чаушева, Трендафил Василев и др. в диалог на балкански съседи, вгледани към звездите. Двучасовият двуезичен рецитал показа, че поезията е най-обединяващият език и неговата стойност е непредвидимо висока. Професорът астроном Милан Димитриевич е поет по душа и е вложил цялото си сърце и любов, за да покаже красивото поетично слово на българските си приятели. Затова и моята благодарност на художествен ръководител на салона към скъпия гост беше заслужена. Хиляда сто тридесет и шестото издание на Националния литературен салон в 23-годишната му летопис е незабравим поетичен празник. Неизбежен беше този послепис. \n    \n", "date": "2017.11.21", "title": " Поетичен диалог между балкански съседи"}
{"url": "http://duma.bg/node/156195", "text": "С над 150 реализирани за широка публика прожекции с вход свободен в цялата страна завършва през декември първото издание в България на международната платформа за безплатно разпространение на документално кино \"КинеДок\", която започна у нас през април. Само за 7 месеца, със своите 16 документални ленти, \"КинеДок България\" гостува в 8 града - София, Варна, Пловдив, Стара Загора, Велико Търново, Русе, Хасково и Димитровград, както и в село Вишовград. Акцент е представянето на филмите извън кината, на нетипични, алтернативни места като открити пространства, галерии, заведения и др., информира Десислава Бинева, консултант комуникации и пиар.   \nИнициативата се проведе за първи път у нас тази година, а в Европа тя е очаквано събитие с трето издание в Чехия, Хърватия, Унгария, Полша, Румъния, Словакия и Норвегия. Целта на платформата е да приобщи и запознае максимално голям брой публика с най-доброто от европейското документално кино, което предизвиква дискусия. \nЕдин от последните акценти ще бъде норвежкият документален филм \"Негодно за консумация\", който ще бъде прожектиран в София, Варна и Стара Загора на 22, 23 и 24 ноември. Специално за прожекциите, по покана на организаторите от \"Активист 38\", ще пристигне и режисьорът на филма Киърън Кол, който ще се срещне с публиката на отворени дискусии във всеки от градовете. \n\"Негодно за консумация\" (2017) проследява епичното пътуване на група млади мъже, които прекосяват 3000 км с велосипеди от най-северната до най-южната точка на Норвегия, хранейки се единствено с храна, която е предвидено да бъде изхвърлена. Заглавието е с продължителност 52 минути и повишава вниманието към проблема с разхищаването в глобален план на годна за консумация храна. \nВсички прожекции на програмата на \"КинеДок\" до края на годината са с отворен вход и безплатни за публика. Прожекциите със специален гост Киърън Кол са на 22-ри от 19 ч. в клуб \"Maze\" в София (ул. \"Христо Белчев\" 1), на 23-ти от 19 ч. във Варна, в Рубик арт център (бул. \"Приморски\" 5), на 24-ти от 15 ч. в Центъра за обществена подкрепа (ул. \"Христо Ботев\" 205) в Стара Загора. \n    \n", "date": "2017.11.21", "title": " \"КинеДок\" със 150 безплатни прожекции в България  "}
{"url": "http://duma.bg/node/156203", "text": "СВЕТОВЕН ДЕН НА ПОЗДРАВИТЕ. Честван за пръв път през 1973 г. по инициатива на двама братя от щата Небраска - Майкъл и Брайън Маккормик, като реакция срещу засилване на международното напрежение. Поводът за обявяването му е четвъртата арабско-израелска война (6 октомври - 11 ноември 1973 г.). Днес отбелязваме Деня на християнското семейство и на православната християнска учаща се младеж. СВЕТОВЕН ДЕН НА ТЕЛЕВИЗИЯТА. Отбелязва се от 1996 г. с резолюция на ООН в чест на първия Световен телевизионен форум в Ню Йорк, САЩ (1996 г.). На всички държави е предложено да отбелязват този ден, като обменят тв програми, посветени на мира, безопасността, икономическото и социалното развитие, разширяването на културния обмен. ДЕН НА ОРЯХОВО. На тази дата през 1877 г. по време на Руско-турската освободителна война градът е освободен от турско робство. На този ден и Златоград е освободен по време на Балканската война през 1912 г. 1881 - УМИРА АМИ БУЕ, ФРЕНСКИ ГЕОЛОГ, ПО-КЪСНО ПРИЕЛ АВСТРИЙСКО ПОДАНСТВО (Р. 1794 Г.). Един от пионерите на геоложките проучвания в Европа. Известен с изследванията си на Балканите и в частност - в България. Проучва Рила, долината на р. Струма, Пирин, Софийската котловина, Витоша, Стара планина, р. Искър, р. Марица, Родопите и др. Изработва първата геоложка карта на България. 1995 - ПОДПИСАНО Е ДЕЙТЪНСКОТО СПОРАЗУМЕНИЕ. Мирният договор е парафиран във военновъздушната база Райт-Петърсън край Дейтън, Охайо. С него официално се слага край на продължилата близо 4 години гражданска война в Босна и Херцеговина. Дейтънското споразумение е резултат от Дейтънската конференция, състояла се от 1 до 21 ноември с.г. с участието на президента на остатъчна Югославия Слободан Милошевич, президента на Хърватия Франьо Туджман, президента на Босна и Херцеговина Алия Изетбегович, главния преговарящ от американска страна Ричард Холбрук, както и ген. Уесли Кларк. Тържествената ратификация е на 14 декември 1995 г. в Елисейския дворец в Париж. 1996 - УМИРА АБДУС САЛАМ, ПАКИСТАНСКИ ФИЗИК (Р. 1926 Г.). Известен с теорията за електрослабото взаимодействие, обединение на теориите за електромагнитното и слабото ядрено взаимодействие. Той е първият пакистанец и мюсюлманин, получил Нобелова награда (1979 г.). През 1964 г. основава и оглавява Международния център по теоретична физика край Триест, който днес носи неговото име. 2004 - НАЧАЛО НА ОРАНЖЕВАТА РЕВОЛЮЦИЯ В УКРАЙНА. Резултатите от втория тур на президентските избори (за победител е обявен Виктор Янукович) стават повод за протести, които продължават до януари 2005 г. Протестите са подтикнати от доклади на вътрешни и чуждестранни наблюдатели, че резултатите на балотажа са нагласени от властите. Върховният съд ги анулира. На втория балотаж Виктор Юшченко получава 52%.     \n", "date": "2017.11.21", "title": "Датата"}
{"url": "http://duma.bg/node/156204", "text": "\n\"Бих искал да видя реално работещ български парламент, който да се ползва с доверието на обществото\" \"Не приемам над масата да си стискаме ръцете, а под масата да се върши друго\" - Г-н президент, разговаряме часове след като по драматичен начин беше сменен председателят на Народното събрание. Какво става в България? \n- Неотдавна заявих, че демокрацията е в отстъпление. Изгонването от трибуната на лидера на опозицията за това, че критикува премиера и правителството, е олицетворение на тази теза. Оставката на председателя на парламента все пак показа, че има някакъв праг на самосъхранение на парламентаризма и той сработи. Този ход върна опозицията в пленарната зала и се надявам да възстанови диалога и нормалната работа на Народното събрание. \nОставката дойде след демонстративната намеса на премиера Бойко Борисов. А би следвало българският парламент като най-висшия политически орган в една парламентарна република да е независим, да регулира сам вътрешните си конфликти и да контролира правителството, а не обратното. Тъй че кризата отмина, но тревогата ми остава. \n- Впечатлението за един външен наблюдател като мен е, че премиерът Борисов не си контролира добре хората и когато някой от тях прекали, включително с атаки срещу вас, той взема мерки, често със закъснение, като сваля от постове, уволнява или принуждава да си подадат оставките. Ще се съгласите ли? \n- Въпроса дали премиерът успява да контролира своите съпартийци в парламента, трябва да зададете най-вече към него... \n- Поискал съм интервю с премиера и очаквам той да ми го даде. \n- ... Аз съм за открити позиции в политиката и не приемам над масата да си стискаме ръцете, а под масата да се върши друго. Подобни сценарии не водят до конструктивни отношения. \nИмам ценностни противоречия с правителството, които създават понякога напрежение. Например за мен и за огромната част от българския народ борбата с корупцията е приоритет. И бих искал да видя реални, всеобхватни и ефективни мерки от страна на управляващото мнозинство. Не декларации за борба с корупцията в минало време, като ревизия на приватизацията преди 20 години. А ревизия на крупните обществени поръчки в последните години, начина на харчене на еврофондовете и най-вече - създаване на ясни механизми, гарантиращи разкриване, пресичане, разследване и наказателно преследване на корупционни деяния сега и в бъдеще време. Това може да възстанови справедливостта в обществото, а не само отнемането на незаконно придобито имущество, каквато е и основната идея на прокарвания от управляващите нов закон за противодействие на корупцията. \n- Да, обаче управляващите ви нападат, като внушават, че сте взели някакви пари за някакви самолети... \n- Тези инсценирани атаки започнаха, когато заявих, че в България няма политическа воля за борба с корупцията по високите етажи на властта и трябват ефективни мерки, които да дисциплинират политическата класа. \nМнозинството дори създаде специална парламентарна комисия, целяща да ме набеди и да ревизира становището на военните експерти за избора на нов самолет. Работата на комисията приключи безславно - с некомпетентни и неаргументирани становища, но с арогантни и безпочвени внушения. Разбира се, никой не посмя да излезе с конкретни обвинения, защото знаят, че ще бъдат оборени в съда. \nПо проекта до момента няма похарчени никакви средства, докато по националната програма за саниране, инициирана и проведена от управляващите в предишния им мандат, са похарчени 2 млрд. лева - при многократно завишени цени, липса на контрол за качеството и множество сигнали за нарушения. Предложих на същите хора, които създадоха комисията за изтребителя, да организират парламентарна комисия за съмнително похарчените 2 млрд. за саниране, но срещам пълно мълчание. \nВсъщност атаките към мен се засилиха най-вече, когато се поде публичният дебат кой да назначава ръководството на новия антикорупционен орган - дали президентът или парламентарното мнозинство. \nТози случай е показателен за употребата на българския парламент срещу президентската институция в преследването на тяснопартийни цели. Бих искал да видя реално работещ български парламент, който да се ползва с доверието на обществото. А за да стане това, той трябва да се ръководи от интересите на това общество. Да ражда закони, а не скандали. Да бъде арена на съдържателни политически дебати, а не на лични нападки. \n- Премиерът Борисов напоследък развива теорията, включително пред председателя на Европейската комисия Жан-Клод Юнкер, че трябва Европа да реши от какви отбранителни сили се нуждае, включително от бойни самолети, и че това не трябва да се решава на парче. Прав ли е? \n- Не може да прехвърляме на Европейската комисия отговорността за решаване на нашите наболели проблеми в сферата на отбраната. \nПремиерът Борисов следва да се тревожи преди всичко от факта, че България продължава да изостава в изграждането на военни способности. България се отдалечава от изискването на чл. 3 от Договора на НАТО за развитие на собствен отбранителен капацитет, както и от Лисабонския договор, задължаващ страните членки на ЕС да подобряват военните си способности. \nПълноценната интеграция на България в ЕС, каквато е и широко афишираната цел на правителството, не може да се провежда селективно - само в избрани от нас области, каквито са Шенген и еврозоната. Необходима е и интеграция в сферата на сигурността, която придобива приоритетно значение за съюза. \nПопулизъм е социалните проблеми да се обясняват с разходите за сигурност. Сигурността е предусловие за просперитета, а социалните системи са елемент от сигурността. \n- Вас ви нападат и по друга линия - че сте проруски настроен. Но доколкото си спомням, не вие подарихте кученце на Путин... \n- (Смее се) Това е модна медийна дамга в цяла Европа и не само. Аз се ръководя от интереса на България и на Европа. Нима смятате, че войнствената риторика спрямо Русия е в наш интерес? Тя изостря напрежението, повишава риска и разделя континента точно когато трябва да стоим обединени срещу глобалния тероризъм, нахлуването на радикален ислям, нарастването на конфронтацията. \nКанцлерът Меркел сподели наскоро, че не можем да говорим за сигурност в Европа без Русия. Премиерът на Люксембург Ксавие Бетел много точно отбеляза, че трябва да спрем да говорим за Русия и да започнем да говорим с Русия. Радетел съм на диалога, не на конфронтацията. Може да съм генерал, но не харесвам войнствената риторика. До нея прибягват лекомислено тъкмо политици без пагони. Българите имаме дълбоки исторически връзки с руския народ и България може да спомогне за този диалог. \n- Голям е контрастът между вас и вашия предшественик Росен Плeвнелиев в публичното говорене на тема Русия... \n- В действията си се ръководя не от позициите на своите предшественици, а от политическата реалност. \n- Искам да ви питам за новия образователен закон в Украйна. Унгария го намира за скандален, България реагира спокойно. Защо? \n- Системите на изучаване на майчиния език от българската и унгарската общност в Украйна са много различни. Имах среща с президента Порошенко по време на сесията на Общото събрание на ООН и много ясно поставих въпроса за езиковите права на българите и изучаването на български език в Украйна. Получих лични гаранции от президента Порошенко за запазване на техния обем и дори за чувствително разширяване на изучаването на български език. И в тази връзка се договорихме министърът на образованието на Украйна, заедно с представители на нашата общност и учители по български език в Украйна, да дойдат в България и заедно с нашето Министерство на образованието да уточним учебните планове и програми, така че нашите интереси да бъдат категорично защитени. Тази среща е планирана за края на януари. Надявам се правителството да довърши започнатото. Според мен трябва да решаваме проблемите с конструктивен диалог, а не с конфронтация, от която са губещи и двете страни. \n- Какви са геополитическите рискове по време на българското председателство? \n- Най-големите рискове са Европа да остане встрани от динамичните процеси в глобален мащаб. Като казвам встрани, имам предвид не само вземането на отношение и изказване на позиции, но и участие в изработването на решения, както и предприемането на определени действия. \nС Римската декларация Европа направи заявка за високи амбиции. В нея говорим за силна Европа на глобалната сцена. Ако искаме това да не е просто лозунг, Европа трябва да поеме нов курс. Нужна е по-голяма активност по отношение на глобалните процеси и кризи. Нужни са механизми за по-бърза и консолидирана реакция, за по-голяма решителност в действията, за преодоляване на инертността, за отстояване на собствените интереси. \nВиждаме как динамичните събития се контролират от другите глобални играчи - САЩ, Русия, Китай. А Европа често е встрани от тези процеси, което не е в наш интерес. Следва   \n", "date": "2017.11.21", "title": "Не приемам политика под масата"}
{"url": "http://duma.bg/node/156205", "text": "Животът на една от най-ярките и емблематични личности в българското външнополитическо разузнаване ген.-лейт. Владимир Тодоров е събран в книгата \"Генералът разузнавач\" (издателство \"Албатрос\"). С томчето Асоциацията на разузнавачите от запаса (АРЗ) отбелязва 5-годишнината от смъртта на последния началник на Първо главно управление на ДС. \"Професионален разузнавач, който, както сам обичаше да казва, винаги е служил в една служба, на една партия и на една държава - отбелязва в предговора към книгата Горан Симеонов, председател на АРЗ. - За разлика от мнозина, Генералът до края на своя богат живот не изневери на принципите си.\" \nНа повече от 200 страници авторите - о.з. полк. Атанас Кременлиев, близък съратник на Владо Тодоров, и о.з. подполк. проф. Бончо Асенов, автор на множество книги по проблемите на националната сигурност, на базата на богат архивен материал представят характера на \"онова\" време, днес несправедливо и едностранчиво заклеймявано. Томчето ще привлече вниманието на поколенията със страниците, посветени на историята на българското външнополитическо разузнаване и на нелекия професионален път на ген. Владимир Тодоров. \nВ \"Генералът разузнавач\" едни от най-ценните страници са посветени на двете най-сериозни антибългарски кампании, в разрешаването на които Генералът е имал главна роля - атентата срещу папа Йоан Павел ІІ и убийството на писателя Георги Марков. Ген. Владо Тодоров оглавява третата комисия \"В\", която заедно с комисии \"А\" и \"Б\" съсредоточават всички дейности по защитата на името и честта на България като страна, непричастна към приписваното й престъпление срещу главата на Римокатолическата църква. Комисия \"А\" се ръководи от Петър Младенов, министър на външните работи, а комисия \"Б\" - от Димитър Стоянов, министър на вътрешните работи. Третата комисия под ръководството на Владо Тодоров е съставена само от разузнавачи, които изнасят основната тежест по разобличаването на антибългарската кампания и защитата на Сергей Антонов. \nСагата около смъртта на писателя Георги Марков се превръща в една от най-шумните антибългарски кампании срещу страната и нейните органи за сигурност по времето на Студената война. Версията за убийството на Марков от ДС се подема периодично след 1990 г., но годни за съд доказателства не са събрани и обвинения срещу конкретни лица не са повдигани - нито от Скотланд Ярд, нито от българските власти. \"Дали Георги Марков е използвал Държавна сигурност за своите цели или обратно - няма значение. Факт е, че той отива на Запад с определени ангажименти пред Държавна сигурност. Факт е също, че той служи и на други сили, когато попада на Запад... Очевидно истината за убийството на Георги Марков ще се прикрива, както стана със случая Сергей Антонов и покушението срещу папата. Мощни сили на Запад и конкретно в Англия са заинтересовани световната общественост да не разбере истината за тях. Тези, които ни замесиха с \"българския чадър\" в убийството на Георги Марков, са същите, които ни замесиха в \"българската следа\" в покушението на папата\", отбелязват авторите на \"Генералът разузнавач\". \nВ книгата са включени едни от най-хубавите интервюта на ген. Владо Тодоров след 10 ноември 1989 г., както и архивни снимки. Сред подбраните интервюта са разговорите на Николай Желев и Лилия Томова, публикувани във в. ДУМА през 1993 и 2005 г. \n\"Генералът разузнавач\" е предназначена за онова поколение, което помни, и за всички, които искат да знаят Истината, убедени са авторите и съставителите й. Ген. Владо Тодоров е легендата, върхът на пирамидата, а книгата е посветена и на онези, които са в нейната основа - знайни и незнайни разузнавачи, които всеки ден и година от живота си са служили на една кауза - България. И ако силите, уменията и информацията им беше използвана от държавата, нямаше днес нито да страдаме заради бедността и мутренското си настояще, нито да вдигаме шум за криминалната приватизация.     \n", "date": "2017.11.21", "title": " Легенда на българското разузнаване  "}
{"url": "http://duma.bg/node/156206", "text": "Настоящият пленум следва да насочи вниманието си и създаде организация, която да позволи овладяване на \"патриотичната ниша\" от БСП.  Много е важно да възвърнем своите позиции и сред хората, преминали през системата на МВР. Те могат да ни бъдат изключително полезни предвид начина, по който нашите опоненти правят избори напоследък. Това МВР днес не е онова МВР на Бойко и Цветанов и днешните служители на системата не хранят добри чувства към ГЕРБ, обратно - мразят ги. \nВсичко това налага вземането на конкретни мерки както на национално, така и на местно ниво. \nДа обърна внимание и на всички онези партии, които смятахме за наша конкуренция вляво. Всички те заедно на избори получиха толкова, колкото Жельо Бойчев в 23 МИР. Мисля, че това внимание е достатъчно. \nТрадиционно всеки път в годините на прехода, когато Висшият, по-късно Националният съвет е обсъждал организационните и кадровите въпроси и мерките за разширяване на влиянието на партията, винаги се обръща особено внимание на синдикати, други професионални организации, структури на гражданското общество, клубове по интереси, читалища, спортни клубове, организации на бившите военни, служителите от МВР, Ловно-рибарския съюз и други подобни структури. Без да имаме претенцията, че откриваме топлата вода, ние отново трябва да възложим на нашите членове и симпатизанти активно да участват в работата на подобни организации и при възможност да заемат ключови позиции там. \nС две думи - нека превземем структурите на гражданското общество, а ако не можем - поне да ги направим наши партньори. В БСП трябва да се откажем от принципа, че проблемите на хората на наемния труд са запазени единствено и само за синдикатите. В цял свят дейността на левите партии е свързана с тази на синдикатите. Другарят Боян Балев е правил дисертация по тази тема - само че, д-р Балев,  синдикатите в България не ни искат Ние им звъним да ги подкрепим, а те дори крият местата си за протести. Това не означава обаче, че БСП трябва да продължава \"абдикацията\" си по темата.  \nАнализите показват, че широка подкрепа сред младите хора имат и гражданските организации в сферата на екологията, неформалното образование и доброволческите организации. Те създават нагласи за по-голяма социална чувствителност и нишата, в която реализират своите проекти, съвпада с приоритетите на БСП. Нашето партньорство с тях е почти никакво. Бихме могли заедно да участваме или да подпомагаме реализацията на проекти. Да използваме техния експертен потенциал и по този начин да разширяваме своята подкрепа. \nСлед като говорихме за патриотичната ниша и гражданско общество, няма как да не обърнем внимание на  смесените райони и огромните ромски общности които на места решават изборите. Последните мерки, уважаеми другарки и другари, които сме взимали като партия, са били на пленум през 1999 г. В началото говорих за демонтаж на влиянието на БСП - смесените райони са част от тези места, където БСП е буквално извадена от политическия живот.  \nДа, взимани са решения за финансова помощ в смесените райони, даже и сегашният НС взе решение за допълнително финансиране, но политика не се прави само с пари. За наша най-голяма изненада след последните парламентарни избори ние имаме ръст, стигащ до няколко пъти в подкрепа на БСП именно в тези райони, където сблъсъкът между ДПС, ДОСТ и ГЕРБ беше най-силен.  \nРезултатът от този сблъсък седи в залата на НС и се казва Александър Симов.  \nГотов съм заедно да вземем решение да изградим специално звено, което да създаде организации, приятелски кръгове във всяка една от тези общини, които наричаме смесени.  \nДнес е и мястото този пленум да каже едно важно изречение - няма да ползваме под наем и на франчайзинг ромски партии. Смятам, че БСП със своите позиции по места, със своите експерти, с които разполага, е в състояние да създаде мрежа от организации и контакти за правене на реална политика в ромските общности. \nДа поговорим за структурата на нашата партия... Основната партийна организация \n е това, което различава БСП от другите партии. Сам по себе си този факт показва, че ние трябва да ги запазим. Привърженик съм на поговорката, че за да има висока и стабилна къща, трябва да има здрави основи. За мен основите, на които се крепи нашата партия, са именно основните партийни организации и държа да развенчаем всякакви слухове, че ще закриваме ОПО-тата. Напротив - въпросът е как да реорганизираме и съобразим дейността им с новите реалности. Тук имам един провокативен въпрос, зная, че по време на дискусията един от основните въпроси ще е за ОПО-тата, и в този ред на мисли искам да попитам вас - членовете на НС - кога за последен път сте ходили на събрание във вашето ОПО. Ето, Драгомир Стойнев членува в Опан, ОПО Бял Извор - сигурен съм, че до Опан ходи често, но дали е стигал до Бял извор? Защото, ако Драгомир Стойнев, както е по устав, посещава редовно ОПО-то си, аз смятам, че тази организация ще бъде по-активна и изпълнена със съдържание. \nИма огромна разлика между партийния живот на основните организации в малките населени места, там, където хората се познават и виждат всеки ден, и партийния живот в големите квартали от типа на \"Люлин\" и \"Младост\" в София, \"Тракия\" в Пловдив, \"Владиславово\" във Варна и др., които за по-лесно ще наричам \"спални вагони\". Те са различни, но има нещо, по което си приличат, и това е движението на информацията, което смятам, че е елемент от организационната работа. \nФормата, естествено, пак е различна - в големите градове все повече общуваме виртуално, отколкото реално. Смятам, че за нас е много важно да превърнем ОПО-то в информационна точка. Организацията трябва да получава регулярно информация от горе на долу, дали ще е от вестник Дума, дали от информационен бюлетин, дали ще гледа телевизия - няма значение. Колкото повече канали за информация, толкова по-информирани ще бъдат нашите партийни членове. Но още по-важно, за да бъде БСП адекватна към проблемите, трябва да получава и обратна информация от ОПО-то. \nВ момента едни от най активните и живи ОПО-та са организациите по интереси. Без значение какви. Понякога там се събират хора на чисто приятелски принцип и ние трябва да стимулираме създаването на повече такива организации. Тук включвам и организациите, които се създават на професионален принцип. Не мога да не дам за добър пример другарите от Пловдив, където са най-силните подобни организации - на лекари, на учители и др.  \nАпропо, няма как да имаме претенции, че приоритети на нашата партия са образованието и здравеопазването, и да нямаме основна организация, която да се занимава с тези проблеми. Искам да доразвия една стара идея на Бойко Великов да обединим професионалните ОПО-та във федерация, които да работят в обща електронна платформа към ресорните съвети на НС. Провеждането на регулярни сбирки и срещи с председателите на ОПО и общинския съвет е задължително. И тук искам да дам за пример другарите от ГС на БСП в София. \nПродължава да бъде актуален и въпросът каква е връзката между ОПО-та по местоживеене и изборната администрация, засягаща съответното място. През годините сме говорили за една секция - едно ОПО, стигнахме до едно ОПО - няколко секции. Днес смятам, че в организацията на изборния процес трябва да бъдат включени хора по местоживеене, без значение в кое ОПО членуват.  \nОбщински партийни съвети Започвам с политиката, която трябва да води ОбС. БСП заяви категорично, че е опозиция и единствена алтернатива на ГЕРБ в национален мащаб. Но какво правим, другарки и другари, с нашите общински съветници по места? Дали в общините сме същата тази алтернатива и категорична опозиция, за която говорим? На национално ниво политиката на партията се формулира от националните й органи - ИБ, НС, конгрес. Парламентарната група изпълнява тази политика.  \nНародните представители се явяват изразители на политическа воля, определяна от партията.  \nДали обаче стоят така нещата и по места?  \nМного често наши общински съветници действат съобразно свои собствени разбирания. Липсва всякаква субординация. Да казвам ли, че групата на общинските съветници трябва да изразява ясно позицията на партийната организация? \nПартийната организация трябва да бъде основен източник на формулиране на политиката на партията в местната власт. Не групата съветници формира политиката на партията по места, не ПГ формира политиката на БСП в национален мащаб - двете групи са функция, говорител и изразител на партийните органи в различните нива, защото са избрани именно с подкрепата на тези организации.  \nТам, където организациите нямат капацитет, нямат изградени ОПО-та по интереси, да се създадат групи от наши съмишленици, особено при формиране на важните политики. \nДотук с правенето на политика. Сега малко с правенето на избори - общинската организация организира и провежда изборния процес. Щабът и изборната администрация са неща, които не се правят месец преди изборите, а застъпниците ги определяме в повечето случаи даже дни преди вота. Случайно попаднах на обучение на изборната администрация на ГЕРБ във Варна. Беше 4 месеца преди изборите. Аз толкова мотивирани и решени на всичко хора не бях виждал скоро. Време е да разберем, че изборната администрация заедно със застъпници и организатори могат да бъдат и най-добрите агитатори по време на кампанията и елемент от победата на изборите.  Областни партийни съвети По устав ОблС има само координиращи функции и подпомага дейността на общинските организации. Всъщност Областният съвет трябва да прави връзката между националното ръководство, в лицето на НС, и общинските организации. Няма как да разглеждаме ОблС като функция и дейност, без да споменем дейността на народните представители - формирането на областни политики, които да бъдат издигнати на национално ниво, организирането на приемни. \nОблС е онова звено и трябва да работи за издигането на местни политики на национално ниво, както и обединяването на едни и същи местни проблеми в национални приоритети за решаване. Факт е, че ОблС са най-активни при реденото на листите, но наша основна задача е да ги изпълним със съдържание и между парламентарните избори. Днес ОблС са далеч по-добре финансирани, за да могат да функционират и да имат самочувствието на лице на партията в областта. \nНе мога да не спомена и щатните кадри към всяка област - организатор и координатор. Смятам, че координаторът и организаторът имат и политически функции. Тяхната задача е да свеждат на работно ниво решенията на националните органи. Координаторът подпомага дейността на областния съвет. Образно казано, той е представителят на НС, който е на терен и трябва да бъде живата връзка между централата и общинските структури. Национален съвет Задачи и оценки на НС не можем да даваме. Но нека споделим какво ни е направило впечатление. Основната тема в последните няколко години при взимането на решения в НС е дали има или няма кворум. Често даже си играем с него. Прочетох повече от 500 страници дискусии и решения през годините. Никога по никакъв повод не съществува темата кворум. Имало е дълги заседания с обедна и следобедна почивка, имало е нощни заседания, имало е броене на гласове, не просто гора от ръце и видимо мнозинство, но никога решения на НС не са пропадали заради липса на кворум.  \nИ тук се връщам в началото на своето изказване. Иска ми се всеки един член на НС освен своето професионално участие в комиси и съвети заедно и съвместно с ОблС да отговаря за конкретни общини или райони.  \nАктивизирането на всеки един член на НС може да съживи дейността в повечето основни партийни организации.  \nНе мога да не споделя огорчението си, че колкото по-делегиран е един член на НС, толкова по-голям е броят на неговите отсъствия.  \nМоже да е неприятно, с риск да ми се обидят младите другари, но те работиха на две писти - веднъж делегиран от всеки един район и втори път отделна листа за членове на НС, а в крайна сметка се оказва, че те са едни от най-отсъстващите. \nПрез последната година ние успяхме да дадем сериозни възможности на млади хора от нашите редици да влязат както в състава на Националния съвет, така и в новата парламентарна група, която е радикално подмладена. Факт е, че не всички млади хора в България могат да станат депутати, кметове или съветници, но моля тези, които са станали, да бъдат по-активни, защото само млади хора могат да увлекат истински след себе си други млади хора. За мен големият проблем при младите хора не е в приема. Успяваме да ги ангажираме и привлечем. Няма събрание, в което да не връчваме партийни билети на младежи. Всеки от вас е присъствал на такова събрание. И тук имаме един риторичен въпрос - знаем ли какво се случва с тези млади хора, след като станат членове на партията?  \nПодробният анализ на движението на членския състав обаче показва, че не приемът е големият проблем, а  задържането на приетите членове защото са чести случаите, в които новоприетият член напуска партията през следващите няколко години. Т. е. ние не сме успели да му създадем перспектива, че от участието му в БСП има някакъв смисъл. С другаря Дурев спорим, но за съжаление ще го опровергая - далеч по-голям е процентът на приетите и останали в БСП млади през 1997 г.  Те са избрали БСП, когато е била на дъното. По-голям е процентът на напусналите млади, които са избрали БСП, когато сме били на гребена на вълната. \nИ тук отварям само един въпрос и го оставям за друг пленум: БСП - идеали и работа за  \nкауза, или просто бюро по труда? Няма как да очакваме радикално подобряване на организационното състояние на партията, ако не се изгради един гръбнак от по-млади и в активна възраст членове и симпатизанти, които да са ангажирани в партийната работа, без да изискват реализация на изборна длъжност. \nТрябва да признаем, че имаме един проблем, който стои от поне 10 години. Работните органи към НС - комисии и съвети, заседават понякога по-рядко, отколкото някои основни партийни организации. Можем много дълго да дебатираме за качеството на продукта, който произвеждат като документи. Факт е обаче, че тяхната работа е изключително полезна както на парламентарната група, така и на Изпълнителното бюро. Потенциалът на тези работни органи като че ли не се използва в пълния му обем. \nОтчитаме и факта, че материалите за заседанията на НС в повечето случаи биват изпращани в последния момент, което понякога затруднява членовете на НС при подготовката им за заседанията. Същото се случва и с решенията, които взима НС, и тяхното изпращане до структурите по места. В посочените по-долу мерки сме заложили и такива, които да доведат до преодоляване на тези проблеми. \nНа България й предстои европредседателство. Точно европредседателството трябва да генерира идеи с каква платформа БСП ще се яви на  изборите за Европейски парламент Аз продължавам да вярвам, че с ясни национални и патриотични послания, независимо от факта, че изборите са европейски, могат да ни донесат този път по-различен резултат. Ние трябва ясно да дефинираме националния интерес на България в обединена Европа - ще ядем ли храни второ качество, ще пием ли по-скъпи лекарства, ще има ли Европа за бедните и Европа за богатите и къде ще бъдем ние в тази схема. Факт е, че на европейски избори е ниска мобилизацията и активността. Не гласуват дори много партийни членове. Но ако превърнем европейските избори в генерална репетиция за местните - сигурен съм, че можем да постигнем далеч по-висока мобилизация. Да, правилно ме разбрахте - това, което казвам, е още преди европейския вот да имаме избистрена концепция и кандидати, които да бъдат основният двигател за провеждането на европейските избори. Имаме шест месеца след това да пренастроим машината и да оберем луфтовете там, където има нужда. \nВ контекста на най-близките избори, които ни предстоят, а именно европейските - не мога да не обърна внимание и на работата ни с нашите симпатизанти и членове, които трайно живеят в чужбина. В проведени разговори с представители на клубове на БСП в Германия, Великобритания и Молдова бяха изведени препоръки за подобрение на работата с българските общности зад граница.  \nБяха конкретизирани няколко основни проблема - достъп до информация, свързана с дейността на БСП и политическите инициативи, липса на финансиране, съфинансиране и логистична помощ за инициативи на тамошно ниво, липса на комуникация и познанство между нашите хора в чужбина - народните представители и дори членовете на Европейския парламент. Липсва връзката между политическата фигура и обикновения гражданин. Не се отчитат специфичните проблеми и изисквания на българските общности в различните страни, липса на периодични срещи с тях и др. \nУважаеми другарки и другари, скъпи колеги, \nСъс сигурност има доста неща, които съм пропуснал в доклада си. Със сигурност има още какво да се каже за организационното състояние на нашата партия. Със сигурност мерките, които ще предложим, може би ви звучат познато. Неслучайно в ръцете си държите и основната статистика по области, както и какво е свършено през последните 18 месеца. За нас е особено важно членовете на НС да имат пълна информация за случващото се в организационно отношение, защото, както казах и в доклада си - информацията е част от организационната работа. Потокът от информация от горе на долу и обратно трябва да бъде непрестанен. Спускането на решения от страна на ръководството и получаването на обратна връзка от страна на нашите организации може само да улесни общата ни работа. \nСпоред нас е време цялата партия, всеки един неин член да каже своята визия за структурата и функционирането на БСП в бъдеще. Да направим допитване всъщност как си представяме функционирането на БСП. Колкото по-бързо изясним реалния състав на партията и неговите качествени характеристики, толкова по-ценни и обективни ще бъдат предложенията, които получаваме отдолу.  \nДобър пример в тази посока е създаването на електронен регистър на партийните членове. Започнат е през 2012 г. от Сергей Станишев, през 2015 г. Михаил Миков даде нов тласък на този процес. И не влагам нито грам ирония. В качеството си на зам.-председател по партийната дейност разбирам колко е трудно всъщност да се пребориш с инертността, обхванала голяма част от организациите ни. \nВреме е, преди технологията да е остаряла, да завършим този процес. Вярвам, че ще ни подкрепите в решението следващата отчетно-изборна кампания за 50-ия конгрес на БСП да я направим само с електронни членски карти. \n    \n", "date": "2017.11.21", "title": "БСП няма таван в електоралната си подкрепа  "}
{"url": "http://duma.bg/node/156207", "text": "    Точка първа от дневния ред на пленума миналата събота, на 18-и т. м., беше \"Позиция на НС на БСП по предложението за промяна в Конституцията на Република България\". По нея Янаки Стоилов представи предложението на Правния съвет за позиция, а именно - че \"Националният съвет на БСП не подкрепя предложението на ГЕРБ за допълнение на Конституцията като противоречащо на принципа на правовата държава и на европейското право, непригодно да постигне реално възмездие, а целящо да подведе българските граждани и да отклони вниманието от актуалните прояви на корупция\". Съответно, заседанието на НС на БСП еднозначно реши предложението на ГЕРБ да не се подкрепя, което недвусмислено означава то да бъде категорично отхвърлено. А парламентарната група до един да гласува \"против\". \n    Същевременно в хода на обсъжданията стана ясно, че от ГЕРБ е получено писмено предложение с два конкретни текста на законопроекта за конституционната промяна (които така и не станаха ясни) и с изброени имената на всички председатели на парламентарни групи, вече подписано от Цв. Цветанов. По предложение на председателя на НС на БСП и на няколко други изказали се пленумът реши Корнелия Нинова да подпише предложението, т. е. да го подкрепи с подписа си, като стане негов съвносител! \n    Заседанието беше закрито за медиите с обяснението, че първоначално се предвиждало да се разглеждат само организационни въпроси (решение, което впрочем лесно е могло да се промени още при включването на точката за Конституцията в дневния ред при подготовката на пленума). Поради това се налага да се представят аргументите и мотивите за взетите очевидно взаимно изключващи се решения. \n    В подкрепа на Становището  за отхвърляне на предложението на ГЕРБ бяха изтъкнати следните основни съображения: \n- Политически - с него ГЕРБ цели да отвлече вниманието от остро актуалния въпрос за корупцията и подготвяния вот на недоверие срещу правителството \"Борисов\", от който, както изтъкна и председателят на НС на БСП, управляващите силно се страхуват поради изобилните данни от различни източници, в т. ч. и такива \"отвън\", за множество прояви на тежка корупция сред тях; \n- Икономически - невъзможно е с подобна конституционна промяна да се постигне възстановяване на щетите от опорочената приватизация поради огромния брой сделки, изтеклите срокове за съхраняване на документацията и отсъствието на повечето от участниците в тях отпреди 15-20 години; \n- Юридически - отмяната на давността противоречи на базисни принципи на правото, а промяна на основния закон от предлагания тип руши устоите на конституционния ред за стабилност и предвидимост. \nИ като обобщение - съвкупността от морални съображения: че с въпросното предложение никакво възмездие няма да се получи; че става дума за трик, за спектакъл, с който да се извличат порочни политически дивиденти; че правото не е политическа изтривалка; както и накрая, че демагогията никога не е била и не може да бъде средство за постигането на резултат в интерес на гражданите и на обществото. \nОт ясно по-ясно - поредица от основания за отхвърляне, категорично споделени от широк кръг участници в заседанието, които иначе са с едни или други различия по актуални въпроси на политиката на партията. \nНо ето че в хода на обсъжданията група изтъкнати членове на Националния съвет обосноваха тезата, че независимо че отхвърляме предложението на ГЕРБ,  председателят на партията следва да сложи подписа си под него! Обосновката на тази забележителна позиция, обобщена и в изказването на К. Нинова, се свеждаше до следните доводи: нямат значение юридическите и икономическите съображения, не разбираме ли, че сега единствено важни са политическите, които налагат подкрепа за предложението; че категоричните очаквания и на нашите избиратели и поддръжници е ние да го подкрепим и да участваме \"в това\" (?); че подписвайки, К. Нинова от първия ден ще има възможност да настоява за резултати (!). В крайна сметка и с поучителен тон - не било ли ясно, че цялата акция на ГЕРБ била именно срещу нея персонално! \nВсе \"доводи\", които не издържат и елементарна критика - първо, едва ли хората, в това число и нашите поддръжници, са толкова лековерни, че да повярват, че с такава промяна на Конституцията ще се стигне до онова възмездие и възстановяване на ограбеното, за което обществото жадува. На заседанието водещите политици юристи на партията посочиха реалните пътища и средства за постигане на такъв резултат - преди всичко практически мерки въз основа на действащото законодателство за атакуване на най-скандалните крупни приватизационни сделки (за каквито мерки, разбира се, е необходима реална политическа воля и ангажираност); при необходимост - ново законодателство с евентуални допълнителни юридически правомощия за ефективни действия; пълно покритие на всички сфери на груба злоупотреба с държавна собственост и средства (обществени поръчки, концесионни договори и т. н.). \nВторо - несравнимо по-голяма е възможността да настояваш за резултати от позицията на опозиция, отколкото на съвносител. Защото инак априори си приел, че избраният подход на конституционна промяна е правилният и поради това си принуден да търсиш ефекти в неговите рамки. Вместо категорично да отхвърлиш демагогията на предложението и да сочиш истинските пътища и средства в отговор на очакванията на обществото, като набираш нарастваща подкрепа от различни социални групи, а не да участваш във фалшив сценарий под чужда режисура. \n И трето - за личния мотив. Не е ли очевидно обратното разбиране - че подписвайки, признаваш, че поначало има за какво да се обясняваш. Не е ли предостатъчно за отказ от подпис съображението, че Националният съвет еднозначно е определил предложението като чисто демагогско и че асоциирането с него по никакъв начин не може да допринесе за изчистването на чието и да е име. \nВ хода на пленума достатъчно ясно бяха разкрити и  истинските движещи мотиви на управляващите да прибягнат до варианта с Конституцията. Наред с водещото съображение за туширане на заплашителния проблем с корупцията очевидно става дума и за безогледен стремеж на един крупнокалибрен икономически кръг за пълно господство в стопанската сфера. Както и не на последно място - за вменяване на колективна вина за разрушителния преход на всички партии, участвали в политическия живот през последните десетилетия (според ГЕРБ разбирай първо и преди всичко БСП!), без оглед на реалната степен на отговорност на всяка от тях, а нововъзникналите - свободни от подобно бреме! \nИ още един съвсем немаловажен ефект: най-сетне се отваря вратата за пробиви в основния закон, определящ България като демократична, правова и социална парламентарна република - лелеяната мечта на не една дясна формация и конфигурация от самото приемане на Конституцията! Тепърва ще трябва да очакваме по-нататъшните повече или по-малко изтънчени посегателства на ГЕРБ и подгласниците им срещу конституционните устои на социалната държава, заложени от широката проконституционна коалиция в Седмото Велико Народно събрание с основно участие на народните представители от левицата. \nСред решенията, взети от пленума на 18-и т. м., бе и такова, задължаващо Изпълнителното бюро да внесе на следващо заседание на Националния съвет информация за изпълнението на едно решение на НС на БСП от м. юни 2013 г. относно предложението за избиране на Делян Пеевски за ръководител на ДАНС. Признавайки това решение като сериозна политическа грешка с тежки последици за партията и за страната, в него се набелязваше комплекс от действия вътре в партията, които да изключат възможността от еднолични решения, поставящи БСП в положението на изпълнител на задкулисни решения и скрити политически сценарии и постановки - т. е. от подчинението на паралелни структури. \nТази информация сега очевидно се налага да бъде внесена и обсъдена още на следващото заседание на Националния съвет, което предстои през м. декември т. г. Впрочем на него, съгласно плана за работата на НС на БСП за второто полугодие на 2017 г., председателят на Националния съвет следва да представи за разглеждане и проект за Етичен кодекс за поведение на членовете на Българската социалистическа партия. \n                          \n", "date": "2017.11.21", "title": "Не подкрепяме, но подписваме - как е възможно?! "}
{"url": "http://duma.bg/node/156208", "text": "Спортът обединява хората и ги радва. Точно това прави Григор Димитров най-вече през последната седмица. Титлата в Лондон е мечта за по-голяма част от тенисистите. Това отличие е за най-добрия за годината, нещо като световна титла. Спечели го българин от Хасково. Гришо стигна до върха не заради безспорния си талант, а заради труда си. В тениса нищо не идва даром. Часове тренировки, лишения, усилия и късмет, а конкуренцията е убийствена. Наградата е да те аплодират хора, например принц Уилям, големият Шекспиров актьор сър Патрик Стюарт, футболната легенда Дейвид Бекъм и др. Много българи с национални флагове. И цяла България!  \nГригор Димитров явно осъзна, че именно българите по света го карат да се чувства на всеки корт като у дома си. И оттам идват спортните триумфи - нещо, която рядко се случва. Той доста често е критикуван от същите фенове, които разбират, че Димитров още е нешлифован диамант, но и национална гордост.  \nС тази титла Гришо влезе в историята на световния тенис, не на българския. Той винаги ще бъде посочван като Шампиона. И ние трябва да му ръкопляскаме, защото заради него сме по-горди и усмихнати въпреки трудното ни всекидневие. Заради него световният спортен печат пише за българин, който в последните години единствен носи положителна реклама на родината ни по света. В Лондон Гришо беше причината редица звезди на шоубизнеса да видят как изглежда българското знаме, защото от всички трибуни се вееха родни трибагреници. Какво по-хубаво от това?! И добре, че го имаме! \nИ този път не липсваха хора, които се правеха на интересни около триумфа на Григор Димитров. Но те вероятно ще бъдат бързо забравени. Защото шампионът е един, другото е дребнавост. Именно този шампион е на път заслужено да стане за втори път Спортист №1 на България. Защото го заслужава!   \n", "date": "2017.11.21", "title": "Добре, че е Гришо"}
{"url": "http://duma.bg/node/156209", "text": "Революцията, която Столичната община планира да направи в градския транспорт, отново бе отложена. Преди дни обществената поръчка за интегрирана автоматизирана система за електронно таксуване и видеонаблюдение за 88 млн. лева, наречена по-просто \"тикет-система\", за пореден път бе спряна заради жалба на кандидат за усвояване на милионите. \nДотук са ясните факти от настоящето. Бъдещето на прехваления тикет засега е обвито в мъгла. В момента никой не знае кога може да тръгне проектът, ще се намери ли кандидат да го осъществи, въпреки предлаганите милиони на тепсия, и дали изобщо ще има такава полза от него за пътуващите, за каквато се мъчат да ни убедят. Вече година обществото се облъчва за неизбежната и спешна потребност от нововъведението. Оказва се обаче, че са малцина онези, които изобщо имат представа с какво ще ги улесни новата електронна система. Мнозинството е обгърнато от съмнението, че когато се раздават толкова пари, значи има нещо нечисто, подозрително, което накрая ще донесе полза за поръчителя и изпълнителя, но не и за потребителя. \nТака, от едната страна, са транспортните шефове, които обясняват, че чрез 15 000 устройства за електронно таксуване и видеонаблюдение във всяко превозно средство, транспортът ще стане по-удобен и модерен, гратисът ще спре, а новият билет ще се зарежда едва ли не по въздушен път. От другата страна, са обикновените, не така добре информирани пътници, които се чудят дали все пак заложената цел на системата не бе да направи пътуването им по-евтино - чрез таксуване на изминатото разстояние или според времето. Липсата на достатъчно информация, странното и неразяснено набъбване на сумата за проекта от 20 на 88 млн. лева за няколко месеца, неяснотите с отлагането на търга будят само безпокойство и нарастващо недоверие. Няма да е чудно, ако след 2-3 години се окаже, че системата не е никакво генерално решение на проблемите, а само безразборно и самоволно харчене на пари без видим резултат.   \n", "date": "2017.11.21", "title": "За тикета  "}
{"url": "http://duma.bg/node/156210", "text": "Изявлението на председателя на Европейския съвет Доналд Туск, че поведението на полската управляваща партия \"Право и справедливост\" наподобява изпълнението на \"план на Кремъл\", постави вчера точка и запетая с дългия списък с абсурдни обвинения към Русия. За момент може да ви се струва, че Туск е пробил дъното - иска се голям талант, за да заявиш, че най-русофобската партия в Европа се е уподобила на историческия си противник. Но не бързайте, глупостта е безкрайна като вселената.  \nРуснаците и лично Владимир Путин вече се оказаха виновни за почти всички неблагополучия в уж уредения отвсякъде западен свят. Те избрали Доналд Тръмп, те организирали \"Брекзит\", те подмамили хората към урните в Каталуния, те карали европейците да се боят от мигрантите, те повлияли на резултатите от изборите в 18 страни. Пак те водят антидемократична пропаганда срещу \"нашите общи европейски ценности\", те карат местните си креатури да се гаврят с паметниците на Червената армия (по Огнян Минчев).  \nТе правят хакерски атаки по цял свят - хващат ги и пак продължават. Не само това. Нападнаха електронно първо България, после останалия свят. Поне така смята президентът Росен Плевнелиев, а с него е безсмислено да се спори, тъй като той обитава паралелна на вашата реалност. Няма да е никак чудно, ако утре руснаците се окажат виновни и за откровено некадърните и интелектуално семпли европейски лидери, които, вместо да си гледат работата, оправдават грешките си с митичната руска намеса.  \nНо вече не е смешно. Опасно е. Тенденцията за създаването на тъмен, отвратителен, дори античовешки образ на Русия се засилва. Лепените етикети са абсурдни, но в свят, който поглъща информацията, без да я смила, този подход се оказва действен. Така се внедрява в съзнанието образът на врага, срещу когото после може да се действа без задръжки.     \n", "date": "2017.11.21", "title": "Вече не е смешно"}
{"url": "http://duma.bg/node/156236", "text": "Грешка, грешка, грешка - тътенът от злополучната оставка на Главчев, който не спира в редиците на властта, продължава да стяга обръча около Борисов броени дни преди националната конференция на ГЕРБ. Разнобоят му с Цветан Цветанов лъсна отново. Същият открито застана зад бившия шеф на парламента и изрази несъгласие с отстраняването му. Последва нов удар, този път от патриота Валери Симеонов, който в серия от \"програмни\" интервюта в близка до властта медия нарече Борисов \"самовластен властелин\" и \"едноличен лидер\". Но не пропусна да подчертае \"отличното партньорство\" в парламента, разбирай с хората на Цветанов. Макар и в по-мек тон, несъгласие изрази и другото вице на Борисов - Каракачанов. Дори най-ревностният и боготворящ Бащицата депутат Георги Марков не скри разочарованието си и нарече раболепие случая с \"жертването\" на Главчев. \nКакво се крие зад този политически спектакъл? Мирише на избори, а закъснялото еманципиране от ГЕРБ за патриотите е отчаян опит да реанимират собствения си образ. И да качат цената си за някой и друг нов дивидент. За Борисов битката за самодоказване и овладяване на партията ще е на живот и смърт. Ами ако в това враждебно обкръжение и Меркел подаде оставка? Нинова ли ще е виновна?     \n", "date": "2017.11.21", "title": "Тъмни облаци над Бащицата"}
{"url": "http://duma.bg/node/156196", "text": "Правителството в Гърция, ръководено от СИРИЗА, отново е изправено пред остри критики заради прекалено тежкото данъчно бреме, наложено на относително малка част от населението в страната. От общо около 8,8 милиона данъкоплатци, 80% или 7,1 милиона души, плащат от 0 до 100 евро на месец за налози. От друга страна, четири от пет собственици на недвижими имоти плащат от 0 до 42 евро месечно, пише местното издание \"Катимерини\". \n\"Анализ на подадените данъчни декларации показва, че 80,8% от данъкоплатците, които декларират нисък доход, допринасят само с 16,8 на сто от събрания данък върху доходите на физически лица\", се казва в публикацията. \nВ същото време останалите 83,2% от налога го покриват 19,2 на сто от данъкоплатците със средни доходи. \n\"Причината за това е, че 7 милиона души плащат средно по 190 евро на година за налози, докато 1,6 милиона души с относително високи доходи плащат 21 пъти повече от средното, или 3985 евро годишно\", допълват от \"Катимерини\".     \n", "date": "2017.11.21", "title": "Една пета от гърците пълнят хазната"}
{"url": "http://duma.bg/node/156197", "text": "2018 г. може да донесе силни земетресения по целия свят заради различна скорост на въртене на Земята, предупреждават учени, цитирани от световни агенции. На ежегодна среща на Американското геоложко общество Ребека Бендик от Университета Монтана и Роджър Билъм от Колорадския университет обясниха разкритията си, че малки изменения във въртенето на Земята могат да предизвикат големи промени в земята на планетата и да доведат до движение на тектонични плочи. Те прогнозират най-голямо влияние да има в екваториалните региони, където живеят около 1 милиард души. \nКорелацията между въртенето на Земята и сеизмичната активност е силна и подсказва, че ще има увеличаване на броя на земетресенията през следващата година, поясни Билъм пред в. \"Гардиън\". Учените са изследвали всички земетресения с магнитуд над 7 по Рихтер през последното столетие. Те са установили пет периода на увеличена сеизмична активност, която се случва приблизително в интервал от 32 години. В тези цикли има между 25 и 30 силни земетресения на година. През останалото време средно са около 15 големи земетресения на година, изтъкна той. \nПоследният период на намаляване на сеизмичната активност започна преди четири години, след унищожителните земетресения в Хаити и Япония през 2010 и 2011 г., при които загинаха над 118 000 души. \n\"Заключението е ясно. Следващата година трябва да видим значително увеличаване на броя на силните земетресения\", прогнозира Билъм. \nУчените очакват последните земетресения в Мексико, Иран и Ирак да бъдат последвани от много по-силни през следващата година. \nДо момента имаме около 6 силни земетресения. В началото на 2018 г. може да имаме 20, смята Билъм. \nОткритията на Билъм и Бендик са потвърдени и от други учени. НАСА показа квазипериодични климатични явления като Ел Ниньо, които имат капацитета да променят въртенето на Земята.     \n", "date": "2017.11.21", "title": "Силни земетресения засягат над 1 млрд. души през 2018 г., предупреждават учени"}
{"url": "http://duma.bg/node/156198", "text": "Американският милиардер Джордж Сорос за първи път говори срещу подетата от унгарското правителство кампания срещу него, съобщи Ройтерс. В съобщение той отбеляза, че атаките на Будапеща съдържат само \"лъжи и изопачения\" с цел да създадат измислен външен враг. \nРоденият в Унгария Сорос, който е във враждебни отношения с управляващата партия ФИДЕС на премиера Виктор Орбан, добави, че Будапеща \"подклажда антиислямски настроения\" и антисемитизъм, напомнящ на 30-те години на XX век. Той отхвърли политиката на Орбан срещу мигрантите и опитите за организиране на референдум по въпроса. \n    \n", "date": "2017.11.21", "title": " Сорос обвини Орбан в лъжи"}
{"url": "http://duma.bg/node/156199", "text": "Ръководителят на Европейския съвет и бивш премиер на Полша Доналд Туск изрази притеснение относно политиката на управляващата партия в страната \"Право и справедливост\" (ПиС) по отношение на Украйна, без да изключва, че зад нея стои Русия. \n\"Внимание! Остър спор с Украйна, изолация в Европейския съюз, отклонение от върховенството на закона и независимостта на съда, атака срещу неправителствения сектор и свободните медии - стратегия на ПиС, или план на Кремъл?\", написа Туск в туитър. \nУправляващата партия е в постоянни спорове с Европейския съюз и с Туск, след като спечели изборите през 2015 г., макар конфликтът й с председателя на Европейския съвет да датира отпреди много години. Дебатите с Брюксел се въртят около имиграцията, сечта във вековни гори и поставянето на съдилищата и медиите под правителствен контрол. \nТуск, който е бивш полски премиер и съперник на лидера на \"Право и справедливост\" Ярослав Качински, през март спечели втори мандат начело на Европейския съвет, като Полша бе единствената страна, която бе против удължаването на председателството му. \nУкрайна и Полша силно се сближиха след анексирането на Крим от Москва през 2014 г. заради страха за собствената си сигурност. Сега обаче преминават през период на силно напрежение. Отношенията между Киев и Варшава се изостриха заради разногласия по исторически въпроси. Полша осъжда Украйна за героизацията на Организацията на украинските националисти - Украинската въстаническа армия, и забрана за издирване и ексхумация на останките на полските жертви на военни конфликти. \nПолският външен министър Витолд Ващичковски заяви, че позицията на Украйна по редица исторически въпроси ще доведе до реални проблеми в отношенията с европейските партньори, предимно с Унгария и Румъния. Освен това и двете страни са обезпокоени от унищожаването на паметници на загиналите по време на Втората световна война. \nВ началото на ноември Варшава обяви отказа си да пуска в страната украинци с антиполски възгледи. В черния списък попаднаха секретарят на държавната междуведомствена комисия на Украйна Святослав Шеремета и ръководителят на Института за национална памет на Украйна Владимир Вятрович. В Киев заявиха, че подобни решения противоречат на споразуменията между двете страни. \nМеждувременно правителството във Варшава предприе серия реформи, засягащи Конституционния съд, неспециализираните съдилища и Националния съвет на магистратурата. Те бяха разкритикувани от полските правни среди и от Европейската комисия. Брюксел отправи препоръки - засега напразно - за промени в реформите в рамките на неизползвана досега процедура, която може да доведе до замразяване на правото на глас на дадена страна в Съвета на Евросъюза. \nВ отговор на коментара на Туск полският премиер Беата Шидло написа в туитър, че Доналд Туск като председател на Европейския съвет \"не е направил нищо за Полша\". \"Днес, използвайки позицията си, за да атакува полското правителство, той атакува Полша\", написа Шидло.     \n", "date": "2017.11.21", "title": "И Туск съзря ръката на Кремъл  "}
{"url": "http://duma.bg/node/156200", "text": "В Турция арестуват учители \nТурските власти са издали заповеди за арест на 107 учители за предполагаеми връзки с Гюлен, обвинен в организацията на миналогодишния преврат. Петдесет и един от учителите са задържани в Анкара, след като местният прокурор е издал заповедите. ЕС строго ще пази границите си \nСъветът на ЕС съобщи, че е приел правилата за въвеждане на постоянни проверки на преминаващите външните граници на общността. Очаква се новата система, която наложи и промяна на Шенгенския кодекс, да влезе в сила до 2020 година. \nКюрдският референдум бил незаконен \nВърховният съд на Ирак постанови, че провелият се през септември референдум за независимост в автономната област Иракски Кюрдистан в северната част на страната е противоконституционен. Решението на съда е най-новият етап от кризата, предизвикана от референдума. Китай осъди на смърт наркодилъри \nДвама наркодилъри бяха осъдени на смърт в югозападната китайска провинция Съчуан. Престъпната им групировка бе разбита през юли 2016 година. Иззети бяха няколко килограма различни наркотични вещества, пет транспортни средства и 1,3 млн. юана (около 197 000 долара) незаконни доходи. Общо пред съда бяха изправени 82 души. Почина убиецът Менсън \nИзвестният американски сериен убиец Чарлз Менсън, който през 60-те години на миналия век накара последователите си да убиват хора, почина в болница на 83-годишна възраст, 48 години след жертвите му. Убиецът с издълбана свастика на челото убеждава последователите си, че той е превъплъщението на Исус Христос, използвайки комбинация от наркотици и гениална харизма, с които да държи \"семейството\" - предимно млади жени от средната класа - под негов контрол. \n   \n", "date": "2017.11.21", "title": "Кратки новини"}
{"url": "http://duma.bg/node/156201", "text": "Новото правителство на Македония желае да работи с България като приятели и съюзници. Това констатира председателят на Партията на европейските социалисти Сергей Станишев след среща с премиера на Македония Зоран Заев като част от Балканската конференция, организирана от ПЕС в Сараево, с участието на левите премиери, партии и фондации в региона. \nБалканската конференция на ПЕС се провежда традиционно от 2005 година насам по инициатива на Станишев. \n\"Високо оценявам политическата воля на премиера Заев за подписването на Договора за добросъседство с България... Това е голям приятелски жест от тяхна страна и ясно показва, че новото правителство желае да работи с България като приятели и съюзници\", изтъкна той. \nОбещах на Заев и подкрепата на ПЕС и в търсенето на дипломатическо решение с Гърция по въпроса с името на Македония, което е пречка по пътя на присъединяване, заяви след срещата Станишев. Той също така подчерта, че подкрепя евроинтеграцията на държавите от Западните Балкани. Амбицията ни е да организираме голяма среща в София по време на българското председателство догодина, на която заедно с премиерите от нашето политическо семейство да предложим конкретна Пътна карта за присъединяването на страните от Западните Балкани към ЕС, изтъкна Станишев.   \n", "date": "2017.11.21", "title": "Македония показва желание да работи с България"}
{"url": "http://duma.bg/node/156202", "text": "В стабилната и икономически преуспяваща Германия, страната в сърцето на Европа, моторът на ЕС, точно осем седмици след изборите за Бундестаг никой не знае какво предстои. Преговорите за \"ямайска\" коалиция се провалиха с гръм и трясък. \nМалко преди полунощ срещу понеделник Кристиан Линднер - лидерът на Свободната демократическа партия, която е с либерални възгледи за икономиката, сложи край на преговорите. Възгледът му: по-добре да не правим никаква, отколкото да направим лоша коалиция. \nЛинднер направи това запомнящо се заключение след петседмични мъчителни преговори за съставяне на правителствено мнозинство, които от самото начало приличаха повече на сватосване по сметка, отколкото на любовна история. Преговори, които до самия си горчив край буксуваха заради дреболии, вместо да съумеят да извлекат полза от различията между отделните партии. Проучвателните разговори изпаднаха в безизходица заради политиката към имиграцията и последиците от щедрото приемане на кандидати за убежище от правителството на Ангела Меркел през 2015 и 2016 г., посочва АФП. Партиите не постигнаха съгласие дали бежанците да имат право на цялостно или частично събиране на семействата им в Германия. Свободните демократи и консерваторите, особено баварските съюзници от ХСС, настояваха за ограничаване на приемането на бежанци до 200 000 годишно, с което Зелените не бяха съгласни. \nСпоразумение не бе постигнато и по екологичните проблеми. Зелените смятат за недостатъчни усилията за ограничаване на замърсяването от автомобилите и от електроцентралите, работещи с въглища, отбелязва АФП. \nПровалът на коалиционните сондажи показва, че Германия се намира пред прага на поврат. И че икономическият успех не е достатъчен, за да приглуши страховете на хората от едно бъдеще, където бежанците са се превърнали във въплъщение на несигурностите в глобализирания свят, коментира \"Дойче веле\". Не само Германия, но и цяла Европа се събуди в шок. Защото тепърва ни очакват много седмици, ако не и месеци на неизвестност. \nПровалът на коалиционните преговори означава, че в Германия може да има нови парламентарни избори в началото на 2018 г., но техният резултат може да се окаже още по-неясен. Традиционните партии се опасяват, че популистката \"Алтернатива за Германия\", която спечели 13 на сто от гласовете през септември, може да засили позициите си, отбелязва Ройтерс. \nСвикнала с маратонски преговори и на европейско равнище, Ангела Меркел теоретично може да предложи подновяване на проучвателните преговори след известна пауза, но различията между партиите са големи, отбелязва АФП. Ако бъдат свикани избори в началото на 2018 г., за Меркел ще е трудно да остане начело на ХДС, прогнозира Франс прес. \nПред нея има и вариант да оглави правителство на малцинството, но тя трябва да бъде избрана за канцлер от депутатите, което може да стане в три кръга от гласуване. Ако на първите два не бъде постигнато абсолютно мнозинство, тя може да бъде избрана с обикновено мнозинство на трети тур. Но самата Меркел досега отхвърля този рисков вариант, който ще й наложи да управлява, като се опира на непостоянно мнозинство - нещо, което не се е случвало в Германия след Втората световна война. \nСледва да се отбележи обаче, че социологическите проучвания на общественото мнение, проведени след септемврийските избори за Бундестаг, показват, че германците биха предпочели да излязат отново до избирателните урни, пред това в Берлин отново да управлява голяма коалиция. \nГерманският президент Франк-Валтер Щайнмайер от своя страна призова всички водещи политически сили на Германия да осигурят формирането на правителство, без да провеждат нови избори за Бундестаг. \"Очаквам пълна готовност за осигуряването на правителството в обозримо бъдеще\", каза той в Берлин. Държавният глава подчерта, че \"политическите партии са изправени пред предизвикателство\". \"Формирането на правителство винаги е било сложен процес. Всички партии трябва да помислят за това и да преразгледат позицията си\", посочи той.  \nМеждувременно социалдемократите нарушиха мълчанието си и потвърдиха, че няма да участват в ново правителство заедно с партията, водена от Меркел, съобщи \"Франкфуртер алгемайне цайтунг\". Решението на ръководството на ГСДП било единодушно - в страната трябва да бъдат проведени нови избори. \"Не сме на разположение за влизане в голяма коалиция\", потвърди лидерът на партията Мартин Шулц.   \n", "date": "2017.11.21", "title": "Германия върви към нови избори  "}
{"url": "http://duma.bg/node/156217", "text": "Очаква се за Коледа на път да тръгнат 480 хиляди българи, като от тях 120 хиляди ще пътуват в чужбина. Това показват данни на Института за анализи и оценки в туризма за пътуванията през предстоящите декемврийски празници. Новогодишните празници извън дома си ще посрещнат 520 хиляди българи, като 120 хиляди ще посрещнат 2018 година зад граница. За пътувания за коледните и новогодишни празници у нас средният разход е 285 лв., а в чужбина - 495 лв. Общо за пътуване и празнуване около Коледа и Нова година българите ще похарчат 175 млн. лв., съобщава Нова телевизия.  \nЦените на пакетите започват от 155 лв. в семейните хотели и къщи за гости и достигат до 1650 лв. в луксозните хотели в планинските ни курорти. В чужбина най-евтино за Нова година е в съседните държави - пакетите започват от 115 евро. А в европейските столици - 450 евро. Цените за екзотичните дестинации са значително по-високи - за Куба - 1470 евро, Виетнам и Камбоджа - 2549 евро.  \nТази година за студентския празник 8 декември ще пътуват 208 хиляди студенти, като от тях 25 хиляди ще се възползват от туристически услуги. Средно в родните планински и спа курорти един студент ще похарчи 86 лв. В планинските ни курорти средно ще се харчи между 75 и 165 лв., а в спа хотелите - празникът ще излезе на младите хора между 45 и 125 лв. Най-икономичният вариант остават семейните хотели и къщите за гости - около 45 лв. Цената за празнуване в чужбина е средно по 280 лв. Като в по-близките дестинации 8 декември ще струва около 115 евро. А студентски празник в някоя от големите европейски столици излиза 450 евро. \n    \n", "date": "2017.11.21", "title": " 480 хил. нашенци ще пътуват по Коледа"}
{"url": "http://duma.bg/node/156218", "text": "Унгарският модел, по който се изгражда АЕЦ \"Пакш\" 2, би бил подходящ и при изграждането на АЕЦ \"Белене\". \"Росатом\" е готов да участва като строител на АЕЦ \"Белене\" при всички варианти, а като инвеститор - зависи от условията и модела, който е избрало българското правителство. Това заяви пред български журналисти първият заместник генерален директор на \"Росатом\" Кирил Комаров, предаде БГНЕС. Както вече е известно, строителтвото на АЕЦ \"Пакш\" 2 трябва да започне през януари 2018 г. Осигуреното финансиране за проекта е 12 млрд. долара под формата на руски кредит. \n\"В Унгария изграждаме АЕЦ \"Пакш\" 2 въз основа на междуправителствено споразумение. Източникът за финансиране е държавен кредит. За Унгария най-важното е евтината електроенергия. Това е тяхната главна цел, по тази причина те избраха пътя на междудържавния кредит. Нека бъдем честни - от икономическа гледна точка това е най-изгодният вариант. Той предоставя възможност да се получи кредит при най-евтината лихва. Това е възможност да се получи кредит за възможно най-дълъг период, да не бъде обслужван по време на строителството на самата електроцентрала, да бъде изплащан, когато тя вече е завършена, от доходите, които идват от продажбата на нейното електричество. От икономическа гледна точка това е най-добрият вариант\", казва Комаров. \nСлед като чуем българската позиция и приоритет, ние сме готови да вземем решение какво да бъде нашето участие и под каква форма, заяви Комаров. По неговите думи обаче най-перспективният и правилен вариант за България е да тръгне по пътя, по който пое Унгария. \"Това би било логично. От икономическа гледна точка това е най-добрият вариант за България\", заяви той. \n\"През цялото време, докато течеше арбитражното дело, работихме за удължаването на срока на експлоатация на АЕЦ \"Козлодуй\" и подарихме на централата втори живот. Тя вече е работила 40 години и сега регулаторът официално удължи живота й с 10 години, но изследванията, които направихме, показват, че тя може да работи още 30 години в това състояние, което е сега\", казва Комаров. \n\"Росатом\" осъществява проекти по 42 блока в света, от които 8 са в Русия, а 34 - в чужбина.      \n", "date": "2017.11.21", "title": " Моделът на унгарската АЕЦ \"Пакш\" 2 е най-подходящ \"Белене\""}
{"url": "http://duma.bg/node/156219", "text": "Вeче е напълно ясно, че властта подкрепя изграждането втори лифт в Банско. Управляващите са готови да дадат зелена светлина за изграждането на втори кабинков лифт срещу двойно по-високи концесионни такси. Това стана ясно вчера след среща в МС на вицепремиера Валери Симеонов и екоминистъра Нено Димов с еколози. Тя е по предложение на кмета на община Банско Георги Икономов за завършване на процедурата по изменение на действащия План за управление на Национален парк \"Пирин\". На срещата е било обсъдено и изготвянето на проект за даване на съгласие за сключване на допълнително споразумение за изменение и допълнение на концесионния договор за \"Ски зона с център гр. Банско\". \nИнвестиционното решение за ново ски съоръжение щяло да мине оценка за въздействие върху околната среда, обществено обсъждане, а в парка няма да се разрешава строителство на хотели, съобщиха Симеонов и Димов. Според Валери Симеонов притесненията на еколозите били оборени. Екоорганизациите били притеснени, че изсичането на гора може да предизвика наводнение при валежи. Притесненията им не са екологични, а свързани с демографията, безработицата и цената на имотите в региона. Иначе всички страни искат бързо решаване на проблема с втория лифт на Банско, обясни вицепремиерът. \"Това са прекалено дълго отлагани решения на проблемите. Ако се помотаме още малко, на този концесионер може да му мине меракът за нов лифт\", заяви Симеонов. \nНено Димов съобщи, че в най-скоро време ще започне процедурата по съгласуване и внасяне за одобрение в Министерския съвет на промяната на концесионния договор с \"Юлен\". Симеонов каза, че се очакват двойни приходи от концесията. С построяването на втория лифт ще се облекчи възможността да стигат по-бързо, в момента се чака по два-три часа, каза Симеонов. Хората идват от цяла Европа, а не могат да карат ски. Няма как да се увеличи работното време на лифта или капацитетът му, според вицепремиера. Не може да се увеличи работното време, ако беше казарма, щяхме да решим за нула време въпроса - строй се, преброй се, първа група от 6 часа, втора - от 10, третата - от 12, обясни още Валери Симеонов.  \n    \n", "date": "2017.11.21", "title": " Властта подкрепя втори лифт в Банско "}
{"url": "http://duma.bg/node/156231", "text": "Общинската избирателна комисия в Септември отказа на този етап да прекрати мандата и да отстрани бившия председател Лазар Влайков от местния общински съвет. Извънредното заседание на комисията се проведе, след като новият председател на съвета Кирил Тодорин официално уведоми комисията, че Влайков е отсъствал без уважителни основания от 3 поредни общински сесии, а според закона мандатът му трябва да бъде прекратен. \nОИК отказа да се произнесе, защото към момента не били изяснени всички правни факти и обстоятелства по казуса. Оттам са изискали от прокуратурата информация за статуса на Влайков и след като я получат, ще се свика ново заседание, за да се вземе решение. \nПрипомняме, че общинарят от ГЕРБ е обвинен за неупражняване на контрол над личното си оръжие. С пистолета му на детски рожден ден във Виноградец бе убит бизнесменът Наско Тонкев. За повдигнатото обвинение се предвижда затвор от 3 до 10 години. В дните, когато не се е явявал на общински сесии, Влайков бе под домашен арест. Миналата седмица той беше освободен под гаранция от 8000 лева. Няколко дни след убийството на Тонкев Влайков подаде оставка като председател на Общинския съвет, но остана общински съветник. \n    \n", "date": "2017.11.21", "title": "ОИК в Септември остави Лазар Влайков в общинския съвет"}
{"url": "http://duma.bg/node/156232", "text": "Българската стопанска камара настоява да се фиксира горна граница на интервала за преговори по минималната заплата, не по-висока от 42-43% от средната. Това става ясно от позиция на работодателската организация по проекта на рамково споразумение за процедура по определяне на минималната заплата. \nВ позицията се отбелязва, че горната граница на предложения интервал от 40-50% за минимална заплата спрямо средната надхвърля значително средното съотношение за 22-те държави членки на ЕС, прилагащи минимална заплата. Там тя била 41-42% от средната.  \nОт БСК смятат, че трябва да бъдат осигурени актуални ежегодни данни за средната заплата и за броя на наетите за предходната година от информационната система на НАП, включително по общини, области и на национално ниво. \nРаботодателите изразяват очаквания в дискусиите за финализиране на текста на споразумението да бъдат включени отговорни представители на Министерството на финансите.   \n", "date": "2017.11.21", "title": "Работодатели искат минималната заплата да не е повече от 42-43% от средната"}
{"url": "http://duma.bg/node/156233", "text": "Общинският съветник от ГЕРБ в Сливен Димитър Батаков е ощетил града с над 1 млн. лв. чрез измамна схема за покупка на общински имот. През 2006 г. общината обявява конкурс за продажба на терена под сливенския битак. Площта от 9835 кв. м е с начална цена 950 000 лв., а изискването към купувача е да построи там постоянен пазар за промишлени стоки. Ако собственикът не го направи до 5 години, трябва да плати неустойка на общината от 950 000 лв. \nНа първо и второ място в конкурса се класират \"Кронос екопетролиум\" и \"Билд инвест\", свързани с герберския общинар от три мандата - от 2006 г. насам, съобщава \"Офнюз\". Офертите на фирмите са сходни: \"Кронос\" предлага цена от 3 012 012 млн. лв., с 5 млн. лв. инвестиции и откриване на 200 работни места,\"Билд инвест\" предлага същите условия, но при половин милион по-ниска цена - от 2 525 525 лв. \"Кронос\" обаче се отказва и отстъпва имота на класираната втора \"Билд\". \nСправка в имотния регистър показва, че придобитият общински имот е записан на сина на Димитър Батаков - Атанас. 11 години след сделката новият собственик не е построил пазар, не е вложил обещаните 5 млн. лв. и не е разкрил никакви работни места. Не е платил на общината и дължимата неустойка от 950 000 лв. \nЗа измамата съдейства и тогавашният кмет Йордан Лечков, който внася в Общинския съвет предложение задълженията по договора да се прехвърлят на друг частен имот. Така може да се затрудни проследяването на задълженията и те да отпаднат по давност. \nИ до днес вместо модерен на мястото всяка събота има битак. Таксата за сергия е 10 лв. на кв. м, а парите събира доверен човек на Батаков. Пред \"Офнюз\" общинарят отрича да има нещо общо. \nБатаков е разследван през 2012 г. ГДБОП провежда акция срещу фирмата му \"Кронос\" за укриване на ДДС, но случаят е потулен и нарушения не са констатирани. През 2011 г. пък Община Казанлък констатира, че договор с \"Кронос екопетролиум\" за доставка на около 1 млн. литра газьол е неизгоден, тъй като фирмата на Батаков продава горивото на завишени цени, но и доставя червена нафта вместо промишлен газьол, при която разликата само в акциза е 550 лв. в ущърб на клиента. \"Кронос екопетролиум\" към днешна дата доставя гориво и на \"Пътнически превози\" в Сливен.    \n", "date": "2017.11.21", "title": "Общинар от ГЕРБ ощетил Сливен с над 1 млн. лв."}
{"url": "http://duma.bg/node/156234", "text": "Евгени Евгениев, бивш експерт от Световната банка по развитие на частния сектор, ще е съветник в МОН по научна инфраструктура срещу възнаграждение от 2100 лв. на месец. Това личи от гражданския му договор в министерството, научи ДУМА. Договорът е \"за изработка на продукт\", което позволява заплатената за поръчката сума да е по-висока. Евгениев ще има задачата да участва в срещи и да дава становища за научната инфраструктура в страната и за т. нар. Пътна карта на научните инфраструктури, като участва и във вземането на решенията. Ще прави и мониторинг как се изпълнява иновационната стратегия за интелигентна специализация. Ще участва в работни комитети на МОН и Корея в областта на икономиката и ИКТ и ще ръководи \"екипи на дирекциите за висше образование и за наука\" за анализ на \"социално-икономическото влияние на научните институти и университети в България\". От името на ръководството на МОН ще подготви конференция за научните инфраструктури по време на председателството. \n Голямата част от тези дейности, особено за инфраструктурите, е свързана с конкурси за проекти, но това означава конфликт на интереси, тъй като доц. Евгениев е и зам.-ректор на частното Висше училище по застраховане и финанси и отговаря там за европейските проекти. В момента той организира и подкрепата на МОН за инициативата \"Кристално чисти\" по програма \"Лидерство и иновации за устойчиво развитие\", която инициатива е на производителите на безалкохолни напитки у нас.     \nБидейки в Световната банка след 2007 г. (през годините на Дянков), Евгениев се е занимавал с писане на документи по повечето от дейностите, които ще му бъдат вменени в договора. Той е участвал в изработването и на стратегията за интелигентна специализация, и на сегашната Пътна карта, чието съставяне и попълване глътна двуцирено число хилядарки като хонорар и чиито недомислия ДУМА анализира в броя си от 7 ноември т.г. В бюджета на МС за 2018 г. за допълване на картата са предвидени част от 63,5 млн. лв., предназначени за научни проекти. А с научни инфраструктури са свързани и проектите от оперативната програма на МОН за наука и образование, които са на обща стойност близо 500 млн. лв.          \nНаемането на външен експерт, който да ръководи дейности по висшето образование и науката, става при наличието на двама зам.-министри в МОН по тези ресори - проф. Иван Димов и Петър Николов, които взимат заплати за същите дейности. А министър Красимир Вълчев има и отделен съветник по науката - проф. Костадин Костадинов, дошъл по линията на Фандъкова и ГЕРБ.    \n   \n    \n", "date": "2017.11.21", "title": "\"Наш човек\" ще съветва МОН за луди пари "}
