{"url": "http://duma.bg/node/148667", "text": "Ден преди протеста на служителите в МВР, който бе предвиден да се състои днес на професионалния им празник, вътрешният министър Валентин Радев продължи да кори синдикатите за исканията им. \"Предупредих ги, че опозицията е хубаво нещо, но не може да ходите при опозицията и да се съветвате и след това да заигравате политически. Помолих ги е точната дума. Те си решават, каквото искат да правят. Те ми казаха \"това не е срещу вас\". Е срещу кого е, аз съм от правителството. Аз съм човекът, който е натоварен и съм най-близко до финансовия министър и до премиера и изобщо до правителството\", оплака се Радев от недоволството във ведомството. \nВътрешният министър заяви, че на Съвета за социално партньорство са обсъдени всички въпроси, включително темата за дрехите и заплатите. \"Аз им казах нещо много просто - тук съм от месец и половина-два, кажете ми кой е решил въпросът за месец и половина-два, който не е решен и вие сте присъствали и сте участници в тези процеси от повече от 6-7 години. Примерно за дрехи. Говорят за заплати, добре и това ще го решим. Въпросът е кога и как. Оставете ме с моя екип ще го направим\", оправда се министърът. \nДнес служителите в МВР излизат на протест с искане за повишение на възнагражденията, осигуряване на униформи и окомплектоване на щатовете.   \n", "date": "2017.07.05", "title": "Министър Радев пак не разбирал защо ще има протест в МВР"}
{"url": "http://duma.bg/node/148668", "text": "Цветан Цветанов реагира в социалните мрежи след изявленията на президента по негов адрес. \"Ако има политик в България, който лично и със семейството си е бил реална мишена и жертва на войните между различните власти в България, това съм аз. Знам поуките и се научих да търся консенсус при всеки казус в парламента и не заради личното си его, а защото българите се умориха от подобни безсмислени битки. Затова ще подмина тона и обидните думи, с които днес президентът ме атакува персонално за създаването на комисията в Народното събрание, която ще анализира дали моделът \"Грипен\" е най-подходящият избор за военната ни авиация\", оплака се гербаджията. Той все пак си призна, че Радев е прав, че не е експерт по авиацията. Като председател на най-голямата парламентарна група обаче бил длъжен да защитим парите на българските данъкоплатци, защото те също не са тесни специалисти по авиация. ГЕРБ е системна, устойчива партия и в нея са важни хората, не лидерите, настоява Цветанов във връзка с разнобоя между него и Бойко Борисов.   \n", "date": "2017.07.05", "title": " Зам.-председателят на ГЕРБ се обиди от тона на президента"}
{"url": "http://duma.bg/node/148669", "text": "Аз мисля, че г-н Цветан Цветанов не разбира нищо от изтребители, той разбира само от апартаменти. Единствената връзка между Цветанов и авиацията е, че той говори на автопилот - някой друг му задава курса. Така президентът Румен Радев коментира вчера зам.-председателя на ГЕРБ, който преди седмица намекна, че държавният глава е замесен в корупционна схема, свързана с авиацията. ДУМА припомня, че Цветанов инициира и създаването на парламентарна анкетна комисия за проучване на процедурата по избора на шведските изтребители \"Грипен\". Държавният глава определи разследването на управляващото мнозинство по темата като опит българският парламент да се превърне в трибунал за политическо въздействие. \nПрезидентът коментира и срещата си с Бойко Борисов, той припомни, че разговорът се е състоял по искане на премира. Целта била двамата да обсъдят \"как да няма война между институциите, която някои политици от ГЕРБ се опитват да разпалят\". \"Както виждате, твърденията и декларацията на г-н Борисов, неговите действия, все по-често противоречат с тези на г-н Цветанов. Аз мисля, че това е един държавнически подход и оценявам усилията на г-н Борисов и се надявам неговата партия да възприеме точно неговия подход\", обобщи разнобоя в гербаджийските редици Радев. Той съжали, че този парламент произвежда политически скандали, а не закони. \nОценките си държавният глава даде в Софийския градски съд, където бе призован да свидетелства по делото срещу бившия военен министър Николай Ненчев за ремонта на двигателите на МиГ-29 в Полша. Радев свидетелства като бивш началник на ВВС. Той уточни, че е съгласен с обвиненията на прокуратурата срещу Ненчев, добавяйки, че с невежество и безхаберие министърът е сложил авиацията на трупчета. По думите му с действията си Ненчев е \"приземил\" и е поставил под заплаха съществуването на българската изтребителна авиация. \"Той катастрофира категорично с Полша. В същото време отряза доставките от Русия. И накрая авиацията изпадна в пълен колапс\", обобщи президентът. Той припомни, че като началник на ВВС винаги е призовавал тогавашния министър на отбраната Николай Ненчев за сключването на незабавен договор с РСК \"МиГ\" за спасяване на изтребителната ни авиация, за търсене в средносрочен план на възможности за диверсификация на доставки и услуги с Полша и в стратегически план - доставка на нови самолети за ВВС. Радев уточни, че в момента изтребителите ни летят с удължени агрегати от българския инженерно-технически състав, което противоречи на всички технически и технологични норми. \nДелото срещу Ненчев протече при закрити врата. Обвиненият бивш министър беше лаконичен на излизане от залата. По думите му показанията на президента били в негова полза. Той изцяло подкрепи тезата, че съм невинен, успокоява се Ненчев. Ще вадят \"Антикорупция\" от ДАНС Дирекция \"Антикорупция\" да бъде изведена от ДАНС и да стане част от бъдещия единен антикорупционен орган - около тази идея са се обединили на срещата си президентът Румен Радев и премиерът Бойко Борисов. Тази позиция е много сериозна крачка напред по пътя към създаването на новата антикорупционна структура, смята държавният глава. \n\"Моята позиция е много ясна. Този единен орган трябва да бъде комплексен, така че да включва ударно в себе си тази широка експертиза - и прокурори, и разследващи полицаи, и служители от ДАНС, и IT специалисти, и финансови, и банкови експерти, така че, когато има някакъв сигнал, той да бъде абсолютно разнищен и да се стигне до дъното, да се каже има ли корупция или няма, ако има - каква е\", обясни вчера Радев.   \n", "date": "2017.07.05", "title": "Цветан Цветанов говори на автопилот, друг му задава курса"}
{"url": "http://duma.bg/node/148671", "text": "Два месеца след избирането на правителството Бойко Борисов губи контрол върху нещата. Това заяви Корнелия Нинова след заседание на ИБ на БСП. Според нея заглавието на кабинета е \"Нестабилност и корупция\". Държавата ежедневно се раздира от скандали, създадени от властимащите, подчерта Нинова. Имаме нестабилност, корупция, език на омраза и разделение на обществото, а опозицията е наричана \"убийци\" коментира тя. \"Започват протести на майките с деца с увреждания, на лекарите, на МВР. Води се тежка война между институциите\", припомни Нинова. \nСоциалистите искат държавата да се стабилизира, председателството да мине авторитетно и спокойно и да се работи по ежедневните проблеми на хората.     \n", "date": "2017.07.05", "title": " Борисов губи контрол върху нещата "}
{"url": "http://duma.bg/node/148659", "text": "Мазилката на прясно санирания блок в благоевградския жк \"Запад\" се срина вчера и се наложи мястото да бъде заградено с предупредителни ленти, за да не пострадат минувачите. Бл.8 е саниран от собствениците миналата година, а не по националната програма за енергийна ефективност. Паднала е изолация от 3 до 9 етаж на блока, а като причина за инцидента се посочва вятърът през последните дни. 80 кв.м от мазилката са на земята. \nСпоред живущи във входа падналата изолация е поставена от фирма на бивша общинска съветничка. Сутринта домоуправителят на блока е извикал алпинисти, които да отстранят останалата поддала изолация, за да не падне върху преминаващите.  \nПрипомняме, че на 6 юни рухна металното скеле на санирания 13-етажен блок на ул. \"Шишман\" в Благоевград, за щастие нямаше пострадали хора. Прокуратурата все още работи по инцидента, а седмица по-късно заместник-кметът по строителството в община Благоевград инж. Янко Янков подаде оставка \"по лични причини\".  \nПри инцидента няма пострадали хора снимка БГНЕС\n   \n", "date": "2017.07.05", "title": " Мазилка от прясно саниран блок се срина пак в Благоевград"}
{"url": "http://duma.bg/node/148660", "text": "Статуя на лъв ще бъде сложена на мястото на разрушения паметник \"1300 години България\", обяви вчера кметицата на София Йорданка Фандъкова. Тя отново декларира, че унищожаването на монумента ще бъде факт през следващите две седмици. Фандъкова побърза да каже, че формално паметникът \"1300 години България\" никога не бил завършен, защото не му издали Акт 16. Кметицата представи вчера концепцията на общината за монумента до НДК. Според нея моментът за реставрация и оценка за монумента е отминал. \nДемонтажът на паметника вече е започнат. Фандъкова опита да пресече атаката от творческите съюзи, че унищожаването на монумента ще да струва в пъти повече от неговата реконструкция, като обяви, че общината щяла да намали разходите. Спестяването щяло да дойде от парите, които София ще получи, когато предаде металния скелет на паметника за скрап. \nФандъкова пак повтори, че фигурите на художника Валентин Старчев заминават за Бояна, някъде около Националния исторически музей. По думите й, статуята на лъв ще бъде сложена на мястото на разчистения терен. Тепърва ще се обяви конкурс за възстановяване на паметните плочи на загиналите в Първата световна война войници. \nСнощи общинските съветници от БСП в София участваха в третия протест за запазването и възстановяването на паметника \"1300 години България\".   \n", "date": "2017.07.05", "title": " Фандъкова щяла да замести паметника \"1300 г. България\" с лъв"}
{"url": "http://duma.bg/node/148661", "text": "Всяко дете в България да посещава училище, да може да чете и пише и да излиза образовано оттам. Това постанови вчера премиерът Борисов, след като МС взе решение за създаването на механизъм за взаимодействие между институциите срещу големия брой отпадащи от училището деца. По данни на НСИ през учебната 2015/2016 г. 21 170 ученици са напуснали образователната система, което означава, че всеки 7-ми ученик между 15 и 18 години не е в училище. Основните причини са  социално-икономическите фактори (бедност), институционални проблеми, местоживеене, миграция, етнокултурни фактори, както и проблеми от самата образователна система. \nБезработицата в момента е 6% и не може да падне повече, каза още Борисов. И отново се похвали, че правителството му увеличава учителските заплати с 330 млн. лв. на година. Образованието обаче не е на ниво, затова според премиера е необходимо първо да се оправят заплатите на хората, които образоват децата, а после на полицаи, военни, санитари, доктори. Защото хора без образование, особено от някои етноси, не могат да си намерят работа. Затова - заповедта ми е всички деца - в училище и ограмотени, най-важното нещо е магистрала от знание, заяви Борисов. Само с човешкия потенциал може да достигнем до по-голяма производителност на труда, каквато е в другите държави, добави той. В някои райони учителите работят трудно и МОН трябва да се погрижи за тях, за да няма престъпници и етническо напрежение. Борисов призна, че ликвидираните трудови войски, са създавали занаяти - шофьори, мазачи, мозайкаджии. \nЕкипи за съвместна работа за задържане в училище на отпадащите ученици ще създават институциите, предвижда механизмът за съвместната им работа. Ще бъдат създадени правила за обмен на информация между институциите за децата, които не са обхванати в образователната система и дори за тези, чийто адрес не може да бъде открит. Предстои оптимизиране на процедурата за семейни и други помощи в натура спрямо индивидуалните потребности на учениците, както и засилване на санкциите спрямо родителите при неизпълнение на задълженията им. Механизмът ще посочи и начина на взаимодействието на екипите с компетентните институции, с родителите, както и за привличането на медиатори. Определят се функциите и отговорностите на министрите на образованието и науката, на труда и социалната политика, на вътрешните работи, на здравеопазването, на регионалното развитие и благоустройството, на председателя на Централната комисия за борба срещу противообществените прояви на непълнолетни и малолетни, на кметовете и областните управители, на училищните директори и пр. Създава се и Координационно звено под егидата на вицепремиер за координиране на дейностите и контрола. Мерките са продължение на инициативата, предприета от служебния министър проф. Николай Денков за обединяване на институциите. Сега малко над 5% от българчетата, една четвърт от ромчетата, над 10% от децата от турски произход не са в училище, посочи Томислав Дончев. Целта е през 2020 г. отпадащите ученици да не са повече от 11%.   \n5,7 млн. лв. на общините за закриване на училища МС одобри да се дадат 5,72 млн. лв. на общините за проекти по Националната програма \"Оптимизация на училищната мрежа\" - т.е. за закриване и сливане на училища. Програмата е с общ бюджет 30 717 000 лв. Целта й е създаването на по-добри условия за обучение и възпитание на учениците и повишаване ефективността на разходите за училища, детски градини, ученически общежития и регионални центрове за приобщаващо образование. \n    \n", "date": "2017.07.05", "title": "Борисов щял да строи магистрала от знание  "}
{"url": "http://duma.bg/node/148662", "text": "БСП се готви за националния събор \"Бузлуджа 2017\". Това стана ясно от съвещанието на областния лидер на БСП в Стара Загора Румяна Динева с общинските партийни председатели и депутатите Драгомир Стойнев, Георги Гьоков и Донка Симеонова. \nНа 29 юли социалисти и симпатизанти ще се съберат в м. \"Историческа поляна\", за да честват 126 години от организираното социалистическо движение в България и провеждането на Бузлуджанския конгрес. \nСоциалистите обсъдиха транспортното обезпечаване  и програмата със събития, която стартира  на 28 юли от Стара Загора - домакин на проявите, в които ще се включи председателят  на НС на БСП Корнелия Нинова. За втора поредна година ще се проведе колоездачно състезание за купа \"Бузлуджа 2017\", която ще бъде връчена пред Паметника на свободата на връх Шипка. \nНа срещата бяха обсъдени организационни въпроси, свързани с прегледа на структурите на БСП, направен беше анализ на състоянието им, както и изготвен график за съвместните приемни на депутатите и общинските съветници по места. \n    \n", "date": "2017.07.05", "title": "Върви подготовката за събора на Бузлуджа"}
{"url": "http://duma.bg/node/148663", "text": "Депутатите от \"БСП за България\" Георги Търновалийски, Веска Ненчева и Манол Генов се срещнаха с жители на община Първомай. Проблемите на хората във всички населени  места си приличат, тъй като в голямата си част решенията им зависят от волята на държавата да се справи с бедността, инфраструктурата и обезлюдяването на селата, обобщи Търновалийски след срещите. Той обясни, че при разговорите е бил поставен проблем, свързан с намирането на техническо решение за преминаване на ж.п. линията, разделяща Първомай на две. Хората са настояли за основен ремонт на  мостовете в с. Поройна, с. Градина и над река Мечка, както и за саниране на общинската болница. На срещата с депутатите е бил коментиран и въпросът за изграждане на съоръжения за хора с увреждания в подлеза на гарата. \nКметът на с. Дълбок извор Костадин Кротнев е загрижен за оцеляването на самотните възрастни хора, изразил е безпокойството си за социално слабите семейства. Според него при раздаването на социални помощи трябва да се търси и становището на местния кмет, който най-добре познава ситуацията и нуждаещите се жители. Георги Търновалийски се ангажира да проведе разговор с БЧК, които са основен дарител на такива помощи, за да се намери най-доброто и работещо решение.  \nСекретарят на читалище \"Пробуда-1908 г.\" в Дълбок извор е притеснен от действащата в момента законодателна уредба за читалищата, проблем е и липсата на средства за ремонт на културните учреждения \"Държавата трябва да се погрижи за тях, защото в малките населени места читалищата са едно от последните места, съхраняващи българщината и развиващи родолюбива патриотична дейност. Затова и въпросът за отпускане на средства за капиталови разходи ще бъде поставен в Народното събрание\", категоричен бе  Търновалийски.   \n", "date": "2017.07.05", "title": "Депутати поставят проблемите на Първомай от трибуната на НС"}
{"url": "http://duma.bg/node/148664", "text": "Нашето впечатление е, че два месеца след избирането на правителството, Бойко Борисов губи контрол върху нещата. Това заяви лидерът на БСП Корнелия Нинова на брифинг вчера. Тя е категорична, че заглавието на управлението е \"Нестабилност и корупция\". \"Държавата ежедневно се раздира от скандали, създадени от властимащите, които все още нямат управленска програма. Започнаха с корупционни скандали, които продължават и до днес\", подчерта Нинова. Тя даде пример със зам.-министър, назначен за 24 часа и уволнен заради съмнения за корупция, с обвиненията от прокуратурата в АПИ, случая с НДК. \n\"Имаме нестабилност, език на омраза и разделение на обществото ни на едни групи срещу други. Опозицията в парламента е наричана \"убийци\". Започват протести на майките с деца с увреждания, лекарите, МВР. Води се тежка война между институциите, подклаждана от комисията \"Антирадев\", обобщи Нинова. Тя припомни, че управляващите тихомълком взеха нов заем от близо 400 млн.лв., увеличиха се цени на парно, ток, газ и административни такси в съдилищата. Според нея вместо след изборите да се внесе сигурност и да се гарантира развитие, нестабилността се задълбочава.  \n\"Лекарите стачкуват заради поредното насилие над техен колега. Ние, депутатите, си свършихме работата и в НК насилието над лекар вече е престъпление. Очакваме изпълнителната и съдебната власт да действат. Искаме бързо производство и ефективни присъди за такива хора\", призова Нинова. \nЛидерът на БСП подчерта, че партията заставаме категорично зад кмета на Асеновград Емил Караиванов. \"Не приемаме опитите да се прехвърли вината и отговорността само върху него за размириците там. Проблемите са национални и не ескалират за първи път. Насилието показва, че когато няма държава, а институциите не са си на мястото и не реагират адекватно, народът се самоорганизира. За нас решението е справедливост и правила. Законите трябва да важат еднакво за всички\", отбеляза Нинова. \nНяма как само с увеличение на учителските заплати да се сбъднат думите на премиера, че всяко дете трябва да се учи, смята лидерът на БСП. Защо не искате финансирането, което отнеха от държавните и общинските училища и го дадохте на частните колежи, да се върне обратно там, попита Нинова. Тя зададе въпрос на управляващите дали смятат, че делегираните бюджети са си свършили работата. \nСоциалистите настояват да се помогне на пострадалите от дъждовете общини с пари от фонд \"Бедствия и аварии\". Нека не ни отговарят, че той е изчерпан, защото сами кметовете няма да се справят в тази неволя, призова Нинова.  \nСпоред нея срещата между премиера и президента е опит на Бойко Борисов за потушаване на напрежението. Нинова уточни, че той влиза в ролята на доброто ченге, след като в парламента ГЕРБ изговорили какво ли не срещу държавния глава. \"Очевидно управляващите усещат, че това е в тяхна вреда и че тази война между институциите не носи нищо добро. Не може да се гадае има ли разнобой в ГЕРБ, но ми се струва, че това е добре отиграна тактика\", твърди Нинова. \nТя даде висока оценка на президентът Румен Радев, който бил изключително последователен в изпълнението на обещанията си. Нинова потвърди, че държавният глава има подкрепата на БСП. \n Президентът да каже дали управляващите спазват обещанията, поети на КСНС Корнелия Нинова е изпратила писмо до президента, в което пита дали при него са постъпили конкретни планове от правителството в изпълнение на решението на КСНС. Тя припомня, че на провелото се на 30 май заседание правителството е било задължено до 30 юни да се разработят конкретни планове за \"попълване на недостига от личен състав в сектор \"Сигурност\" и мерки за повишаване на неговата квалификация, мотивация и престиж, ускорена реализация на проектите за модернизация, поддръжката на техниката, въоръжението и оборудването до замяната им с нови образци\". Нинова отбелязва, че в отговор на нейното предишно питане до президента дали кабинетът е изпълнил решението от КСНС да предложи до 20 юни  \"Интегрирано развитие на сектор \"Сигурност\" и разпределение на ресурсите по отделните държавни органи и структури за следващите пет години\", става ясно, че решението не е изпълнено. снимка Емилия КОСТАДИНОВА \n    \n", "date": "2017.07.05", "title": "Борисов губи контрол върху нещата  "}
{"url": "http://duma.bg/node/148665", "text": "Председателят на Общинския съвет в Садово Атанас Телчаров отговори на нападките на земеделския министър Румен Порожанов, че е подстрекавал протестите на служителите от агенция \"Борба с градушките\". Ден по-рано министърът се оплака, че Телчаров се изживявал като говорител на протестиращите от звеното в Пловдивско. В отговор на обвиненията, които отправихте към органите на местно самоуправление в община Садово и персонално към мен, в качеството ми на председател на Общинския съвет, бих искал да ви информирам, че ще продължим да защитаваме интересите на работещите в ИА \"Борба с градушките, чийто принципал сте Вие, заявява Телчаров в писмо до министъра. Той добавя, че местната власт винаги е подпомагала дейността на работещите на полигоните. Телчаров уточнява, че пострадалите от градушките земеделски стопани търсят помощ именно от общинските съветници и кметовете. \nПри огромните проблеми в сектора ситуацията в системата няма да се успокои, ако прехвърлите проблема, наричайки защитата на хората подстрекателство, отбелязва председателят на ОбС в Садово, който е и общински съветник от левицата. \"Няма защо да бъде подстрекаван човек с минимална работна заплата, 36-часов работен ден и живот в нищото без елементарни условия, допълва той. Телчаров е категоричен, че местната власт ще продължи да защитава правата на хората.   \n", "date": "2017.07.05", "title": "Социалист отговори на нападките на Порожанов"}
{"url": "http://duma.bg/node/148666", "text": "Около 18 892 са констатираните нарушения за периода от 26 юни до 2 юли, сочат данни на ГД \"Национална полиция\". Издадени са 10 610 фиша и са съставени общо 5719 акта. Броят на установените неправоспособни водачи е 535. \nМоторно превозно средство след употреба на алкохол са управлявали 294 души, от тях 135 с концентрация на алкохол в кръвта над 1,2 промила. За периода са настъпили 163 пътнотранспортни произшествия, при които са загинали 7 души, 222 са пострадали. Прекратени регистрации за неправоспособност са 74, за употреба на алкохол са 90, а за наркотични вещества и аналози са 15. \nМВР ще продължи да следи отблизо данните за тенденциите на пътя и редовно да анализира дали има необходимост от допълнителни промени в подхода по отношение на проверките и нарушителите на пътя, твърдят компетентните органи. Стремежът на ръководството на МВР било подобряване безопасността на пътя и намаляване на жертвите и ранените. \n    \n", "date": "2017.07.05", "title": " Близо 19 хиляди са пътните нарушения за седмица "}
{"url": "http://duma.bg/node/148653", "text": "400 хил. лв. от други държавни болници търси зам.-министърът на здравеопазването д-р Мирослав Ненков, за да се изплатят заплатите за април и остатъкът от февруари на персонала на ловешката. Това стана ясно на среща с персонала в понеделник. Средствата ще са под формата на заем, но засега не е ясно кога ще се връщат. Ненков призна, че 2 болници вече са отказали.  \n\"Ами ако нито една болница не даде заем?\", попита от залата лаборантка. \"Как се сетихте това да ме питате?\", отговори с въпрос зам.-министърът на фона на неодобрително жужене. \"В касата на болницата няма нито лев. Кредиторите са запорирали сметките й\", описа ситуацията Ненков и се обърна към дошлите в залата: \"За да съществува тази болница, тежестта пада върху вас. Ваше е решението дали да останете!\" На въпрос от залата дали би живял 4 месеца без заплата, зам.-министърът призна, че не би. \nСпоред плана на МЗ състоянието на ловешката болница трябва да се подобри до 6 месеца. От понеделник в болницата е назначен прокурист - лапароскопският хирург д-р Георги Васев от столичната \"Токуда\". \"МЗ командирова двама финансисти и един юрист, които имат за задача да анализират текущото състояние на болницата - къде отиват харчовете и откъде са приходите, като целта е да бъдат набелязани стъпки за намаляването на дълговете и вдигане на запорите\", става ясно от съобщение на МЗ. \nНенков смята, че досега управлението на болницата било некадърно и безхаберно. Той обяви известния вече факт, че договорът с \"Кардиолайф\" не бил неизгоден. За периода на неговото действие приходите били над 14,4 млн. лв., като 90% от парите отивали при външната фирма. Зам.-министърът отказа да отговори на въпроси от народния представител от \"БСП за България\" Милко Недялков за лицензирането на новата частна болница в Ловеч и отнемането на пациенти по доходоносни пътеки, защото те не били в темата. В понеделник бе представен новият прокурист на МБАЛ \"Проф. д-р Параскев Стоянов\" в Ловеч снимка МЗ   \n", "date": "2017.07.05", "title": " Зам.-министър Ненков иска други болници да дадат 400 бона на ловешката"}
{"url": "http://duma.bg/node/148654", "text": "Лекарите от АГ болница \"Шейново\" в София бяха с протестни лентички на работните си места вчера. Поводът е съботният побой над АГ-лекарката д-р Албена Гагова - тя бе пребита от баща на новородено, който искал да вземе плацентата. Протестът се подкрепя и от лекари от другите болници в столицата, както и от Българския лекарски съюз и пациенти. \nОсновният проблем е свързан с факта, че се прави законодателство, което обаче не се спазва, коментира бившата здравна министърка д-р Таня Андреева, която в момента работи в \"Шейново\". Проф. Радослав Гайдарски пък коментира, че на д-р Гагова е нанесена тежка травма, която не може да бъде квалифицирана като лека или средна, а трябва да премине към тежък криминален случай. \nПредседателят на Националната пациентска организация д-р Станимир Хасърджиев подкрепи мнението на проф. Гайдарски и призова за най-голямата строгост на закона, за да се предотвратят такива случаи. Хасърджиев посочи, че агресията срещу медицински лица не е български феномен. \"Миналата седмица бях в лондонска болница, където навсякъде имаше плакати против агресията срещу медиците. Освен с чисто законовите мерки, там се опитват и кампанийно да водят диалог с пациенти и лекари\", обясни той.     \n", "date": "2017.07.05", "title": "Лекарите от \"Шейново\" протестираха след поредния случай на агресия"}
{"url": "http://duma.bg/node/148655", "text": "В 35 от 62 проверени болници са открити нарушения за продажба на лекарства над референтните им цени. Това установила проверка на МЗ, за която съобщи здравната зам.-министърка Лидия Нейчева. По думите й генерираните загуби  от тези нарушения започват от 10 хил. лв. и стигат до 680 хил. Тя посочи случай, при който едно и същo лекарствo в две различни болници е с разлика в цената от 1001 лв. \nДУМА припомня, че по данни на НЗОК за 2016 г., представени на парламентарната комисия по здравеопазване, през годината от болниците 867 148 са използвани опаковки онколекарства за 35 223 души. Общата стойност на лекарствата е 295 319 509 лв., като средно годишно на пациент се падат по 8384 лв. Онколекарствата излизат най-скъпо на Александровска болница, където пациентите са били 230, а за един пациент средно са изразходвани 19 744 лв. Най-малката средна сума на пациент е похарчена в УМБАЛ \"Проф. д-р Стоян Киркович\" в Стара Загора - средно по 2516 лв. Междувременно припомняме, че НЗОК обяви намерението се да договаря централизирано цените за онколекарства, за да са еднакви за всички болници.  \nНейчева заяви, че предстои да се въведе централизирана платформа за продажба на лекарства на едро. Електронната платформа ще се ползва от всички държавни и общински болници, може да се включат и частни болници, но за тях обществената поръчка не е задължителна. Очакванията на МЗ са централизираният електронен търг да спести между 5 и 20% от разходите за лекарства. ДУМА припомня, че работата по въпросната платформа започна още в средата на 2015 г. при министър Петър Москов. В края на м.г. бе направен опит системата да тръгне, но жалби пред КЗК и ВАС я спряха. Така се провали обявената от екипа на Москов първа обществена поръчка за лекарства за 1,2 млрд. лв. за близо 150 болници. Тогава фармацевтични фирми имаха забележки по системата и алармираха и за възможни проблеми с доставките. След приключване на процедурите по обжалването вече се предприемат мерки за рестарт на системата. Към средата юни вече бе известно, че 145 лечебни заведения подали заявка за 763 позиции по международно непатентно наименование.  \nДУМА припомня, че от 2011 г. болниците трябваше сами да правят обществени поръчки за лекарства, което доведе до драстични разлики в цените на един и същ препарат в различни болници.  \nПредстои приемането на закон за регулиране на свободното движение на стоки, с което да бъде регулиран реекспортът на лекарства, за които няма аналог. През 2013 г. депутати от БСП и ДПС предложиха промени в законодателството, които да ограничат реекспорта, който оставя без животоспасяващи и животоподдържащи лекарства хиляди болни. Тогава президентът Плевнелиев наложи вето на проектозакона, но по-късно бе приет. В началото на 2014 г. депутати от ГЕРБ сезираха Конституционния съд и ограниченията отпаднаха. Петър Москов също обеща да ограничи реекспорта, но не направи нищо, а служебният кабинет на Огнян Герджиков потърси помощ при НАП, митниците и МВР за ограничаването му.   \n", "date": "2017.07.05", "title": "Цените на лекарствата в болниците са с драстични разлики  "}
{"url": "http://duma.bg/node/148656", "text": "Разбита е международна престъпна група за трафик на жени, сред които българки, с цел проституция в Испания, съобщиха от прокуратурата. Освен с трафик и сексуална експлоатация на жени, повечето от които българки, групата се е занимавала и с пране на пари в Испания, Германия и Швейцария. \nСъбиране на жени от България за трафик с цел проституция в Испания е била основната дейност, посочи Стоян Темелакиев, зам.-директор на ГДБОП. Момичетата са набирани чрез измама, възползвайки се от социалния им статус, като им е предлагана легална работа. \nВеднъж след като жените попаднели в Испания, участниците в престъпната група ги експлоатирали, като не се колебаели да използват насилие и заплахи. \nЖените са били принуждавани да крадат пари и ценности от клиентите си, които след това да бъдат продавани на черния пазар. За да могат да крадат, потърпевшите са принуждавани да упояват клиентите си, след което взимали дебитните и кредитните им карти, за да изтеглят парите им от банкомати.   \n", "date": "2017.07.05", "title": "Заловиха международна група за трафик на жени в Испания"}
{"url": "http://duma.bg/node/148657", "text": "Граждани сигнализираха Министерството на културата, прокуратурата и Регионалната дирекция за национален строителен контрол за започналия ремонт на столичния булевард \"Прага\" и предвижданото премахване на паважната му настилка. Протестиращите припомнят, че всички керамични и гранитни паважни улици в София са обявени от СОС за \"недвижима културна ценност от местно значение\". \nСпоред \"Гражданската инициатива \"За\" обществен и релсов транспорт\" е изключително странно, че след решението за запазване на паважа по булевард \"Дондуков\", е предвидено той да бъде премахнат на друго емблематично място в София - булевард \"Прага\". \n\"Надяваме се г-жа Фандъкова да е била подведена от нейните съветници, защото не можем да си представим, че целенасочено може да нарушава Закона за културното наследство\", посочват от организацията. \n\"Ремонтът на булевард \"Прага\" поражда и други съмнения - липсвала яснота какво ще се случи със ценните гранитни бордюри, които стрували до 5 пъти повече от бетонните си аналози\", се посочва в протестното писмо на организацията. От проекта не ставало ясно и дали ремонтните дейности ще включат изграждането на велоалея и реконструкция на подземната инфраструктура - водопроводи, канализация и други мрежи. \nИнициативата изразява и притеснения, че след евентуално асфалтиране, много от кестените ще изсъхнат, както това се е случило вече от едната страна на булевард \"Георги Софийски\".   \n", "date": "2017.07.05", "title": "Столичани искат бул. \"Прага\" да остане павиран"}
{"url": "http://duma.bg/node/148658", "text": "Жители на три блока излязоха тази сутрин на протест пред сградата на община Търговище. Със скандирания, плакати и лозунги хората настояха планираното застрояване на междублоковото пространство в района, където живеят, да бъде прекратено. По думите им инвестиционният проект за изграждане на 5-етажен блок ще унищожи зелената площ, единствената детска площадка в района и прилежащия към нея паркинг. \nПри разговор между представител на общината и протестиращите стана ясно, че междублоковото пространство е продадено на частно лице още през 2012 г., а разрешението за строеж на новия собственик е издадено през декември м.г. \nСлед жалба от протестиращите по случая вчера в Административния съд в Търговище бе образувано дело. Процесът ще продължи на 26 септември, тъй като бяха изискани писмени доказателства относно разрешението за строеж и провеждането на техническа експертиза от вещо лице, която да установи дали планираната сграда отговаря на всички изисквания. \n    \n", "date": "2017.07.05", "title": "Жители на Търговище излязоха на протест срещу застрояването"}
