{"url": "http://duma.bg/node/151373", "text": "Предварителните разчети отреждат на България първо място в ЕС по разходи за европредседателството, което ще поемем от 2018 г. Смятаните досега за първенци по харчове са Франция (171 млн. евро), Холандия (150 млн. евро), Полша (115 млн. евро) и Испания (100 млн. евро), българските пари са близо 77 млн. евро. \nАко сметнем разходите на глава от населението излиза, че европредседателството струва 10,8 евро на всеки българин. За французите е било 2,55 евро на човек. Холандците са отделили по 8,82 евро, поляците по 3,02 евро, а испанците по 2,17 евро. Ние вече сме счупили рекорда по разходи, а министър Лиляна Павлова иска още пари. Вчера стана ясно, че 1,5 млн. лв. ще ни струва само  рекламата.   \n", "date": "2017.08.23", "title": "България с най-скъпото шефство на Евросъюза"}
{"url": "http://duma.bg/node/151350", "text": "Столичната община търси кандидат за поддръжка на светофарите в града. Това ще струва близо 14 млн. лева без ДДС. Обществената поръчка е пусната от зам.-кмета по транспорт Евгени Крусев, а оферти се приемат до 25 септември. \nФирмата, която ще поеме техническото осигуряване и обновяване, ще трябва да осигури нормалната работа на 366 светофарни уредби и 41 светофара \"бягащ пешеходец\", да се грижи за координационните режими на 100 кръстовища, да следи видеонаблюдението на кръстовищата със светлинно регулиране, да поддържа системата за управление на трафика. Изпълнителят ще има и грижата за цялата система за приоритизация на превозни средства със специален режим на движение. \nСтоличната община ще може да възложи допълнителна услуга на избрания кандидат за още 6 месеца, ако при изтичане на срока на договора не е сключен нов. За този период това ще й струва още 800 000 лева. \nДУМА припомня, че общината изхарчи 20 млн. лева за въвеждането на около 160 от така наречените \"умни\" светофари, които трябваше да улеснят трафика на оживените кръстовища. Столичани обаче не са доволни от нововъведението и не виждат ефект от него.   \n", "date": "2017.08.23", "title": "София дава 14 млн. лв. за поддържане на светофарите"}
{"url": "http://duma.bg/node/151351", "text": "Близо 100 души се събраха в понеделник вечерта на площад \"Свобода\" в Дупница, за да поискат оставката на кмета Методи Чимев. Сред протестиращите бяха предимно млади хора, както и доста деца. Повод за протеста бе лошото състояние на уличната мрежа в Дупница. Издигнати бяха плакати с надписи \"Срам за Дупница\" и \"Вие ни предадохте\", а протестиращите скандираха \"Оставка\". \nДа се срещнат с недоволстващите на площада излязоха кметът Методи Чимев и двамата му заместници. Хората се оплакаха от състоянието на конкретни улици, некачествената работа на ВиК, липсата на улично осветление и др. Според кмета посочените улици не са ремонтирани от 20 и повече години, а наличният ресурс на общината бил недостатъчен. Той заяви, че се търси, включително и чрез разговори с министри, цялостно решаване на проблемите, а не частично изкърпване на дупките. \nИскането за оставка Чимев определи като несериозно и каза, че е готов за следващ разговор с протестиращите. Те пък се заканиха, ако исканията им не бъдат изпълнени в най-скоро време, да блокират близката магистрала.   \n", "date": "2017.08.23", "title": "Дупничани плашат с блокада, ако кметът не си отиде"}
{"url": "http://duma.bg/node/151352", "text": "Акция по събаряне на незаконни постройки започна вчера в столичния квартал \"Захарна фабрика\". Обещанието на общината е да бъдат срутени над 143 незаконни бараки и 6 къщи в ромското гето. Вчера бяха срутени само 15 постройки, защото трябва да се намери място за обитателите им. На адресите са регистрирани 503 души, но реално живеещите вероятно са много повече. Багерите влязоха в гетото още през нощта. Въпреки че в квартала липсваше напрежение, акцията продължи при засилено полицейско присъствие. Заповедта за премахване на постройките е издадена в края на миналата година и ромите са знаели за днешната акция предварително, увери кметът на район \"Илинден\" Иван Божилов. Според някои от обитателите на постройките предупреждение не е имало, но те нямало да се борят с полицията.  \nКметът Иван Божилов заяви, че се търсят варианти за настаняване на жителите на незаконните постройки в общински общежития. Той обясни, че във всяко семейство има по 5-6 деца и ще се постарае те да не останат да спят на улицата. Тези, които нямат регистрация в София, ще бъдат изпращани по родните им места. Работата по събарянето ще продължи поетапно. Божилов обеща, че всички незаконни постройки в гетото, в което живеят повече от 500 души, ще бъдат премахнати. \nМеждувременно жителите на кв. \"Красна поляна\" заплашиха с протест, заради слухове, че част от ромите от \"Захарна фабрика\" ще бъдат настанени в района им. Хората от месеци протестират и настояват за премахване на близкото ромско гето известно като \"Виетнамски общежития\". \"Докога ще продължава циганизацията на \"Красна поляна\"? Дори и това няма да ви помогне да станете кмет за трети път. Можете да бъдете сигурен\", написаха недоволни жители на района във фейсбук, обръщайки се към кмета си Иван Чакъров.    \n", "date": "2017.08.23", "title": "Започнаха да рушат ромско гето в кв. \"Захарна фабрика\""}
{"url": "http://duma.bg/node/151353", "text": "Денят на св. Симеон Самоковски, който самоковци тачат за свой патрон, събра на едно място президента Румен Радев, зам.-председателя на НС Явор Нотев, лидера на БСП Корнелия Нинова и представители на различни институции. Двама народни представители от \"БСП за България\" Радослав Стойчев и Лало Кирилов. Негово Светейшество патриарх Неофит също бе сред гостите и отслужи тържествен водосвет. \nСамоков има не само богато наследство, а и множество перспективи за развитие, заяви президентът. Той открои природните богатства в региона като предпоставка за икономическото развитие на града и призова те да бъдат опазени и за следващите поколения. \n\"Изпитвам дълбоко уважение към кмета Владимир Георгиев и председателя на общинския съвет Силвия Стойчева, както и към целия екип на БСП, които показаха, че се грижат за община Самоков като за свой дом. Гордея се с такива кметове и общински съветници\", заяви Нинова по адрес на кмета, който управлява Самоков за втори мандат. \nНа тържествената церемония бяха връчени и удостоверенията на стипендиантите на община Самоков.   \n", "date": "2017.08.23", "title": "Празникът на Самоков събра патриарха, президента и депутати"}
{"url": "http://duma.bg/node/151354", "text": "Близо милион и половина лева с ДДС ще струва външната и вътрешната реклама на Българското председателство на Съвета на Европейския съюз, стартиращо на 1 януари 2018 г. Срокът за подаване на оферти приключи вчера. \nГоляма част от външната фасада на НДК също ще бъде обагрена с реклами на председателството. Брандиране се предвижда на Резиденция \"Бояна\", терминали 1 и 2, както и на правителствения ВИП  на Летище София. Реклами на логото и марката на председателството се предвиждат за фоайетата и залите на НДК, а също така в зала \"Джон Атанасов\" в \"София Тех Парк\". Фирмата победител ще трябва да осигури доставката на готовите материали до 15 декември 2017 г. Тя трябва да осигури минимум 18 билборда и 10 мегаборда за винили с реклама по столичните булеварди \"Брюксел\", \"Цариградско шосе\", \"България\", \"Черни връх\", \"Евлоги и Христо Георгиеви\" и в района на НДК. \nФасадите на представителни сгради като Министерския съвет, президентството и Народния театър \"Иван Вазов\" също ще бъдат осеяни с рекламни транспаранти на председателството. Поне 20 ще са рекламните съоръжения, които председателството на ЕС ще ангажира в метрото.   \n", "date": "2017.08.23", "title": "1,5 млн. лв. ще отидат за заря и реклами за председателството"}
{"url": "http://duma.bg/node/151355", "text": "Семействата, които осиновят дете до 2 г., са дискриминирани с по-малък отпуск и по-ниско обезщетение за отглеждане на дете. Това е решението на Комисията за защита от дискриминация по жалба на Петя Векова, която е осиновила дете на 1 г. Това съобщиха от Българска асоциация \"Осиновени и осиновители\", която от години настоява за въвеждането на целеви отпуск за осиновяване. \nДискриминацията се състои в това, че при осиновяване на дете до 1 г. жените имат право на същото високоплатено майчинство, както и в общия случай - до навършване на 1 г. на детето. Ако детето бъде осиновено на 9 месеца, майката ще получава 90% от осигурителния си доход само 3 месеца. След навършването на 1 г. на детето, осиновителката, както и всички останали майки, получава по 340 лв. на месец през втората година на майчинството. \nВ същото време при децата между 2 и 5 г. майката има право на година високоплатено майчинство, т.е. те са привилегировани спрямо осиновяващите бебета. \nОт асоциацията очакват развитие по още 3 преписки, по които са приключили проверките, и ще бъдат разгледани в общо заседание. Казусите им са сходни с този на Петя Векова, като две от тях са лични жалби на родители, осиновили децата си на около 1 г., а третият е по сигнал на Българската асоциация \"Осиновени и осиновители\" с твърдението, че всички деца, които се осиновяват на възраст под 2 и над 5 г., са дискриминирани.   \n", "date": "2017.08.23", "title": "Осиновителите на деца до 2 г. са дискриминирани"}
{"url": "http://duma.bg/node/151356", "text": "Трябва да търсим баланс, коментира министърът на екологията Нено Димов по казуса Калиакра. Според него не може всеки да бъде доволен. Екоминистърът е категоричен, че границите на \"Натура 2000\" трябва да останат такива, каквито са. По думите му, където има съвпадение между границите на \"Натура 2000\" и кадастъра, ще се търси обезщетяване на хората. \nДУМА припомня, че кметът на община Каварна Нина Ставрева поиска прекартиране на региона заради абсурди. В границите на защитените зони например попадат гробището на с. Топола, цялото селищно образувание на с Божурец, което е урбанизирана територия от 1987 г., жилищен квартал \"Младост\" от двете страни на болницата в Каварна се оказва, че е местообитание на ивичест смок. Освен това не е ясно какви ще бъдат компенсаторните плащания за собствениците. По думите й има възможност да бъде определено обезщетение за земеделски земи, но много по-трудно би било да се определи обезщетението за собствениците на имоти в урбанизирани територии. \nПрипомняме, че миналата седмица прокуратурата поиска отмяна на заповедта на министър Димов за установяване на защитена зона \"Калиакра\", с която се определят защитените понто-сарматските степи. Проверката на Върховната административна прокуратура на законността на заповедта на Димов от 21 юли показа, че при изграждането на европейската екологична мрежа \"Натура 2000\" през 2007 г. е обявена по-голяма площ, заета от понто-сарматските степи, а на практика тя била по-малка.   \n", "date": "2017.08.23", "title": "Да се търси баланс за Калиакра, настоя екоминистърът"}
{"url": "http://duma.bg/node/151357", "text": "Над 250 души излязоха на протест в Разград и поискаха чист въздух. Вече две години те се борят срещу неприятните миризми, които се усещат  в различни райони на града. Досега обаче не е станало ясно кой е източникът на замърсяването, въпреки многобройните проверки на институциите.  \nГражданското недоволство вчера беше организирано във фейсбук групата \"Кауза Разград\". Хората излязоха с маски и противогази, издигнаха плакати с надпис: \"Разград иска да диша!\".  \nПредседателят на сдружението Божинел Христов, който е и общински съветник, заяви, че ще направят всичко по силите си, за да получат отговори. \nНа протеста беше и кметът на Разград д-р Валентин Василев, който заяви, че е дошъл не само като длъжностно лице, но и като гражданин. \"Не ме устройва отговорът, че нивата на сероводород са минимални. На всички ни мирише, затова трябва да установим по безспорен начин кой стои в дъното на всичко\", заяви кметът.  \nПродължава и подписката на гражданите, като в нея вече са се включили над 1000 души. \"Стига отрови във въздуха на града ни! Стига терор! Искаме да живеем в чист град, с чист въздух и вода. Искаме становище, експертни замервания и ПЪЛНО обяснение за създалата се ситуация,\" пише в петицията на разградчани.  \nВъпросът с неприятните миризми в Разград ще бъде обсъден и на сесия утре. По време на заседанието на Общинския съвет ще бъде внесена подписка с имената на над 250 души, които настояват за справяне с проблема. \nДУМА припомня, че в началото на годината бе образувано досъдебно производство за замърсяване на въздуха в Разград и водата в р. Бели Лом. Извършени са били проверки в точката на заустване на отпадни води от пречиствателната станция на \"Биовет\" АД, а експертите са установили, че в реката изтича вода с жълт цвят и пяна след точката на заустване, както и миризма на сероводород вследствие на гнилостни процеси. Миризмата на сероводород била усетена и в района на село Гецово, на разстояние около 400 метра след заустването на водите от пречиствателната станция на завода, в който се произвеждат лекарствени вещества и субстанции за ветеринарната индустрия. Съставени били три акта за административно нарушение. В доклада на здравните експерти е записано, че измерената концентрация не предизвиква негативни здравни ефекти, но при продължително излагане на завишени концентрации на сероводород във въздуха може да доведе до нарастване на болестите на дихателната система.   \n", "date": "2017.08.23", "title": "Разградчани на протест срещу замърсяването на въздуха "}
{"url": "http://duma.bg/node/151364", "text": "В началото на септември пленумът на БСП ще се събере, за да одобри окончателния вариант на антикорупционния закон, предлаган от социалистите. Това обяви на пресконференция вчера председателят на БСП Корнелия Нинова. Тя припомни, че първоначалният проект вече е изпратен до партийните организации, качен е и на сайта на партията за обществено обсъждане. Вече е ясен и графикът за дебат с браншовите организации. \nНа 24 август ще има среща със Съюза на съдиите, на 28 - с Висшия адвокатски съвет, а на 30 - с Върховния административен съд. Дебат с главния прокурор Сотир Цацаров и представители на прокуратурата е предвиден за 31 август. Все още се уточняват датите за среща с КС и юридическите академични факултети. След дискусиите с бранша БСП ще проведе среща и с президента Румен Радев. Едва след това финалният вариант на проектозакона ще бъде подложен на гласуване в Националния съвет на БСП. \nНинова уточни, че все още не са обобщени предложенията за корекции, които пристигат от организациите на БСП. Заедно с предложенията от бранша, те ще бъдат обобщени и представени в по-късен етап. По думите й обаче в партията има разбиране и одобрение към закона за борба с корупцията. Тя подчерта, че целта е да се намери и приеме такъв закон, който да доведе до съществена борба с корупцията, не само до илюзорна такава.   \n", "date": "2017.08.23", "title": "НС на БСП ще решава за антикорупционния закон през септември"}
{"url": "http://duma.bg/node/151365", "text": "Социалистите продължават да настояват за информация кои са политиците, взели пари от КТБ. Това стана ясно от думите на Корнелия Нинова вчера. Лидерът на БСП отказа да коментира заявката на президента Румен Радев да гарантира сигурността на банкера Цветан Василев, ако дойде да свидетелства по казуса с КТБ. \nНинова подчерта, че за БСП по-важен е въпросът кои са политиците, финансирали се от фалиралата банка. \"Ако си спомняте, Иван Гешев обяви, че има политици, които са взимали пари. Ние поискахме официално от прокуратурата да дадат този списък, да го огласят. Искаме публичност, прозрачност и политиците да си понесат отговорността. По този въпрос също получих отговор от Специализираната прокуратура - да имам предвид, че досъдебното дело е изпратено на Специализирания наказателен съд, поради което всички искания следва да бъдат адресирани до разглеждащия делото съд\", разказа тя. Нинова заяви, че днес ще внесе ново писмо до специализирания съд с настояване да научи кои са политиците в списъка с лица, взели пари от КТБ. Тя подчерта, че няма значение от коя политическа сила са лицата, по-важното е да се разкрие истината по случая. Случаят КТБ е много по-интересен за нас и за мен от тази гледна точка, отколкото позицията на президента за Цветан Василев, уточни Нинова.    \n", "date": "2017.08.23", "title": "Социалистите искат осветляване на политици, взели пари от КТБ"}
{"url": "http://duma.bg/node/151317", "text": "Специализираният наказателен съд е прекратил и върнал на прокуратурата за доразследване делото срещу бившия директор на Фонда за лечение на деца Павел Александров, съобщи \"Правен свят\". \nПрипомняме, че Специализираната прокуратура внесе обвинителния акт срещу Александров и трима служители на фонда в началото на месеца, като обвиненията са за организирана престъпна група, която неправомерно харчила пари на фонда, прехвърляла задължения към здравната каса, и е вършила длъжностни престъпления. \nДелото е разпределено на състав с председател Николай Димитров, който видял пропуски в обвинителния акт и върнал делото на спецпрокуратурата за доразследване. От системата на съда не става ясно какви конкретни пропуски е констатирал съдът. \nОбвиненията срещу Александров са общо 6, твърдят от прокуратурата. Според обвинението Павел Александров лично мотивирал тримата си колеги да участват в престъпното сдружение, като подписват и узаконяват неправомерното изразходване на пари от бюджета на фонда.  \nРазследването започна през пролетта на м.г., когато бяха задържани осем души от фонда начело с Александров. Тогава от държавното обвинение съобщиха, че до него се е стигнало след доклад на Инспектората на МЗ.   \n", "date": "2017.08.23", "title": "Ще доразследват делото срещу бившия шеф на Фонда за лечение на деца"}
{"url": "http://duma.bg/node/151318", "text": "За още 23 заболели от хепатит А в Ловешка област съобщават от Регионалната здравна инспекция. Болните в ромския квартал \"Изток\" в Луковит се увеличават - регистрирани сa нови 17 случая, като 9 са поредни в семействата. Заболелите са до 15 г., останалите 8 са първи случай в семействата. Има и един заболял от с. Тодоричене, за когото е възможно да е имал контакт с болни от Луковит. Петима са заразените с хепатит А в град Ловеч. \nСамо в луковитския квартал до миналата седмица бяха оформени 39 семейни огнища. Общината извърши дезинфекция в 59 къщи и дворове, но го направи чак 2 месеца и половина след началото на епидемията и след като медиите разпространиха информацията за нея. Никой не пое отговорност за закъснелите мерки. \nДецата от района на епидемията кв. \"Изток\" на Луковит са могли да бъдат предпазени от заболяване, а епидемията да бъде прекъсната, ако са били ваксинирани в самото начало, коментират експерти от ЦЗПЗ.   \n", "date": "2017.08.23", "title": "Още 23 заболели от хепатит А в Ловешко"}
{"url": "http://duma.bg/node/151319", "text": "Над 250 души излязоха на протест в Разград срещу неприятните миризми. От две години проблемът тормози живеещи в различни райони на града, но до момента нито една институция не е посочила източника на замърсяването, въпреки многобройните проверки.  \nГражданското недоволство беше организирано във фейсбук групата \"Кауза Разград\". Председателят на сдружението Божинел Христов, който е и общински съветник, заяви, че ще направят всичко по силите си, за да получат отговори. \nНа протеста беше и кметът на Разград д-р Валентин Василев, който заяви, че е дошъл не само като длъжностно лице, но и като гражданин. \"Не ме устройва отговорът, че нивата на сероводород са минимални. На всички ни мирише, затова трябва да установим по безспорен начин кой стои в дъното на всичко\", заяви кметът. Въпросът с неприятните миризми в Разград ще бъде обсъден и на сесия утре. По време на заседанието на Общинския съвет ще бъде внесена подписка с имената на над 250 души, които настояват за справяне с проблема.   \n", "date": "2017.08.23", "title": "Разградчани на протест срещу замърсяването на въздуха "}
{"url": "http://duma.bg/node/151320", "text": "Майки на деца с увреждания от община Велико Търново настояха с подписка услугата \"Личен асистент\" да стане професия у нас. Вече над 200 майки са се включили в подписката, която ще бъде изпратена до президента Румен Радев, омбудсмана Мая Манолова, министъра на труда и социалната политика Бисер Петков и Народното събрание. \nМайките доскоро са били лични асистенти на децата си, но след като МТСП реши да отпуска помощ от 930 лв., отпадна програмата за личен асистент за тях. Майките станахме безработни, което означава, че не можем да се пенсионираме, обясни инициаторката на подписката Светла Цанева от Велико Търново, майка на 13-годишно момче с мускулна дистрофия.  \nОсвободени сме като лични асистенти и само се подписваме на борсата, без да получаваме някакви възнаграждения, коментират майките.   \n", "date": "2017.08.23", "title": "Майки на деца с увреждания настояват услугата \"Личен асистент\" да стане професия"}
{"url": "http://duma.bg/node/151321", "text": "Състав на ВАС потвърди Решение на Бургаския апелативен съд, с което се отменя като незаконосъобразен отказа на управителя на НЗОК да издаде формуляр S2 за лечение в чужбина на пациент с болестта на Паркинсон, съобщават от Центъра за защита на правата в здравеопазването. На Управителя на НЗОК е даден 14-дневен срок да преразгледа решението си и да издаде необходимия документ. Пациентът се нуждае от поставяне на електрод за дълбока мозъчна стимулация (ДМС). Това е второ съдебно решение по идентичен казус на болен с болестта на Паркинсон и необходимост от поставяне на скъпоструващо медицинско изделие за дълбока мозъчна стимулация, което не се заплаща от НЗОК, припомнят от ЦЗПЗ. \nПациентът подал заявление до управителя на НЗОК за издаване на разрешение за планирано лечение в Унгария. Молбата е изпратена на определената за такива случаи Комисия, която след като взема становището на националния консултант проф. Николай Габровски, отказва да даде разрешението. Въпреки проведена административна процедура, по подаденото заявление не е постановено решение на управителя на НЗОК. Поради липсата на отговор от НЗОК, пациентът подава ново заявление, по което отново се изисква становище от проф. Габровски и от доц. Асен Бусарски, според които лечението може да се осъществи в безопасни и оправдани от медицинска гледна точка условия в лечебно заведение в България.  \nСамата процедура се покрива по клинична пътека № 200, но не се поема стойността на системата за стимулация, която се имплантира и струва около 20 хил. евро. Като алтернатива може да се приложи по-старата лезионна интервенция, при която няма разход за импланти, но е необратима и без възможност за корекции при евентуално изчерпване на ефекта. \nСъдът е приел, че отказът на НЗОК е незаконосъобразен. Макар в България да се предоставя идентично лечение на това, което се предлага в друга държава членка и за което се иска издаването на разрешение и в този смисъл, ако и когато това лечение бъде проведено в България, то ще е със същата ефикасност, като предлаганото лечение в другата държава. Същественият проблем с предоставянето на лечението в България обаче е свързан с невъзможността това лечение да бъде предоставено своевременно, тъй като предоставянето на лечението е обусловено от финансовата възможността на лицето да заплати разходите по закупуването на импланта. \nЗа предишния подобен случай НЗОК трябваше да плати 40 хил. лв. през 2016 г. През 2015 г. НЗОК бе осъдена да плати близо 74 хил. лв. на пациент, защото не му е издадено навреме разрешение за лечение в чужбина. През същата година състав на Административен съд в София град осъди НЗОК да плати 120 хил. лв. обезщетение на пациент с болест на Ходжкин заради незаконен отказ да се финансира лечението.   \n", "date": "2017.08.23", "title": "Пореден пациент с паркинсон осъди НЗОК"}
