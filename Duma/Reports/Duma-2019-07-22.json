{"url": "https://duma.bg/chumata-prevze-ferma-sas-17-hil-zhivotni-n196374", "text": "Африканската чума стигна до индустриален свинекомплекс в България, съобщиха от Българската агенция за безопасност на храните (БАБХ). В събота бяха потвърдени като положителни пробите, взети от свинекомплекса в с. Николово, Русенско, и областната дирекция на БАБХ веднага е забранила движението на свине във и от комплекса. Извършени са и проверки на кланиците, в които са изпращани свине за клане от този свинекомплекс. Месо и продукти, добити от свине от тази ферма, са възбранени и подлежат на унищожаване, се казва в съобщението. \"Свинекомплекс Николово\" АД е публично дружество, чиито акции се търгуват на Българската фондова борса. Вчера на телефоните на директора и на отговарящия за връзки с инвеститорите на дружеството не отговаряше никой. В съобщението на БАБХ не се казва в прав текст каква ще е съдбата на животните от комплекса, които са около 17 хиляди, но най-вероятно те ще бъдат умъртвени. В съобщението пише, че предстои умъртвяване по хуманен начин на всички домашни свине в 3-километровата зона около свинекомплекса. Освен това в 10-километровата зона се забраняват търговията, придвижването и транспортирането на живи свине. Преди няколко дни от браншовите асоциации на свиневъдите казаха, че у нас няма достатъчно кланици, в които да бъдат заклани всички прасета, ако африканската чума стигне до голям индустриален свинекомплекс. Те ще трябва да бъдат унищожени по други начини и всичко това заедно със средствата за обеззаразяване и почистване на самите ферми ще струва милиони на собствениците им. Междувременно от БАБХ забраниха предлагането на прясно свинско месо, месни заготовки и месни продукти, съдържащи свинско месо, на регистрираните фермерски пазари в цялата страна. Това се налага, за да се ограничи разпространението на африканската чума по свинете.", "date": "2019.07.22", "title": "Чумата превзе ферма със 17 хил. животни "}
{"url": "https://duma.bg/kinolozi-iskat-registar-za-agresivnite-kucheta-plashat-s-protesti-n196372", "text": "Киноложки организации настояват за създаването на регистър от специалисти, които да определят дали едно куче е агресивно или не. Те предупреждават, че ако исканията им не бъдат чути, ще излязат на протести. Според Закона за ветеринарномедицинската дейност списък от лицензирани експерти трябваше да бъде въведен отдавна.  Рискът от агресия не зависи от конкретна порода или килограми, а от отношението на стопаните на кучета - всяко куче, с което не се общува правилно, може да се превърне в агресивно, предупреждават кинолозите. Нужно е хора, които могат с тестове и с познанията си да определят дали едно животно е агресивно. Въпреки че поправката в закона е приета преди повече от 15-20 години, такъв списък в България все още няма, припомня председателят на Пловдивското киноложко дружество Костадин Шанков. Идеята е според оценката на специалистите кучетата да имат различен цвят паспорти, определящ начина, по който да бъдат разхождани. Кинолозите апелират за повишаване на контрола в кучешките развъдници, които подлежат на регистриране в Агенцията за безопасност на храните. Експертите настояват още да се проверява не само средата, в която се отглеждат животните, а и физическото им състояние. ", "date": "2019.07.22", "title": "Кинолози искат регистър за агресивните кучета, плашат с протести"}
{"url": "https://duma.bg/dvama-deputati-vlizat-v-kmetskata-nadprevara-n196377", "text": "Депутатът от \"БСП за България\" и член на НС на партията Николай Тишев е кандидатът на БСП за кмет на община Бургас, реши общинската конференция на партията. Той е и водачът на листата за общински съветници, последните три места в нея са за гражданска квота и коалиционни партньори. Бургаските социалисти номинираха Веселина Маринова за кмет в с. Маринка. Галина Дараданова ще се бори за кметския пост в град Българово, Георги Дросев - за с. Твърдица, а Григор Пеев - за с. Извор. Кандидатът за кмет на с. Равнец е Костадин Георгиев, а в с. Изворище Тодор Тодоров ще се бори за нов мандат. За кмет на Карнобат е номиниран народният представител Тодор Байчев. Депутатът получи категоричната подкрепа на съпартийците си, след като преди това другите двама номинирани - Аспарух Иванов и Теодор Ченешев, си направиха отвод. Листата с кандидатите за общински съветници ще бъде подредена в началото на септември от Общинския съвет на БСП в Карнобат. В Генерал Тошево Валентин Димитров ще се бори за втори мандат като кмет на общината, реши местната организация на социалистите. Общинският съветник и член на НС на БСП Десислава Йорданова е кандидатурата на БСП за кмет на пловдивския район \"Западен\". Тя бе избрана с пълно мнозинство от делегатите на районната конференция. Социалистите от \"Западен\" са издигнали три предложения за кмет на Пловдив. С най-много номинации е председателят на групата съветници на БСП и директор на Английската гимназия Николай Радев. Другите две кандидатури са на Минка Сърнешка - бивш общински съветник, и на ексдепутата Калин Милчев. Кандидатът за кмет на Пловдив ще е ясен на 7 септември, за когато е насрочена градската конференция на БСП.", "date": "2019.07.22", "title": "Двама депутати влизат в кметската надпревара"}
{"url": "https://duma.bg/159-077-detsa-ne-hodyat-na-uchilishte-n196379", "text": "Общо 159 077 деца в задължителна предучилищна и училищна възраст (от 5 до 16 години) не са посещавали детска градина или училище през току-що завършилата учебна година. Сред отпадналите от образователната система 13 662 деца преди това са ходели на училище. Това се посочва в Доклада за състоянието на националната сигурност през 2018 г., гледан преди дни в парламента. Делът на отпадналите е леко намалял спрямо 2017 г., когато те са били 12,7% от всички деца, през 2018 г. са 12,4%. От 2018 г. действа двегодишна програма \"Заедно за всяко дете\", 1239 екипа с над 10 хил. участници от различни институции обикалят по адреси за приобщаване на децата, за разговори с родителите и пр. Бюджетът дава за програмата 450 хил. лв., от тях за екипите са 375 хил. лв., за проекти на училищата - 150 хил. лв.       Най-малко са били отпадащите ученици през 2011 г. - 11,8% от всички деца. След това делът им се увеличава, за да стигне през 2016 г. 13,8%, а след това пак намалява - през 2017 г. е бил 12,7%, през 2018 г. е 12,4%.  От юни 2018 г. е в ход т.нар. постоянно действащ механизъм за съвместна работа на институциите за обхващане на всички деца в задължителна предучилищна или училищна възраст. По този механизъм са работили 1239 екипа с 10 030 участници от различни държавни институции, които са обходили 24 356 адреса, пише в доклада. В резултат на работата им за 2018/2019 г. са записани 16 858 деца, които преди не са ходили на училище, от тях 7758 досега не са стъпвали в класните стаи. Засега в НСИ и в МОН все още няма данни колко от \"върнатите в училище\" 16 858 деца отново са спрели да се обучават. От 20 април миналата година сред националните образователни програми е включена и програмата \"Заедно за всяко дете\", се казва в доклада за националната сигурност. Справка в сайта на МОН показва, че тази програма е двугодишна - за 2018 и 2019 г., като общият й бюджет е 450 000 лв. За екипите, които обикалят на адреси, се дават 300 000 лв. за двете години. Още 25 000 лв. са за подпомагане на тези екипи, за популяризиране на работата им държавният бюджет дава още 50 000 лв. За взаимодействие на училищата с родителите са предвидени 150 000 лв., за които учебните заведения кандидатстват по предложение на директорите. До момента според сайта на МОН министър Красимир Вълчев не е одобрил учебниците по история и цивилизация за Х клас, за които се разрази скандал, след като неколцина изявени антикомунисти обиколиха всички телевизии да обясняват, че \"престъпленията в периода до 1989 г.\" трябва да се разпишат много по-подробно, а министърът се съгласи с тях и спря учебниците с конкретни искания към издателствата да включат в тях исканите \"престъпления\". Министър Вълчев публично обяви, че представянето на \"комунизма\" единствено като престъпен е \"цивилизационен избор\" на България. И заяви, че два от петте учебника, преминали иначе всички процедури на одобрение, трябва да бъдат преработени. Под списъка на одобрените вече учебници за Х клас от МОН са посочили, че тези по история ще бъдат включени допълнително.         ", "date": "2019.07.22", "title": "159 077 деца не ходят на училище"}
{"url": "https://duma.bg/borisov-se-seti-da-podkrepi-koveshi-za-evroprokuror-n196376", "text": "След като стана ясно, че дори Франция се отказва от кандидата си за европейски главен прокурор в полза на румънката Лаура Кьовеши, Бойко Борисов най-сетне реши да обяви и българската позиция. От правителствената пресслужба потвърдиха, че министър-председателят ще подкрепи кандидатурата на Кьовеши. Тя е бивш ръководител на румънската антикорупционна агенция, а в момента е подсъдима в страната си с обвинения за злоупотреба с власт. Конкурент на румънката бе французинът Жан-Франсоа Бонер.  Страх лозе пази, но е късно за пазача, написа Корнелия Нинова по повод на закъснялото премиерско становище. \"Изчаквал бил ЕНП да има обща позиция. Зададох въпрос в парламента ще я подкрепи ли. Не дойде да ми отговори, защото не било от неговата компетентност\", припомни лидерът на БСП. Нинова отбеляза, че Борисов не подкрепяше Кьовеши, когато имаше две кандидатури, а сега тича пред вятъра, защото е единствена. \"Късно ви е за смяна на позицията, г-н премиер. Време ви е за притеснения\", написа Нинова. Европейската прокуратура ще действа на територията на 22 страни членки на ЕС, сред тях е и България. Целта на новата институция е да подобри разследванията на измами с евросредства. Ще се разследват и случаи на корупция, пране на пари и фалшифициране на официални документи.", "date": "2019.07.22", "title": "Борисов се сети да подкрепи Кьовеши за европрокурор"}
{"url": "https://duma.bg/bsp-otnovo-iska-izbori-za-kmet-v-sela-ot-150-zhiteli-n196378", "text": "Девет народни представители от \"БСП за България\" са внесли в НС законопроект за изменение на Изборния кодекс, с който настояват и малките населени места да си избират кмет, научи ДУМА. Дора Янкова, Атанас Костадинов, Любомир Бонев, Кристина Содорова, Николай Иванов, Иван Генов, Никола Динков, Денчо Бояджиев, Манол Генов предлагат селата със 150 жители също да гласуват кой да ги управлява. В момента подобен вот има само в селата с население от 350 души. От телевизионен дебат стана ясно, че подобни идеи има и сред представителите на други партии. Група депутати са се обединили около идеята вот за кмет да има и в села с 200 души. Според независимия Спас Панчев промяната ще засегне 500-600 селища. Народът трябва да има човек, който да ги представлява и управлява, няма по-хубаво нещо от това, добави Славчо Атанасов от НФСБ.  Колкото повече хора избират своите управници, толкова по-добре, нашите предложения са били за 150-200 човека, припомни Георги Свиленски от БСП. Управляващите от ГЕРБ обаче не изглеждат склонни да подкрепят шанса малките села да си избират кметове вместо общинският градоначалник да посочва кметските наместници. Тома Биков заяви, че дори при регистрирани 200 души реално в някои населени места живеели само по 50. Ще изпаднем пак в парадокса да има 20 души, гласували за кмет в някои от населените места, смята той. През януари стана ясно, че в близо 3000 населени места живеят под 350 жители, което означава, че те няма да посочат кмет по сега действащото законодателство. Само в община Монтана в 2/3 от селата няма да избират кмет на кметство, а ще получат служебно назначен. Прагът за населените места, в които се назначава кмет, често е обект на законодателни промени. За последно бе закован на 150 души през 2016 г. БСП винаги е настоявала, че с тези изисквания за избор на селски кмет се ограничават избирателните права на хората в малките населени места. Социалистите опитаха да прокарат промяната и в началото на годината, тогава обаче управляващото мнозинство се бе концентрирало върху опита си да премахне преференциалния вот.", "date": "2019.07.22", "title": "БСП отново иска избори за кмет в села от 150 жители"}
{"url": "https://duma.bg/rosen-bachvarov-otricha-techa-ot-nap-n196373", "text": "Говорителят на НАП Росен Бъчваров опита да омаловажи мащабния теч на данни от агенцията. В телевизионно интервю той заяви, че \"главните неща в НАП\" функционирали по сигурен и стабилен начин. \"Нито става дума за катастрофа, нито става дума за нещо безобидно. Нашият фокус е насочен върху две основни теми. Първата е да оценим дали има други уязвимости в информационните системи на НАП и ако такива бъдат намерени, те да бъдат затворени веднага. Вторият е да дадем възможно най-много и полезна информация за гражданите\", заяви Бъчваров. По думите му, за да има електронни услуги, трябва да се разработват системи. \"Тези системи са една отвореност и са подложени на риск. Нямаме причини да вярваме, че уязвимостите продължават да се експлоатират, електронните услуги работят и всички входове и изходи към НАП изглеждат сигурни. По отношение на периферни услуги сме идентифицирали рискове, не сме идентифицирали изтичане на данни. В момента са преустановени няколко услуги, други са ъпгрейднати\", продължи говорителят на институцията. Той отрече, че от изтеклите данни на 4 млн. живи българи може да се направи изчерпателно профилиране. По-рано стана ясно, че шефката на хакнатата структура Галя Димитрова е в платен отпуск. \"Едва ли си изкарва добре. Изключително добър професионалист, на когото имам доверие за всичко останало освен за информационната сигурност\", заяви финансовият министър Владислав Горанов. Вицепремиерът Томислав Дончев заподозря, че атаката срещу НАП целяла да се \"клати правителството\", а ако идва отвън - да се клати държавата. \"Един от изводите е, че трябва да харчим повече за киберсигурност, за момента даваме 5 милиона лева за киберсигурност. Кой колкото е виновен, ще си понесе вината\", анонсира той бъдещите харчове. Лидерът на БСП Корнелия Нинова призова президентът Румен Радев да свика КСНС, за да бъде овладяна кризата с изтеклите данни. Да видим кой ще носи отговорност - наказателна и политическа, и кой ще поеме отговорността да изведем страната от състоянието, в което ГЕРБ я вкара, заяви тя.", "date": "2019.07.22", "title": "Росен Бъчваров отрича теча от НАП"}
{"url": "https://duma.bg/vzemi-parite-i-byagay-n196380", "text": "През 1969 г. на екран се появи филмът на Уди Алън \"Вземи парите и бягай\". Точно след 50 г. това заглавие може отново да бъде актуално, ако за сценарий на филм се използва положението с чуждите инвестиции у нас. Само жанрът трябва да се смени и комедията да стане драма или фарс. Оказва се, че чуждите инвестиции у нас са пак на червено. През май минусът е 2,8 млн. евро, а общо за първите пет месеца на 2019 г.   е нетно 55,8 млн. евро според статистиката на БНБ. Това означава, че чуждите компании продължават да изнасят парите си от България или в най-добрия случай не реинвестират печалбата си. Общо от 2010 до 2017 г. в чужбина са изтекли 13 млрд. евро. Липсващата половина от желания двоен от сегашния икономически ръст се дължи точно на бягството на пари от държавата.  Явно все по-често инвеститорите, без да ги оправдаваме, преценяват по-нататъшните си вложения у нас като рискови и предпочитат да изнесат парите си, без да нарушават закона. Кой нормален предприемач например може да си затваря очите за скандалите, които разтърсват съдебната система? Да не говорим за българския чиновник, с когото той се сблъсква. Уж вицепремиерът Дончев всяка година обещава е-правителство, а него все още го няма на хоризонта.", "date": "2019.07.22", "title": "Вземи парите и бягай"}
{"url": "https://duma.bg/nasipniyat-sladoled-zamarsen-s-bakterii-n196369", "text": "Акция \"тайни\" клиенти откри опасни бактерии в насипни сладоледи, които се продават по столичните павилиони в разгара на лятото. При 8 (73%) от взетите проби са открити колиформи, а при 4 (36%) се установява и наличието на бактерията ешерихия коли. Присъствието на бактериите колиформи в храните означава, че в тях има потенциал да се развиват патогенни бактерии, които са опасни за здравето и причиняват хранителни разстройства. Ешерихия коли обикновено населява червата на хората и животните и се отделя чрез екстрементите. Анализът показва, че 4 от 11-те проби не са годни за консумация, посочват от Асоциация \"Активни потребители\". Визираме насипния сладолед, такъв има най-често по парковете и е доста популярен сред децата. Много често продавачите използват голяма лъжица, с която слагат сладолед. Обикновено тя се държи в буркан с вода. По този начин се развиват много бактерии, коментира Сергей Иванов от \"Активни потребители\".", "date": "2019.07.22", "title": "Насипният сладолед замърсен с бактерии"}
{"url": "https://duma.bg/edva-15-ot-balgarite-predpochitat-rodnoto-more-n196370", "text": "Само 15% от българите смятат да почиват на нашето Черноморие и са на мнение, че трябва да подкрепяме българското, а само 4 на сто от респондентите все още не са взели решение къде ще прекарат лятната си ваканция. Това показват резултатите от анкета, проведена на сайта Economic.bg, в която са взели участие 5674 души. На въпрос \"Бихте ли почивали на Българското Черноморие\" 42% от участниците в допитването са отговорили, че съседните държави предлагат по-добри условия за лятна почивка, а според 38% от анкетираните цените на българското море са високи, а качеството на услугите ниско. ", "date": "2019.07.22", "title": "Едва 15% от българите предпочитат родното море"}
{"url": "https://duma.bg/pod-5-sa-mladite-lekari-v-haskovsko-n196371", "text": "Младите лекари до 35 г. в област Хасково са 33 и са 4,9% от висшия медицински персонал, съобщават от Териториалното статистическо бюро \"Юг\". При 672 практикуващи в региона лекари 320 (47,5%) са от 55 до 64 г., а в надпенсионна възраст са 16% от упражняващите професията. Осигуреността от лекари в региона е под средната за страната. Под средния е и показателят \"осигуреност с болнични легла\" - в област Хасково те са 490,9 на 100 000 души население, докато числото за страната е 759,6. В района работят 11 болници с общо 1120 легла, поясняват от статистиката.", "date": "2019.07.22", "title": "Под 5% са младите лекари в Хасковско"}
{"url": "https://duma.bg/mitsotakis-predstavi-programata-na-kabineta-si-n196362", "text": "Гръцкият премиер Кириакос Мицотакис заяви, че основни приоритети на правителството му ще бъдат намаляване на данъците, включително върху имуществото, създаване на работни места и борба с нарастващата престъпност. Мицотакис обяви това при откриването на парламентарния дебат по програмата на правителството му. Премиерът обеща и отмяна на законите, които правят по-лесно предсрочното освобождаване на осъдени престъпници и терористи, и ще върне затворите с максимално ниво на сигурност, които предишното правителство премахна. Относно споразумението със Северна Македония премиeрът обеща да гарантира, че продуктите, произведени в македонските провинции на Гърция и в Тракия, ще имат на етикета си думата \"македонски\".", "date": "2019.07.22", "title": "Мицотакис представи  програмата на кабинета си"}
{"url": "https://duma.bg/tankerna-voyna-v-persiyskiya-zaliv-n196363", "text": "Постоянната мисия на Великобритания към ООН изпрати писмо до Съвета за сигурност, в което се посочва, че танкерът \"Стена имперо\" е задържан в териториалните води на Оман, съобщи източник в световната организация. \"Това писмо до председателя на Съвета за сигурност съдържа фактически данни за инцидента в Ормузкия пролив на 19 юли. В писмото се казва, че танкерът е задържан в териториалните води на Оман,\" каза източник на агенцията, цитиран от РИА Новости. Според Ройтерс в писмо до Съвета за сигурност на ООН Обединеното кралство е определило действията на Иран като \"незаконна намеса\".  Британски министри планират да наложат на Иран санкции след задържането на плаващ под британски флаг петролен танкер в Персийския залив, съобщи вчера в. \"Телеграф\". Великобритания може да призове ООН и ЕС да върнат санкциите върху Иран, които бяха отменени през 2016 г. след сделката за иранската ядрена програма, отбеляза вестникът.  Британската служба за външно разузнаване МИ-6 и Британският държавен комуникационен център (GCHQ) разследват версията, че Русия е свързана със задържането на британския танкер Stena Impero от Иран, пише в. \"Сънди мирър\". Според източници в службите за сигурност иранското разузнаване можело да залови танкер, използвайки фалшиви GPS координати, които биха могли да се разпространят с помощта на \"руска шпионска технология\". Изданието отбелязва, че евентуалното участие на руската страна в инцидента може да се случи само с \"благословията на руския президент Путин\". Руският депутат Алексей Пушков коментира по този повод в туитър, че \"спецовете по фалшиви новини никога не излизат в отпуск\". Александър Шерин, който участва в комисията по отбрана в Държавната дума, заяви, че опитите да се разпространява такава версия говорят за \"абсолютна некомпетентност и абсолютна несериозност\".  НАТО осъжда задържането на двата петролни танкера и призовава иранските власти да освободят корабите и членовете на екипажите им, гласи изявление на говорителя на НАТО Оана Лунгеску. В петък вечер Военноморските сили на Корпуса на ислямската революционна гвардия - част от иранските въоръжени сили, задържаха британския танкер \"Стена имперо\" в Ормузкия пролив и впоследствие го ескортираха до пристанището на Бандар Абас. Екипажът на танкера, състоящ се от 23 души, включително трима руснаци, остана на борда, но корабособственикът не можа да се свърже с него. Иранските власти заявиха, че екипажът е здрав и танкерът е бил закотвен в пристанището. Инцидентът със \"Стена имперо\" се счита за отговор на иранските власти на задържането на ирански танкер от британските власти в Гибралтар на 4 юли. Иранската държавна новинарска агенция ИРНА уточни, че танкерът е бил арестуван, след като се е сблъскал с ирански риболовен кораб и не е реагирал на призивите за помощ на по-малкия ирански плавателен съд. В събота катер на иранската брегова охрана принудил танкер, плаващ под алжирски флаг, да промени курса си в Ормузкия пролив и го насочил в териториалните води на Иран. Това съобщи алжирската агенция APS, цитирайки най-голямата алжирска нефтогазова компания Sonatrach, която е собственик на танкера. По същия начин Иран постъпи в петък и с друг алжирски танкер \"Масдар\", който впоследствие бе оставен да продължи пътя си за разлика от конфискувания танкер \"Стена имперо\". Според алжирската компания вторият й танкер плавал към саудитското пристанище Рас Танура, където трябвало да бъде натоварен и да отплава за Китай. В същото време саудитските власти са дали разрешение ирански петролен танкер да бъде върнат в родината. Той е бил задържан през май след претърпяно бедствие в Червено море и е бил задържан в пристанището Джеда, съобщава РИА Новости. Иранският кораб \"Щастие I\" изпрати сигнал за бедствие на 2 май във връзка с \"отказ на двигател и загуба на контрол\". Авариралият кораб се е намирал на 70 километра южно от саудитското пристанище Джеда. Екипажът на танкера се е състоял от 24 ирански граждани и двама моряци от Бангладеш. Морската охрана на Саудитска Арабия е оказала помощ на иранския танкер. Според агенцията преди това саудитските власти са възпрепятствали връщането на танкера \"Щастие I\" в Иран поради финансови причини, като Иран е платил 200 хиляди долара за поддръжката и ремонта на кораба.", "date": "2019.07.22", "title": "Танкерна война в Персийския залив"}
{"url": "https://duma.bg/shefat-na-bbr-nay-skapo-platen-v-darzhavniya-sektor-n196365", "text": "Главният изпълнителен директор на държавната Българска банка за развитие (ББР) Стоян Мавродиев се оказа най-скъпо платеният служител на държавна работа, става ясно от имуществените декларации на властта, публикувани от КПКОНПИ. Трудът на банкера, който е оценен на 36 211 лв. месечно (434 537 лв. на година), се оказва много по-ценен от този на министър-председателя, чието възнаграждение е било 6954 лв. чисти пари през 2018 г., тоест пет пъти по-малко от този на банкера, твърди Медиапул. Преди около десет години, още в първия премиерски мандат на Борисов, тогавашният министър на финансите Симеон Дянков се опита да реформира заплащането в администрацията. Тогава Борисов обяви, че никой чиновник не може да взима по-голяма заплата от неговата. Вярно е, че ББР е структура извън изпълнителната власт и нейният шеф вероятно иска да е равностоен на колегите си от частните банки, но в случая все пак става дума за държавна структура. Заплатата на Мавродиев се гласува от Надзорния съвет на ББР начело със зам.-министъра на икономиката Лъчезар Борисов. Възнаграждението на държавния банкер Мавродиев надвишава дори средното за мениджърите в частния банков сектор. За равнищата там може да се съди от заплатата на управителя на Българската народна банка Димитър Радев. Според закона за БНБ заплатите в централната банка не може да са по-ниски от средните пазарни нива, за да няма текучество на персонала и БНБ да привлича висококвалифицирани специалисти, а и да е независима. Така според официалния годишен отчет на БНБ, управителят й Димитър Радев е получавал по 15 368 лв. на месец през 2018 г.  По-високо от управителя на БНБ е оценен и трудът на другия изпълнителен директор на ББР - Николай Димитров, който за година е взел 380 221 лв. Това прави по 31 685 лв. на месец. Довереният човек на Мавродиев, който е и третият изпълнителен директор на държавната банка - Румен Митров, е получил 383 942 лв. - по 31 995 лв. на месец. След като шефовете на КФН вдигнаха заплатите си почти тройно в началото на 2018 г., бившата председателка Карина Караиванова е обявила в декларацията си получени чисти пари по 18 716 лв. на месец. ", "date": "2019.07.22", "title": "Шефът на ББР най-скъпо платен в държавния сектор"}
{"url": "https://duma.bg/prezidentat-zelenski-ukrepva-vlastta-si-n196364", "text": "Украинците избираха нов парламент вчера. С вота президентът Володимир Зеленски се стреми да въведе политически новаци във властта и да укрепи влиянието си. Очаква се гласуването драматично да промени структурата на законодателната власт, като анализаторите прогнозират, че между 50 и 70 процента от членовете на следващия парламент ще бъдат депутати за първи път. Лидерът на партията \"Слуга на народа\" Дмитрий Разумков заяви, че \"виждайки такава липса на отговорност сред членовете на кабинета и отсъствието на действие в парламента, стигаш до разбирането, че е нужна глобална смяна на системата. Надявам се, че днес ще ни се удаде точно това.\" Предвижда се \"Слуга на народа\", наречена на сериал, в който Зеленски играе президент, да получи около половината от гласовете. Украинският президент трябва да сподели властта с парламента, който ще номинира премиер и ще сформира правителство. Говорейки в навечерието на гласуването, Зеленски обеща да събере \"технократично правителство\". \"Моята цел е да превърна Украйна в една от най-бързо развиващите се и развиващите се европейски икономики\", каза той във видеоадрес към нацията. Междувременно стана ясно, че двама войници са загинали в Източна Украйна ден преди страната да гласува на парламентарните избори. В отделен инцидент 60-годишен цивилен е убит близо до Донецк, съобщиха още властите. В неделя в самопровъзгласените Донецка и Луганска народна република (ДНР, ЛНР) бе издадена заповед за спиране на огъня. Тя влезе в сила в полунощ на 21 юли и е сведена до всички подразделения и всеки военнослужещ, предаде РИА Новости. Ръководствата на двете републики изразяват готовност да изпълняват условията на поредното примирие и са готови, както и преди, да спазват режима за прекратяване на огъня. Те се надяват украинската страна също да спазва добросъвестно примирието. От 2014 г. около 13 000 души са загинали във войната, която избухна след преврата срещу тогавашния президент Виктор Янукович.", "date": "2019.07.22", "title": "Президентът Зеленски укрепва властта си"}
{"url": "https://duma.bg/naredbata-za-kasovite-aparati-dadena-na-sad-n196367", "text": "Над 40 браншови организации и фирми внесоха във Върховния административен съд жалба срещу последните промени в Наредбата за касовите апарати. Инициативата е на Българската стопанска камара. Бизнесът атакува поправките в прословутата наредба по същество и заради начина, по който те бяха наложени. Министерството на финансите и НАП изобщо не са отчели как новите изисквания за фискалните устройства и за софтуера за отчитане на продажбите ще се отразят на засегнатите - търговци, общопрактикуващи лекари, електронни магазини, туристически агенции, се посочва в жалбата. Наредбата налага допълнителни инвестиции, като Министерството на финансите и НАП забравят, че освен разходите за нов софтуер и фискално устройство се налагат още много други - за инсталиране и интеграция на софтуера, за обучение на персонала, за създаване на база данни. Затова има и голямо разминаване между калкулациите за необходимите разходи, направени от чиновниците, и изчисленията на фирмите от различните браншове. Затягайки контрола, НАП на практика получава достъп до огромни масиви от данни на клиентите на търговците на дребно. Нарушават се права на хора, които не са адресати на въпросната наредба, коментират жалбоподателите. Според тях поредните промени в Наредба Н-18 ще принудят много фирми да прекратят дейността си. Особено потърпевши ще бъдат фирмите за онлайн търговия. Ще последва \"емиграция\" на различни видове бизнес в други страни. Държавата иска да натовари търговците с допълнителни разходи, но не си дава сметка, че в същото време ще загуби и приходи. Предвидените санкции са прекомерни - като запечатване на търговски обект за 30 дни, и могат да докарат до фалит всеки дребен бизнес, особено сезонния, твърдят още авторите на жалбата.", "date": "2019.07.22", "title": "Наредбата за касовите апарати дадена на съд"}
{"url": "https://duma.bg/tegleneto-na-pari-ot-bankomat-v-gartsiya-poskapva-n196366", "text": "Клиентите на банките, които използват банкоматите на други финансови институции за извършване на тегления, ще се изправят пред значителен ръст в таксите, налагани от собствениците на тези машини от началото на тази седмица. Таксите могат да скочат до 3 евро за транзакция при теглене, предупреждават гръцки медии. Банките казват, че повишенията са предназначени да покрият високите разходи за експлоатация и поддръжка на банкомати и да обезкуражат клиентите на други банки да използват техните машини. Наложените такси за транзакция ще варират според политиката на всяка банка.", "date": "2019.07.22", "title": "Тегленето на пари от банкомат в Гърция поскъпва"}
{"url": "https://duma.bg/chuzhdite-investitsii-otnovo-sa-na-cherveno-n196368", "text": "Преките чуждестранни инвестиции (ПЧИ) в България отново са отрицателни, показва статистиката на БНБ. През май минусът е 2,8 млн. евро, а общо за първите пет месеца на годината изтичането на външни капитали от България е нетно 55,8 млн. евро, като обемът им е със 147,1 млн. евро по-малък от отчетените вложения за същия период на миналата година (положителен в размер на 91,2 млн. евро). Месец май е първият, при който всички видове инвестиции - дялов капитал, реинвестирана печалба и дългови инструменти, са с отрицателни стойности  или са нула. Това означава, че кампаниите с чуждестранна собственост теглят вложенията си в България или в най-добрия случай не реинвестират печалбата си. Дяловият капитал през май е намалял с 1,2 млн. евро, а дълговите инструменти - с 1,6 млн. евро. През април поне заемите, давани от компаниите майки, растяха много и така компенсираха донякъде слабото представяне на реинвестираната печалба и дяловия капитал. По предварителни данни реинвестираната печалба (показваща дела на чуждестранните инвеститори в текущата печалба или загуба на дружеството на база на счетоводни данни за финансовия резултат) е отрицателна и възлиза на 173,3 млн. евро при положителна стойност от 81,5 млн. евро за януари - май 2018 г. Дяловият капитал (изтеглени парични и апортни вноски и резервите на български дружества, както и постъпления/плащания по сделки с недвижими имоти в страната) е с отрицателни стойности - 539,2 млн. евро за първите пет месеца на тази година. Той е по-нисък с 293,1 млн. евро в сравнение със същия период на 2018 г., когато беше отрицателен в размер на 246,1 млн. евро. Според предварителните данни на БНБ по перото \"Реинвестиране на печалба\", която показва дела на чуждестранните инвеститори в текущата печалба или загуба на дружеството на база на счетоводни данни, от януари до май е на минус със 173,3 млн. евро, при положителна стойност от 81,5 млн. евро преди година.", "date": "2019.07.22", "title": "Чуждите инвестиции отново са на червено "}
{"url": "https://duma.bg/kratki-novini-n196357", "text": "С оставката на премиера Рамуш Харадинай косовският президент Хашим Тачи може да върне идеята за размяна на територии в дневния ред на диалога между Косово и Сърбия, коментира \"Дойче веле\". Харадинай подаде оставка в петък, защото трябва да се яви пред Специалния съд за военни престъпления в Хага. Той ще отговаря за своята дейност като командир на Армията за освобождение на Косово по време на войната от 1999 г., когато са извършени престъпления срещу сърби, роми и политически опоненти на косовските албанци.  В Северна Македония 34 афганистански мигранти са пострадали при инцидент на магистрала. Македонският шофьор на камиона, който ги е карал на север към Сърбия, е скочил от движещото се превозно средство, за да избяга от полицейски патрул. Камионът се е преобърнал и е паднал в 14-метрова пропаст. Трима мигранти и шофьорът са тежко пострадали, сред ранените има и деца. Те са откарани в близки болници. Талибаните извършиха нападение, при което 10 души загинаха и 30 бяха ранени. Двама въоръжени мъже са открили стрелба срещу полицаи в жилищен район на град Дера Исмаил Хан, като нападателите са били убити. След това жена се е взривила на входа на болница в съседство, избивайки най-малко четирима полицаи и четирима цивилни. Говорителят на пакистанските талибани посочи, че нападението е било извършено като отмъщение за убийството на двама талибански командири от полицейски части за борба с тероризма преди около месец. Няколко медии съобщиха за кончината на Гурбангули Бердимухамедов - президента на Туркменистан. Според политолога Аслан Рубаев, който се позовава на туркменски бизнесмени и лица от туркменските спецслужби, президентът е издъхнал по време на отпуската си, която кара от 15 юли. За смъртта му бе съобщено и от телеграм-канал за живота в арабските страни, и от местен опозиционен Youtube канал, който твърди, че президентът е починал на 20 юли. Няма официално потвърждение или опровержение на тези съобщения.   ", "date": "2019.07.22", "title": "Кратки новини"}
{"url": "https://duma.bg/zhegite-machat-polovin-amerika-n196358", "text": "Половината от населението на САЩ е застрашено от непосилните горещини, обхванали градове като Ню Йорк, Филаделфия и Вашингтон. Температурите там достигнаха от 38 градуса. Горещата вълна се разпростира от равнините на Средния запад до брега на Атлантическия океан, засягайки 150 млн. души, или почти половината от населението на страната. Властите предупредиха, че \"опасно високите температури и влажността могат бързо да причинят топлинен стрес или топлинен удар, ако не се вземат предпазни мерки\". Те съветват жителите да пият много вода, да внимават за болните и възрастните хора, да остават в домовете си, както и да не оставят деца или животни в колите си. Горещата вълна вече доведе до три смъртни случая. ", "date": "2019.07.22", "title": "Жегите мъчат   половин Америка"}
{"url": "https://duma.bg/merkel-se-obarna-kam-istoriyata-sreshtu-ekstremizma-n196361", "text": "Ангела Мeркел използва 75-ата годишнина от най-известния заговор за убийството на Адолф Хитлер, за да призове гражданите да се противопоставят на нарастващия десен екстремизъм. Тя посети изложба в Берлин, посветена на антинацисткия заговорник Клаус фон Щауфенберг и на други негови съмишленици, които през 1944 г. се опитали да убият нацисткия диктатор с бомба в куфарче по време на заседанието на висшето командване. Планът не успява по чиста случайност, а Щауфенберг и около 200 негови съучастници са екзекутирани. \"Този ден ни напомня не само за тези, които са действали на 20 юли, но и за всички, които се изправиха срещу нацисткото управление. Днес ние също сме длъжни да се противопоставим на всички тенденции, които се стремят да унищожат демокрацията. Това включва десния екстремизъм\", изтъкна Меркел. Смята се, че в Германия има 24 000 десни екстремисти и почти 13 000 са склонни към насилие.", "date": "2019.07.22", "title": "Меркел се обърна към  историята срещу екстремизма "}
{"url": "https://duma.bg/portugaliya-se-bori-s-gorski-pozhari-n196359", "text": "Над 1000 огнеборци гасят горските пожари в Централна Португалия. В региона, където през 2017 г. огнената стихия погуби десетки хора, са евакуирани местни жители заради опасността пламъците да стигнат села. Пожарникарите се борят с три големи огнища в планинския и силно залесен район Кащело Бранко на 200 км северно от Лисабон. Около 20 хеликоптера и самолети бяха включени в операцията срещу пламъците преди настъпването на нощта срещу неделя. Сериозни наранявания е претърпял цивилен, който е бил евакуиран с хеликоптер до Лисабон. Четирима пожарникари също са били ранени, а други трима са пострадали, след като пожарната им кола се сблъска с друга. От армията съобщиха, че изпращат 20 войници и техника, за да разчистят пътя до самите пожари. Няколко национални магистрали са затворени, редица села са евакуирани.  ", "date": "2019.07.22", "title": "Португалия се бори  с горски пожари"}
{"url": "https://duma.bg/migranti-atakuvaha-granitsata-na-sasht-n196360", "text": "Група около 50 нелегални мигранти се опита силово да влезе в САЩ от Мексико през границата с щата Тексас, съобщи телевизия \"Фокс нюз\". Наложи се подразделение за митническа и гранична защита да разпръсне мигрантите.  \"Пренебрегвайки командите да спрат, групата внезапно се втурна към временните барикади, огъна метални стълбове [...] Няколко мъже от групата пренебрегваха командите да спрат и физически избутаха бариерите [...] Когато се сблъскаха с офицери на гранична полиция, мигрантите нападнаха полицаите, като ритаха и се опитваха да вземат оръжията на офицерите\", заяви служител на гранична полиция, цитиран от телевизия. Подобни инциденти стават все по-чести напоследък. Президентът Доналд Тръмп не успя да осигури пари за гранична стена, но се договори с Мексико да спира мигрантския поток по южните му граница, като в замяна махне митата за тази страна. ", "date": "2019.07.22", "title": "Мигранти атакуваха   границата на САЩ"}
{"url": "https://duma.bg/dots-georgi-yordanovnzok-shte-ruhne-n196352", "text": "- Първо, малко съм изненадан, защото всички очаквахме на кръглата маса на 15 юли да бъде представен модел за здравно осигуряване или поне за финансовите взаимоотношения в здравеопазването за голям период от време, а пред нас беше поставена една тема за дискусия за бъдещето на българското здравеопазване, т.е. съвсем начална фаза на започване на разговор. Ние от доста време твърдим, че трябва да се проведе сериозен разговор и параметрите, с които трябва да започне този разговор, са ясни. Те са: на първо място, калкулиране на медицинската дейност, която, за съжаление, сега вече трябва да я наричаме медицинска стока или медицинска услуга. - Не, абсолютно нищо. На второ място, което е много важно, това е стойността на труда на медицинските специалисти - лекари, стоматолози, медицински сестри и др. Тук нищо не чухме. Даже нещо повече: чухме, че ролята на съсловните организации е само до приемането на правила за добра медицинска практика. В цял свят заплащането на лекаря се определя от неговата съсловна организация. Тя не може да бъде изключена от този процес. Тук ни се предлага тя да бъде изключена. - Точно така става. Приемат едни правила за добра практика и после в годините съсловните организации изчезват, защото правилата вече са приети. Има и много други неща, за които трябва да говорим, но аз съм силно притеснен за това какво ще стане с НЗОК. Тя не може да издържи на тези предложения, които прави министър Кирил Ананиев. Тя просто ще рухне, защото от нея ще бъдат отнети съществени дейности, т.е. най-печелившите, и ще бъдат прехвърлени към частните каси. На всичкото отгоре тя трябва да действа в ролята на амортисьор, който поема всички неблагополучия в системата, т.е. там, където пациентът няма възможност да плати със своята здравна осигуровка и допълнително заплащане, ще бъде прехвърлен практически насила в НЗОК и тя трябва да поеме тези неща. Има и нещо, което е изключително важно и към което искам да заостря вашето внимание. Беше казано, че частните фондове ще имат право на печалба. НЗОК обаче няма право на печалба. Това е много съществен момент, т.е. има неравнопоставеност между двама основни играчи на пазара - от една страна, НЗОК, от друга - частните фондове/застрахователи. Те трябва да се конкурират, след като първата няма право на печалба, а вторите имат. Нещо не е ясно.", "date": "2019.07.22", "title": "Доц. Георги Йорданов:НЗОК ще рухне"}
{"url": "https://duma.bg/chistka-po-varhovete-na-vlastta-n196375", "text": "\"Кого искате да уволня? Днес ще уволня шефа на фонд \"Земеделие\".\" Думите са на премиера Бойко Борисов. Казани са във Варна, където в петък шпореше вълните с катер на военноморските сили, а по същото време от Министерството на енергетиката обявиха смени в ръководството на Българския енергиен холдинг. Като причина за промените Борисов посочи акцията на прокуратурата в Държавен фонд \"Земеделие\" (ДФЗ) във вторник. При нея първоначално бяха задържани шестима служители на фонда, а след това  прокуратурата повдигна обвинения на петима от тях. Единият от задържаните се оказа, че е бил в болнични и не е подписвал документи и вземал участие за деянията, по които прокуратурата търси отговорност от задържаните. Часове по-късно заръката на премиера Борисов е изпълнена и шефът на ДФЗ Живко Живков бе сменен с Васил Грудев. Той е бивш земеделски министър в служебния кабинет на Георги Близнашки и настоящ съветник на аграрния министър Десислава Танева. Беше и неин заместник във втория кабинет на ГЕРБ. Освен смяната на Живков оставки са подали още двама заместник изпълнителни директори на ДФЗ - обвиненият Калоян Костадинов и Георги Динев. Ресорите на Костадинов ще бъдат поети от Грудев, а новото назначение Иван Капитанов, който е бивш зам.-директор на ДФЗ, ще поеме тези на Георги Динев, казаха от земеделското министерство. Така единствено Петя Славчева, зам.-директор на ДФЗ, отговарящ за директните плащания, запазва поста си от времето на бившия шеф на фонда Румен Порожанов, който доскоро беше министър на земеделието. Всички други назначения са на близки на Десислава Танева, на които тя има доверие и през годините е работила заедно с тях. За Живко Живков и Георги Динев се твърди, че са били приближени на бившия заместник-председател на ГЕРБ Цветан Цветанов. Той беше отстранен от всички ръководни постове в партията заради скандала \"Апартаментгейт\". Пред новото ръководство на ДФЗ стои трудната задача да върне разклатеното доверие във фонда от страна на Европейската комисия след скандалите с къщите за гости, а сега и от аферата \"Миню Стайков\". В същото време бе подменено и ръководството на Българския енергиен холдинг. Някогашният му директор Жаклен Коен отново се връща на поста, освободен от Петьо Иванов. От управата на БЕХ си тръгва и директорът на НЕК Петър Илиев, на чието място идва директорът на държавните мини \"Марица-изток\" според информация от Министерството на енергетиката. Третият член на съвета на директорите на БЕХ Живко Динчев запазва мястото си в новия съвет. Официалната причина за промените е изтичането на мандатите на членовете на съвета на директорите преди месец. Според неофициална информация обаче между енергийния министър и Петьо Иванов отдавна имало напрежение за това как трябва да се развиват дружествата под шапката на енергийния холдинг и какви политики да се провеждат. Петър Илиев пък стана мишена на остри коментари покрай подаването на оставката му от директорското място в НЕК преди месец, която не бе приета от председателствания от него борд на БЕХ, притежаващ електрическата компания, АЕЦ \"Козлодуй\", ТЕЦ \"Марица-изток 2\", \"Мини Марица-изток\", \"Булгаргаз\", \"Булгартрансгаз\", \"Електроенергийния системен оператор\"  Жаклен Коен бе назначен за шеф на БЕХ буквално в последните дни на правителството на Пламен Орешарски през юли 2013 г. През февруари 2016 г. обаче бе отстранен точно месец след като се хвърли да защитава яростно решението на \"Газпром\" да ореже доставките на газ за частната компания \"Овергаз\". Коен е от старите кадри на \"Мултигруп\" и поради тази причина е смятан за човек, представляващ интересите на ДПС в енергетиката. ", "date": "2019.07.22", "title": "Чистка по върховете на властта"}
{"url": "https://duma.bg/razdzhurkana-darzhava-n196353", "text": "Не искам да напиша този текст. Защото се налага да кажа грозни думи за държавата, в която живея и която отказвам да напусна. Държава тук отдавна няма. За съжаление. Независимо че ни обясняват и надъхват да вярваме в обратното. Къде е, питам? Здравеопазването колабира отдавна. Образованието е разпънато на кръст от политикани и всезнайковци, част от които дори нямат документ за титлите, които монтират пред имената си. Националната сигурност е пробита отвсякъде. За политика няма смисъл да говорим. Такава отдавна няма. Има всекидневни скандали, с които само доразджуркват и без това разджуркания живот. На този фон всеки поединично оцелява. И уведомява за сполуките и несполуките си в социалните мрежи. Все едно останалите ги интересува. Ама лайквате, нали! Някакъв \"бял хакер\" разджурка НАП, и то така, че тепърва предстои джуркане в цялата държава. Не са блеснали и другите бели хакери да разджуркат и останалите \"НАПове\" в държавата. А народът се хили във фейсбук и не вдява какво става. Не-ни-дре-ме! Хак да им е на Борисов и неговите калинки! Калинки ли? Дани искал да наблюдава отстрани как работи съдебната власт. Че кой не иска така - да гледа, нищо да не прави и да получава. Другите - и те така! На Влади му дай решения да търси - ще бръкне в едното ухо, ще изпие кафе с Когото трябва и ще получи нова задача. Ос-тав-ка ли? Нареченият министър на вътрешните работи к'во прави? Раздава си телефона наляво и надясно - да му звънят съдиите (и не само!), да му казват кой ги натиска, че да ходи после лично министърът да ги отстисква. Къде има такова нещо? В държавата на Цацаров, Пеевски и Борисов, знае всяко малко овчарче. И колкото и пъти да го повтори, няма да сгреши. Те джуркат. Всичко. Ако трябва, днес ще пият кафе с босовете на футболни отбори. Борисов, като главен секретар на МВР, казваше, че големите футболни отбори се държат от престъпни босове. Мда... Днес повечето от тях не са на този свят. Борисов не е главен секретар, а министър-председател. Мафията... Нея тук я няма, ако трябва да цитираме вътрешния министър Младен Маринов, според когото \"в България вече няма предпоставка за мафиотски структури\". Та така - днес с босовете на една маса. Ако е необходимо, утре ще джитка с джипката. А когато се налага, ще праснат пет-шест ареста за сеир на публиката. На която не-й-дре-ме! Междувременно ще редят пионките, а човечетата няма да се сърдят. Защото и за тях ще има. Малко, но от сърце. За големите - повече. И докато публиката лайква, тагва и се самобичува как я джуркат джуркачите, те се настаняват завинаги. Затова не се притесняваме: ще си изберат главен прокурор, какъвто им е необходим; ще сложат шеф на военното разузнаване, който ще им свърши работа (Йордан Бакалов не успя!); КПКОНПИ ще префасонират по свой образ и подобие; за ДАНС - вече е ясно. Както и онези, които подадат рога. Ще вземат бизнеса на непослушните и неплащащите. Дотогава ще ги държат в затвора, извън страната, ще им пускат по някоя и друга поръчка, за да са на къс повод.   А ние се занимаваме месеци с Цветан Цветанов. И пак ще го направим. Защото отново ще дойде неговото време. Никой не си задава сериозно въпроса защо бившата дясната ръка на Първия ни заплаши с резултатите от местните избори. Ще сравняваме, а? Какво? ГЕРБ преди \"Цветанов прави избори\" и след това. Заплаха си е това, чиста. С такива джуркачи каква държава очаквате да има? Разджуркана. Тя днес купува самолети, за които не знае колко ще й струват, дали и за какво ще й трябват, и в същото време натирва болните и социално слабите. За Ф-16 има актуализация на бюджета и бюджетен дефицит, за преизчисляване и осъвременяване на пенсиите - няма, за детски добавки, за данъчни облекчения, за по-нисък ДДС - също няма. И не се очертава да има. Манджа с грозде. Не спираме да пишем за нормална държава. С Дани, Влади и сие няма да има такава. Какви политики, какви избори? Не-ни-дре-ме! - вика избирателят. И злобно драска в социалните мрежи: хак да са им на Борисов и Ангелкова празните плажове. Ама и на тях не-им-дре-ме! Спретнали са кампанийка \"Родното море не е демоде\", разхвърлят перхидроли, инфлуенсъри, силиконки по морето и крещят: \"Елате, тук е гот!\" И да имаме с какво да идем, защо да го правим? За да ни се хилят после същите инфлуенсъри, перхидроли и силиконки. И да ни скачат по главите. А батките на силиконките, дето монтираха баровете си във водата и бетонираха плажовете, да ни опушват като паламуд, да ни мачкат с джетовете и да ни скачат по главите. Не-ни-пу-ка! Ако ни пукаше, щяхме да хванем децата за ръцете и от плажа на Иракли - в центъра на София. и да Му разджуркаме прозорците. Ама не! Ние се хилим във фейсбук и всеки ден пускаме нови лафове и колажи. И гледаме кой ги лайква, къде ги споделя. Кефим се. На какво? На собствения си разджуркан живот. И се спасяваме поединично. Съседът, до вчера опърпан строител, днес казва: \"К'во му е лошо на Бойко. Свикнахме. Виж колко неща направи?\" В това е проблемът. В свикването. Свикнахме пътищата и магистралите да цъфват като майски рози още при първия дъжд. Обръгнахме да ни подритват за жълти стотинки аверите Му, на които дава поръчки за същите пътища и магистрали. Не ни пука за поредната чума по животните. Изклахме овцете и козите в Странджа, сега са наред прасетата в Северна България. И хората не се опъват. Теглят им ножовете и юли е като Коледа. Що не? Има ли смисъл? Ама и малкото, което имат, отивало под ножа. Като в турско. По-малко народ, по-малко грижи за властта. Каква демография, какви пет лева? Тиган или бебе - направете го сега. \"Чашка с без силикон\" - направи го сега. И стискай, стискай палци да получиш пакети с памперси. Те взимат парите за поредната \"социална кампания\", а демографията кучета я яли. Но селфитата с деца събирали повече лайкове, видиш ли. Анимирани щъркели и сперматозоиди или по-високи детски надбавки, сигурност и доходи ще решат проблема. Знаете отговора. Знаят го и българките, които продължават да се страхуват за работните си места, за недостатъчните детски градини и изпадат в паника от здравната ни система, която понякога убива. Цакат ни със санирането на окаяните ни блокове, с цените на бензина, тока и парното, с калпавите храни в супермаркетите. Пробутват ни пошло шоу дори на стадионите, работят ни с билетчетата на късмета, които търкаме.  И ние не спираме. Да свикваме. С простотията и с наглостта. Пак ще попитам - какви политики, какви избори? Не-ни-дре-ме! Хилете се на Дани, забавлявайте се с Влади, но знайте, че Борисов, Пеевски и Цацаров джуркат държавата. И всички нас. Следите ли белия хакер? Не спирате. Бил такъв, онакъв, давал интервю, от малък ръчкал. Гений! Държавата такива трябва да наема! Да, такива им трябват на Борисов, Пеевски и Цацаров. За да могат да ни джуркат от сутрин до вечер. И да ни е кеф дори. Докога? Докога ще позволяваме на тези хора в тази държава да ни подхвърлят. За наша сметка. Не знам какви поуки ще си извлекат властите и опозицията, бедните и богатите от случващото се. Знам едно. Тази държава повече не може да бъде управлявана по начина, по който се правеше и прави досега. От това управление. А вие каквото искате лайквайте в социалните мрежи. Иначе? Дърпайте шалтера и да се свърши с тая мъка най-накрая.", "date": "2019.07.22", "title": "Разджуркана държава"}
{"url": "https://duma.bg/traskane-na-chuvala-n196356", "text": "Редом с нестихващите по-големи скандали в държавата по институциите върви едно непрекъснато джуркане, чиято цел е да имитира дейност и \"оптимизация\". Ако не знаете какво е джуркане, питайте правосъдния министър Дани Кирилов. С този професионален термин той нагледно обяснява как се разпределят делата във ВКС. Но думата ми тук е за непрекъснатите рокади, в които няма особена логична мисъл. Калинки на ГЕРБ хвърчат от едно ведомство в друго или биват позиционирани \"на склад\", за да бъдат отново инсталирани в даден момент, където се появи нужда от запушване на дупки. А скамейката на номенклатурата се оказва все по-малка, изборът - все по-стеснен, вадят от чувала едни и същи. \"Кого искате да уволня? Днес ще уволня шефа на фонд \"Земеделие\", вика Бойко, докато пори морето с катера във Варна. Речено-сторено. А в това време падна и главата на шефа на БЕХ, разписано от енергийната министърка Теменужка Петкова. Кауза пердута е да научим истинските причини за тези преливания от пусто в празно. А още повече за логиката на замяната с хора, които вече са били на тези постове и са уволнени преди няколко години. Такива са случаите и с връщането на Васил Грудев начело на ДФЗ, и на Жаклен Коен на БЕХ. Първият е бил и зам.-шеф, и шеф на фонда, после - министър в правителството на Близнашки, а след това - заместник на Десислава Танева във втория кабинет на Борисов... Коен пък бе уволнен от Петкова през февруари 2016 г. като шеф на БЕХ с протоколно решение, днес - реабилитиран по същия задкулисен начин. Какво ново могат да предложат стари кадри, веднъж вече отстранени явно заради неща, които не са били по вкуса на същата тази власт? Това, което наблюдаваме, е за парлама пред публиката. Гърмят бушони и в двата инфарктни ресора - земеделие и енергетика, където най-яко се краде, но схемите и кукловодите остават. До следващото разтръскване на калинките. Току-виж активирали и Порожанов на някой ключов пост.", "date": "2019.07.22", "title": "Тръскане на чувала"}
{"url": "https://duma.bg/greshnikat-vashington-n196354", "text": "Два са основните въпроси при анализа на пламналата \"танкерна война\" в Персийския залив - защо се стигна до нея и дали тя ще прерасне в реална война. На първия въпрос е безсмислено да търсим кой крив и кой прав в конкретната ситуация в Ормузкия пролив. Двете страни вадят трудно опровержими факти както в своя защита, така и за вината на другата. Всъщност само независима международна експертиза в сферата на корабоплаването може да каже кой е \"стъпил накриво\" в пролива. Но това не значи, че при \"второ\" и \"трето четене\" на събитията не може да бъде открит виновникът. Напротив, той се вижда съвсем ясно, защото е един - Вашингтон. Най-напред заради излизането от ядреното споразумение от 2015 г. на основните ядрени сили с Иран под изфабрикувания предлог, че този договор не спира Техеран да създаде свое ядрено оръжие. В същото време останалите ядрени сили - Русия, Китай, Франция и Великобритания, смятат точно обратното и затова не последваха Вашингтон. След излизането от споразумението САЩ допълнително изостриха обстановката, като наложиха нови санкции срещу Техеран. По силата на причинно-следствените връзки на Иран не му оставаше друго, освен също да излезе от споразумението и да започне обогатяване на урана. Последва пиратското завземане на иранския танкер \"Грейс 1\" от Великобритания във водите на Гибралтар, близо до ума е да допуснем, че е станало по команда от Вашингтон. Тази страна отдавна има славата на вярното куче на САЩ, а има и \"славно\" пиратско минало. Пак по силата на причинно-следствените връзки се стигна и до ареста на британския танкер \"Стена импера\" от Иран.  Мненията дали конфликтът ще прерасне в \"гореща фаза\", се разминават. Едни казват, че има риск, други - няма да има война. Но двете наежени страни вдигат залозите и гледат да се дразнят една друга. И с гаранцията, че няма да стъпят накриво, дори в морската шир, че няма да загърмят и оръдия, никак не са убедителни.                  ", "date": "2019.07.22", "title": "Грешникът Вашингтон"}
{"url": "https://duma.bg/opera-v-tsirka-i-v-nesebar-n196347", "text": "Уникалната продукция на Държавна опера Стара Загора съвместно с Академичен цирк \"Балкански\" \"Палячи\" ще бъде представена за първи път в Несебър на 22 и 29 юли от 21 ч. в шапитото на цирка (цирковата площадка, ул. \"Крайбрежна\" - до Лунапарка).  \"Палячи\" - опера в цирка на Старозагорската опера, се превърна в едно от най-ярките събития. Иновативен спектакъл и същевременно напълно в оперната традиция, смел и провокативен, без да излиза от рамките на добрия вкус - необичайно и същевременно абсолютно обосновано и логично съжителство на двете изкуства - операта и цирка. Спектакълът се радва на небивал успех и бе представен през изминалия сезон в Стара Загора, където бе осъществена премиерата, във Варна, Пловдив и София.  Идеята за опера в цирка е на тенора Калуди Калудов, прегърната възторжено и осъществена от режисьора и директор на Старозагорската опера Огнян Драганов. Изборът на заглавието е без колебание - \"Палячи\" на Леонкавало е единствената опера със сюжет по действителен случай. В постановката - пътуващата трупа е циркова и действието се развива в цирка сред естествения декор на арената на Академичен цирк \"Балкански\". Спектаклите в Несебър ще дирижират главният диригент на Старозагорската опера Ивайло Кринчев (22 юли) и Владимир Бошнаков (29 юли). Художници на костюмите са Каталин Йонеску-Арборе (Румъния) и Салваторе Русо (Италия). Зрителите могат да очакват необикновена и въздействаща класическа постановка с участието на звездни солисти, хора и оркестъра на Държавна опера Стара Загора. В ролята на Канио на 22 юли ще бъде Калудов, а на 29 юли - Георги Динев. В ролята на Неда ще се представят Анна Дитри (22-ри) и Деси Стефанова (29-и). Ролите на директора на цирка и Тонио ще си поделят Александър Крунев и Нико Исаков. Валери Турманов зрителите ще видят в ролята на Силвио, а Ивайло Йовчев - в ролята на Бепо. Под купола ще бъде представена атрактивна програма в изпълнение на артисти от цирк \"Балкански\". Номерата са подбрани от творческия екип, за да се впишат в музикалната драматургия и да подсилят колорита на реалистичната артистична атмосфера. Изключително въздействащо е лазерното шоу на фона на музиката на интермецото.", "date": "2019.07.22", "title": "Опера в цирка и в Несебър"}
{"url": "https://duma.bg/kino-pod-zvezdite-s-vhod-svoboden-na-lyatna-stsena-ndk-n196346", "text": "Лятна сцена НДК дава възможност за приятно изживяване с кино под звездите в дните 22, 23 и 24 юли. В три поредни вечери ще бъдат излъчени филмите \"Измамно богати\", \"Walking on Sunshine\" и \"Презрението\". Началото на прожекциите е от 21 ч. Италианската закачлива комедия \"Измамно богати\" на режисьора Франческо Мичикe ще даде началото на откритото лятно кино в НДК. Филмът разказва историята на любовниците Серджо (Серджо Кастелито) и Сабрина (Сабрина Ферили).   Във втория ден от програмата (23 юли) предстои мюзикълът \"Walking on Sunshine\". Режисьори са Макс Гива и Дания Паскуини. Летният мюзикъл проследява бъдещата сватба на Мади и Раф в Пулия. Любовта невинаги приключва с щастлив край. Култовата класика на режисьора от френската Нова вълна Жан-Люк Годар - \"Презрението\" от 1963 г., ще проследи моментите на отчуждение в една връзка. Прожекцията ще бъде излъчена на 24 юли. Част от актьорския състав са Брижит Бардо и Мишел Пиколи. Прожекциите се осъществяват със съдействието на Италианската търговска камара и Френския институт. Входът е свободен. ", "date": "2019.07.22", "title": "Кино под звездите с вход свободен на лятна сцена НДК"}
{"url": "https://duma.bg/kontsert-n196345", "text": "Един от най-емоционалните и незабравими концерти поднесе Майкъл Болтън в зала 1 на НДК. Звездата изнесе почти двучасов концерт, който бе част от световното му турне. Кралят на баладата изпълни вечните си хитове, а знаковата му песен \"When A Man Loves A Woman\" предизвика истински фурор в залата", "date": "2019.07.22", "title": "Концерт"}
{"url": "https://duma.bg/izborno-dezhavyu-n196355", "text": "Изборният кодекс пак ще бъде преправян, ясно е три месеца преди местния вот. Отново е отворен въпросът кои села могат да си избират кмет. Повече от десетилетие опозиция и управляващи продължават ту да вдигат, ту да свалят прага за вот в малките населени места. БСП отново предлага жителите от села със 150 жители да избират своя кмет, вместо да чакат човек, посочен от общинския градоначалник. ГЕРБ контрират, че по документи може да има 200 жители, а реално да са само 20. Защо тогава не осъвременят избирателните списъци? Или понеже това отново е предложение на БСП, трябва да бъде отхвърлено?  Дежавю е положението по селата. Дори лаик може да посочи какви ще са аргументите и на едните, и на другите. Остава Михаил Константинов и ЦИК да се включат с обяснения как ще се оскъпи вотът и колко сложно ще е, ако гласуваме и машинно. Досадно и предсказуемо. Докато всички партии са се впрегнали, за да се хвалят колко много кметове имат, хората по селата намаляват. Изчезват физически не само от населеното място, а от държавата, някои - и от този свят. А властта нехае. Управляващите ще платят убийствена сума за самолети, а в същото време няма пари за социални подобрения, здравна грижа и трудово подпомагане. Като изключим кампанийното отпускане на средства, разбира се. Важно е кметът на селото да познава проблемите му. А съселяните му да познават него. Местните избори обикновено са по-истински. Защото дори и с наличие на купен или корпоративен вот хората знаят кого и защо избират. Знаят, че този избор предопределя бъдещето на мястото, в което живеят. Това е истинският мажоритарен вот, затова преференциите са толкова важни. Затова и хората в селата трябва да имат правото да се произнасят кого искат за кмет. А властта да помисли как селата да не остават без хора.", "date": "2019.07.22", "title": "Изборно дежавю"}
{"url": "https://duma.bg/datata-n196348", "text": "1894 - ПРОВЕЖДА СЕ ПЪРВОТО В СВЕТА АВТОМОБИЛНО СЪСТЕЗАНИЕ. Надпреварата е между градовете Париж и Руан във Франция. Рекламирано е като \"конкурс за коли без коне\", които са \"безопасни, лесни за каране и евтини за пътуване\". В предварителния кръг на трасе с дължина 50 км участват 69 автомобила - фирмени и любителски. 25 от тях участват в състезанието с дължина 127 км. Победител става граф Жюл-Албер дьо Дион, който изминава трасето за 6 часа и 48 минути при средна скорост 19 км/ч. 1902 - РАЖДА СЕ МИМИ БАЛКАНСКА, ОПЕРНА ПЕВИЦА (УМИРА 1984 Г.). Специализирала пеене в Берлин и Виена. Една от основателките на Художествения оперен театър в София, на който е била директор (1942-1946). Работила в Народната оперета и в Държавния музикален театър в София (1948-1962). По-важни нейни оперетни роли са Силва, Щаси, Цецилия в \"Царицата на чардаша\" на Калман, Лиза и Графиня Марица в \"Графиня Марица\" на Калман, Ана Главари във \"Веселата вдовица\" на Лехар и др. 1910 - РАЖДА СЕ ИРИНА ТАСЕВА, ДРАМАТИЧНА АКТРИСА (УМИРА 1990 Г.). Завършила Театралната школа на Н. Масалитинов. От 1930 г. до пенсионирането си работи в Народен театър \"Иван Вазов\". Сред паметните й участия са ролите в постановките \"Ромео и Жулиета\", \"Коварство и любов\", \"Сън в лятна нощ\", \"Дон Карлос\", \"Мадам Сан Жен\" и др. Участва в радио- и тв постановки. 1934 - РАЖДА СЕ ТОДОР ЦОНЕВ, ХУДОЖНИК (УМИРА 2004 Г.). Ученик на Илия Бешков, известен с политическите си карикатури. Работи още графика, живопис, сатирична пластика, дърворезба и металопластика, офорти и стенописи. През 1978 г. домът му е обискиран и са конфискувани почти 500 негови карикатури. Те са показани пред публика през 1990 г. в изложбата \"Летопис на авторитаризма\". 1979 - УМИРА ЛЮБОМИР ШАРЛАНДЖИЕВ, РЕЖИСЬОР (Р. 1931 Г.). Съпруг на актрисата Невена Коканова (на снимката са двамата заедно). Режисьор на филмите \"Хроника на чувствата\", \"Веригата\", \"Карамбол\", \"Прокурорът\", \"С дъх на бадеми\" и др., както и на тв сериала \"На всеки километър\". Посмъртно отличен с голямата награда \"Златна камера\" на Съюза на българските филмови дейци за значителен принос в българското кино. 2010 - УМИРА ДОНЧО ЦОНЧЕВ, ПИСАТЕЛ, АВТОР НА В. ДУМА (Р. 1933 Г.). Автор на разкази, новели, повести, драми, издадени в 60 книги. Сценарист на 4 игрални филма, написал е 5 театрални пиеси. Творбите му са преведени на 28 езика. Малко известно за него е, че е бил републикански шампион по бокс (1951 и 1952) и републикански шампион по автомобилизъм (1964, 1965 и 1966). Депутат от 40-то НС. Носител на орден \"Стара планина\"-I степен, и на Голямата награда за литература на СУ.", "date": "2019.07.22", "title": "Датата"}
{"url": "https://duma.bg/d-r-iliyan-timchev-patsientat-e-samo-platets-n196351", "text": "- При така предложения здравноосигурителен модел частните застрахователи, които предлага министърът, предполагам няма да бъдат заинтересовани да подпишат договори с болници, които имат дългове, които са в отдалечени и труднодостъпни региони и в които се лекува изключително бедното население на България. - За мен въпросът е какво ще стане с тези болници в такива региони, с болници, които имат над половин милион лева дългове. Как те ще подписват договори? Къде ще отидат хората, които не заявят дали ще изберат НЗОК или частен застраховател? Кой ще определя тяхното разпределяне или ще бъде на някакви лобистки принципи? Как ще става това служебно разпределяне на хората към различните каси? Кой ще бъде арбитър в това служебно разпределение, не става ясно. - Смятам, че няма да се промени. Напротив, ще усложни работата както на лекарите и на медицинските специалисти, така и на самото население, а достъпността до здравна грижа ще бъде затруднена. - Не виждам дали ще се повишат доходите на лекарите и на медицинските специалисти.  - Казваме, че всичко се прави в името на пациента, но отново някой ще определя съдбата му. Вие къде го виждате пациента в тази идея за промени? Аз в представения от министър Ананиев модел не видях пациента и грижата за него. Пациента го има, но само като платец.  - Именно. - БСП не предлага промени в здравноосигурителния модел, а промяна на търговския статут на лечебните заведения.  Опитите на управляващите за промени в модела, както виждаме, са обречени. Дали ще сме с една или повече здравни каси, едно е ясно: необходим е сериозен контрол.  - Не. Не е достатъчен. Необходимо е много по-широко представителство от обществени и неправителствени организации. В момента в надзора има само 1 представител на пациентите. Да, и в момента има представители на синдикатите и на работодателите, но не е достатъчно. От презентацията за здравноосигурителния модел на Германия се видя колко много са обществените контролни органи.   И още нещо: когато Сметната палата покаже негативите на управлението на лечебните заведения - държавни или общински, веднага да се вземат мерки. Сега общинските и областните болници на 6 месеца се отчитат за финансовото си състояние. От общинските съвети се приемат тези доклади, дори да са с голям дълг. МЗ това го знае, но не предприема никакви мерки. Минават още 6 месеца, идва следващият отчет - следващи дългове и т.н. Дълговете се трупат, трупат и в един момент се казва: \"Ауу, имаме половин милион дълг\". Този дълг не се е натрупал миналия или по-миналия месец, но не са взети своевременни мерки.", "date": "2019.07.22", "title": "Д-р Илиян Тимчев: Пациентът е само платец "}
{"url": "https://duma.bg/edna-li-e-kiberatakata-n196349", "text": "Кибератаката, която сега у нас всички коментират, не е нещо ново в нашата обществена действителност. Прав е експертът по киберсигурност Ясен Танев, че ситуацията в страната е идентична със \"ситуацията в Чернобил\" (!), защото тя съществува в нашето всекидневие от години и се проявява не само в НАП, а във всички обществени сфери. Ето няколко доказателства: - Нима регистрирането на здравеопазването като търговска дейност не е кибератака? - А безумният дисбаланс, съществуващ в учебните програми на българското училище, не е ли също кибератака? - Или бруталното замърсяване на звуковата атмосфера в страната от електронните медии, опростачващи духовния статус на българските граждани, не е ли сходна проява на кибератака!? - А манипулативната информация, получавана от печатни медии, по какво се различава от кибератаката? Дори само тези примери са достатъчни за характеризиране на критичното състояние, в което се намира българското общество. От различните публикации по проблема се разбира, че \"държавата (т.е. централните държавни институции) от години е предупреждавана за дупки в киберсигурността\" (Мартин Георгиев), но сигналите са били пренебрегвани! Това не означава ли, че като не си е свършила работата както трябва, огромната държавна администрация на практика индиректно е подпомагала кибератаките и държавните чиновници незаслужено са получавали заплати?", "date": "2019.07.22", "title": "Една ли е кибератаката? "}
{"url": "https://duma.bg/zashto-sdelkata-za-f-16-ne-se-prevarna-v-praznik-za-vsichki-n196350", "text": "Дебатът около модернизацията на Българската армия показа, че сме далеч от постигането на консенсус по националната сигурност. Такъв изключително важен въпрос като превъоръжаването на бойната ни авиация раздели както депутатите, така и обществото. Около половината народни представители (123) дадоха гласа си за договорите, които правителството одобри за закупуване на изтребителите Ф-16. Колко от българите са доволни, е друга тема. И това не е заради боеспособностите на самолетите. Политическата класа в лицето на управляващите не успя да убеди своите опоненти в правилността на взетото решение. Тези изтребители, колкото и малко да са те, са необходими на Военновъздушните сили. Авиационната ни техника е отпреди повече от 30 години. Вярно е, че ще служи още. И както заяви от парламентарната трибуна депутатът от ВМРО доц. Милен Михов, тогавашната власт е взела целесъобразно решение, което днес може да служи за пример.  Безспорен е фактът, че армията ни се нуждае от нови самолети. Защо обаче това не се използва от политическата класа за постигане на консенсус поне в тази сфера на общественото ни развитие? Станахме свидетели на неумението да се води дебат за постигане на обща цел. И на липса на достатъчно политически аргументи, макар че решението е политическо. Като че ли една част от депутатите от мнозинството не разбра, че се обсъждат и гласуват договорите за ратификация, а не тактико-техническите данни на самолета. Без да е необходимо, влязоха в нишата на военните експерти. Може би това бе удобен подход, за да избягат от същността на политическото решение, а именно - че купуваме самолети от САЩ като наш най-голям стратегически съюзник, в което, ако държиш на позициите, няма нищо лошо.   Фактът, че е налице неумение да се убеди опонентът в толкова важен за страната въпрос, пролича най-вече в поведението на политическите партньори на ПП ГЕРБ. Главната управляваща партия получи приятелски огън и ако той беше с ракетите на Ф-16 \"въздух - повърхност\", щяхме да бъдем свидетели на по-големи поражения. Сега видяхме поредното разномислие в ПГ \"Обединени патриоти\", като две трети от състава й бяха против политиката на излъчения от нея министър на отбраната. Дойде на помощ ДПС. Консенсус по този въпрос от националната сигурност нямаше в управляващата коалиция, което едва ли е в интерес на държавата и нейната армия. Дебатът извън парламента също създаде странни усещания, които най-малкото не са адекватни на сериозността на темата. Дори се стигна до някои непремерени действия и изказвания спрямо военната експертиза и армията като цяло. Създаде се впечатление, че т.нар. орязване на способности е дело на Военновъздушните сили. Наложи се министърът на отбраната да прави изявления в обратна посока, но медиите вече тиражираха протокол, който незнайно как изтече от папките на договарящите. И след защитата на министъра политици продължаваха да твърдят, че решението за Ф-16 е взето от военните специалисти и те само се съобразили с тяхното мнение. Но кой пилот ще предпочете да лети с недостатъчен боекомплект? Отново беше изровена онази приказка на премиера, че Генералният щаб си купувал вертолети без въоръжение, за да избяга, когато започне войната. Тя бе посрещната с мълчание дори от генералите и адмиралите от запаса, които днес са депутати. Наложи се президентът да обяснява на посланиците какво е предназначението на \"Кугар\"-ите например. Впрочем при първото такова изказване генерал-лейтенант от запаса обяви, че си връща пагоните, т.е. се саморазжалва. Много е трудно, дори невъзможно, при подобни изявления да се постигне консенсус, който иначе е крайно необходим за националната сигурност. Няма съмнение, че щеше да бъде голям успех, ако бе съхранено с адекватни политически действия и изказвания съгласието в парламента от 8 юни 2018 г. Тогава почти всички народни представители, с изключение на тези от \"Воля\", подкрепиха проектите за инвестиционни разходи за придобиване на нов основен боен самолет и бойни бронирани машини за пехотата. И този шанс бе изпуснат.  Предстои ни да видим дали със същата мъка ще стигнем до ратифициране на договорите за модернизация на флота и пехотата. Рискът от изоставане вече е факт. И тази година отделените в централния бюджет средства от 271 млн. лв. няма да бъдат използвани. Обещанията са до края на годината да има договор за патрулните кораби и избор на изпълнител за машините на Сухопътните войски. Едновременното реализиране на трите проекта беше другият фактор, който държеше донякъде консенсуса. И той обаче не свърши работа, очевидно поради договорената цена за изтребителите и условието да платим накуп предварително, което според премиера се случило по негово настояване! А защо беше необходим консенсусът поне на политическо ниво? Просто договорите, които днес се сключват от едни, ще бъдат изпълнявани от други. Всяко накърняване на интересите на САЩ не е допустимо. А накърняване на интересите на нашата национална сигурност излиза, че е допустимо.", "date": "2019.07.22", "title": "Защо сделката за Ф-16 не се превърна в празник за всички?"}
{"url": "https://duma.bg/96-godishen-rekordor-probyaga-5-kilometra-za-42-minuti-n196338", "text": "Жител на американския щат Вирджиния пробяга 5000 метра за 42 минути и 30 секунди, установявайки световен рекорд във възрастовата категория от 95 до 99 години, съобщи списание Runner`s World. Атлетът призна, че победите изискват сериозна работа. По време всекидневните си тренировки тича от 3000 до 5000 километра. Няколко дни преди състезанието увеличава физическото натоварване и се фокусира главно върху темпото на бягане. Пенсионерът твърди, че го прави бавно. 96-годишният Рой Енглерт надмина предишния рекордьор Франк Левин с почти 8 минути, който преодоля същото разстояние за 50 минути 11 секунди. Преди това възрастният мъж е регистрирал постижения на 800, 1500 и 3000 метра в своята възрастова категория. \"Надживях мнозина. Така че ми е по-лесно да побеждавам, наоколо не останаха конкуренти\", иронично отбеляза рекордьорът.", "date": "2019.07.22", "title": "96-годишен рекордьор пробяга 5 километра за 42 минути"}
{"url": "https://duma.bg/planirat-masov-shturm-na-bermudskiya-triagalnik-n196340", "text": "Нова инициатива в интернет зове към атака на регион в Атлантическия океан, на север от Куба, за който се твърди, че има концентрация на изчезвания на кораби и самолети. \"Щурм на Бермудския триъгълник\" има по-малко регистрации за участие от \"Атаката на Зона 51\" отпреди дни, но динамиката е обещаваща, информира АФП. Вече над 19 хиляди души са се регистрирали за събитието, а 25 хиляди са отбелязали, че проявяват интерес към инициативата. Подобно на девиза за атака на Зона 51, че \"охраната не може да ни застреля всички\", организаторът на новата проява Антъни Карновал смята, че мистериозното място \"не може да ни погълне всички\". Планирано за 1 октомври тази година, събитието дори има своя собствена страница за тълкуване, тъй като идеологът му се стреми да събере около 175 хиляди долара, за да \"предостави лодки и водолазно оборудване\" на присъстващите. В случай че кампанията се провали, Карновал обеща да върне парите. Ако успее, организаторът има намерение да вложи средствата в купон с \"жива музика, забавления и плажно парти\". Бермудският триъгълник, известен още като Дяволският, е слабо населен район, където се смята, че няколко самолета и кораби са изчезнали. Има няколко естествени обяснения за това, като най-често срещаните са свързани с тежките метеорологични условия в региона. По принцип всеки основен ураган, включително Катрина, Ирма и Флоренция, произхождат оттук.", "date": "2019.07.22", "title": "Планират масов щурм на Бермудския триъгълник"}
{"url": "https://duma.bg/izzhivey-naukata-gostuva-v-sofiya-n196341", "text": "Експозицията \"Изживей науката\" отвори врати в столицата. Както подсказва името на изложбата, нейният формат позволява на хора от всички възрасти да се потопят във фантастичния свят на физиката, геологията, биологията, астрономията и др. Това се случва благодарение на над 25 атракциона, даващи възможност на ценители да преживеят на живо едни от най-великите научни открития на нашето време. Тепърва стартираща своя тур из Европа, \"Изживей науката\" предизвика сериозен интерес сред малки и големи, а още с първата си поява в Рим, Италия, изложбата регистрира рекордните 190 хиляди продадени билета. В България експозицията ще остане до 30 септември и може да се види в The Mall на Цариградско шосе, ниво -2. Разработена в сътрудничество с екип от учени, изложбата съчетава научно познание и свежи предизвикателства. Така посетителите не само се забавляват с атрактивните интерактивни машини, но и се запознават с теорията на точните науки и явления като слънчевата енергия и природните катаклизми по лесен и достъпен начин. Организаторите от Coco Agency смятат, че експозицията е подходяща за деца и ученици, за които игровият модел прави образователния процес особено ефективен. Изложбата ще бъде посрещната с не по-малко любопитство от порасналите членове на семейството, тъй като интелигентно поднесените теоретични модели и описателни панели обещават ползотворни развлекателни мигове с интерактивните машини на хора от буквално всички възрасти. Разположена на близо 1000 квадратни метра площ, \"Изживей науката\" отвежда на вълнуващо пътешествие в света на природните феномени. Изложбата показва на посетителите колко бързо реагират нашите мозъци, запознават с това как може да се накара музикален инструмент да зазвучи без струни, как се взаимодейства с електрическа светлина само с движения на ръцете и как сами можем да създадем електричество. По-смелите ще имат шанса да предизвикат равновесието си, да изпитат своята памет, да преживеят симулация на земетресение, да бъдат за малко невидими като в приказките и още много други...", "date": "2019.07.22", "title": "\"Изживей науката\" гостува в София"}
{"url": "https://duma.bg/mazh-se-kachi-varhu-samolet-v-dvizhenie-n196339", "text": "Нигериец се покатери върху пътнически самолет в движение. Мъжът беше заснет да пълзи по лявото крило на машината, рулирана към пистата, за да излети. Случката се разиграла на международното летище в Лагос. Цел на въздушния стопаджия се оказал вътрешен полет до Порт Харкорт. Пилотът се видял принуден да спре самолета. Била извикана охраната на летището и мъжът бил арестуван. След кратко забавяне машината излетяла и планираният маршрут бил осъществен.", "date": "2019.07.22", "title": "Мъж се качи върху самолет в движение"}
{"url": "https://duma.bg/hristo-stoichkov-obeshta-nov-stadion-na-chervenite-n196334", "text": "Христо Стоичков гарантира, че скоро в Борисовата градина ще има нов стадион. Кавалерът на \"Златата топка\" за 1994 г. пак пристигна в България, за да рекламира биографията си \"Историята\". Камата беше в Панагюрище, където беше посрещнат с хляб и сол. За легендарния №8 имаше и подаръци - копие на черешовото топче и знаме с надпис \"Свобода или смърт\". \"Като малък мечтата ми беше да играя в \"А\" група и ЦСКА ми даде тази възможност. Кръвта вода не става, сърцето ми винаги ще е червено. ЦСКА ме направи личност, футболист и винаги ще съм признателен. Знаем през какво мина клубът. Преди няколко години дадох името си, за да може ЦСКА да се върне на мястото си. Нека феновете да подкрепят отбора, както аз го правя от далече. Заради тях станах такъв, какъвто съм. ЦСКА нов стадион ще има. Никой няма да къса детелинки, няма да реже дървета. Каквото искат да си говорят разни архитекти. Ще говоря и с Гриша Ганчев. Това е пътят. ЦСКА трябва да има нов стадион и обещавам, че ще има\", закани се Стоичков.", "date": "2019.07.22", "title": "Христо Стоичков обеща нов стадион на \"червените\""}
{"url": "https://duma.bg/levski-buksuva-na-transferniya-pazar-n196333", "text": "Левски продължава да буксува на трансферния пазар. Още от началото на подготовката треньорът Петър Хубчев говори, че има нужда от футболисти, като в момента той иска поне четирима. На \"Герена\" обаче продължават да търпят негативи в преговорите. От Левски търсят краен бранител, който да бъде едновременно алтернатива на Иван Горанов и Живко Миланов. \"Сините\" имат нужда и от още един централен защитник. При контузия на Янис Каргас или Нуно Рейш алтернатива е младокът Деян Иванов. Исландецът Холмар Ейолфсон все още е далеч от завръщане в игра. Другата трансферна цел остава привличането на още един халф. Снощи Левски гостува на Етър в мач от II шампионатен кръг, а в четвъртък е визитата на АЕК Ларнака в първи мач от II кръг на Лига Европа.", "date": "2019.07.22", "title": "Левски буксува на трансферния пазар"}
{"url": "https://duma.bg/stoev-goni-marselino-n196335", "text": "Стойчо Стоев зачеркна Марселиньо от Лудогорец. Треньорът на \"орлите\" остави бразилеца извън групата при победата над Берое с 4:2. Именно плеймейкърът му създаде редица проблеми миналата седмица, когато отказваше да излезе, а впоследствие се присмя на треньора, след като напусна терена при загубата от Ференцварош (2:3). Оказа се, че това поведение на футболиста е нещо обичайно за него, като заради дългогодишния си престой в Разград той се мисли за недосегаем. 35-годишният Марселиньо е от началото на проекта в Разград, като от 2011 г. има 316 мача във всички турнири. \"Решението за Марселиньо е мое. Втори път се случва да реагира така. Това за мен е рецидив. Не искам да коментирам дали ще има още един шанс за него\", каза Стоев. По този начин той подсказа, че повече няма да разчита на бразилеца. Срещу заралии Стоев беше направил осем промени в стартовия състав в сравнение със срещата с унгарците. \"Този двубой беше изключително важен, защото след загубата бе нормално настроението ни да не е в най-добри тонове. Реагирахме адекватно и постигнахме победата. Мое решение бяха промените в състава, но все пак имах и едно наум за мача с исландците. Исках да видя някои от другите футболисти, за да знаем какво можем да очакваме от тях. Някои от тях дадоха сериозна заявка за място в отбора. Жоржиньо е един от тях - доста добро попълнение. Бях го гледал доста през пролетта и знаех, че може да ни свърши работа\", каза Стоев. В четвъртък \"орлите\" гостуват на Валур на ст. \"Хлидаренди\" в мач от II кръг на Лига Европа. \"Всеки мач играем като за последно, за да печелим с такива резултати. Берое е добър отбор, но важното е, че спечелихме. Удивително е да играя тук, за един от най-добрите отбори в България. Трябва да продължа да работя усърдно и да помагам на отбора. Тук не е много по-различно в сравнение с ЦСКА. Всеки работи усърдно и ми помага да се адаптирам. Когато играех там, също се чувствах добре, но вече съм в Лудогорец и се старая да помагам\", каза Жоржиньо. Миналия сезон той игра под наем на \"Армията\", но ЦСКА-Сф не успя да го откупи от Сент Етиен, което впоследствие направиха \"орлите\".", "date": "2019.07.22", "title": "Стоев гони Марселиньо"}
{"url": "https://duma.bg/petrovich-poe-tsska-sf-n196336", "text": "Люпко Петрович е новият треньор на ЦСКА-Сф. Досега сърбинът беше консултант на \"червените\", както и помощник на Добромир Митов. На него са поверени мачовете, тренировъчният процес и всичко, свързано с подготовката на футболистите. Митов е понижен в помощник-треньор, като Ивайло Станев, Ивайло Петров, Милош Крушчич и Кирил Динчев също остават в щаба. Рокадата беше извършена, след като във II кръг ЦСКА-Сф падна от гостуващия Черно море с 1:3 и остава само с точка след двете домакинства от началото на сезона. Решенията са на собственика Гриша Ганчев. \"Проведохме сериозен разговор с играчите. Най-важното в този момент е отборът да заиграе като колектив. Футболистите трябва да осъзнаят, че от подобна ситуация се излиза, ако са задружни и си помагат на терена. Който се мисли за звезда, не тича, не се бори и не се раздава на терена, няма да играе. Играчите да не мислят за себе си, а да защитят честта на клуба и да се отблагодарят на публиката за подкрепата. Това е труден момент за всички, който ще се преодолее само с победи и по-добри игри и резултати. Затова обаче ще трябва дисциплина във всички аспекти и най-вече голямо сърце за предстоящите трудни битки\", каза 72-годишният Петрович. В България той е водил още Левски и Литекс. Дебютът му ще е в четвъртък срещу родния му клуб Осиек. Двата тима излизат на \"Армията\" в мач от II кръг на Лига Европа. Като футболист Петрович има над 300 мача за хърватския клуб. \"Мисля, че в двата мача с Етър (2:2) и Монтенегро (Титоград 0:0) се видя, че не сме в добро състояние. Минахме между капките в тези два мача, но в третия загубихме. Напълно резонно. Оправдания много могат да се измислят. Въпросът е, че сме си виновни сами и всеки ще си понесе отговорността\", заяви главният мениджър Стойчо Стоилов. \"Фланелката на ЦСКА е тежка. Гледал съм загуби с 1:4 от Нафтата и 0:3 от Миньор, но такава игрова безпомощност никога не съм виждал от футболисти, носещи червената фланелка. \"Българска армия\" е крепост, а не селско стадионче, на което идват Етър и Черно море и те надиграват. Най-малкото Черно море трябваше да бъдат разкъсани заради отношението им в последния кръг. Явно в този отбор на ЦСКА преобладават играчите, които имат женски полови органи между краката си. И страдаме от липса на истински мъже. Ръководството трябва да вземе спешни мерки иначе нищо добро не ни чака, ясно е и на децата\", написа във фейсбук лидерът на \"червените\" фенове Иван Велчев-Кюстендилеца. Той визираше загубата на \"моряците\" от Лудогорец (1:4), с която през май \"орлите\" си подпечатаха титлата. В този мач варненци излязоха предимно с юноши, защото шестима от футболистите се бяха провалили на детектор на лъжата. Впоследствие се изясни, че тези футболисти са били играли симулативно при загубата именно от ЦСКА-Сф (1:3) в началото на май. Ден преди мача недоволен от някои решения треньорът Любо Пенев напусна \"Армията\".", "date": "2019.07.22", "title": "Петрович пое ЦСКА-Сф"}
{"url": "https://duma.bg/pochina-muzikantat-bugi-barabata-n196342", "text": "Известният музикант Марио Събев, известен като Буги Барабата, е починал на 58-годишна възраст, съобщиха колегите на водещия в радио Z-Rock и фронтмен на \"Бараби Блус Бенд\". \"Нашият Буги тази нощ си отиде. Нямаме думи... съкрушени сме\", написаха те. Той е роден на 24 декември 1960 г. Автор е на всичките песни в шестте албума на групата: \"Песни от гаража\", \"Лоши времена\", \"Срещу вятъра\", \"18 карата кал\", \"Без право на обжалване\" и \"Бесните кучета на блуса\". Съавтор на хита на Васко Кръпката - \"Няма бира\". За Георги Минчев е написал песента \"Равносметка\".", "date": "2019.07.22", "title": "Почина музикантът Буги Барабата"}
{"url": "https://duma.bg/tarsi-se-sobstvenik-za-nay-skapoto-ferari-n196337", "text": "Най-скъпото ферари в света си търси нов собственик, като всеки желаещ може да участва в търга, организиран от Gooding & Company през август. Колата, известна като California Spyder, е толкова красива, че италиански съд официално постанови, че е произведение на изкуството. Поради този факт изработената от легендарните Pininfarina машина няма да може да бъде копирана по никакъв начин. Именно това я превръща и в едно от най-търсените ферарита в света. Автомобилът Ferrari 250 GT Series I е сред 40-те със специална каросерия, изработена от легендарната италианска дизайнерска компания. А също така е в списъка на четирите коли, чиито части са направени изцяло по поръчка - странични вентилационни отвори, затворени фарове и др. Навремето 0789 GT е бил специално създаден за един от най-големите ВИП клиенти на \"Ферари\" - римския принц Алесандро \"Дадо\" Русполи, прочут актьор и плейбой на италианската поп култура. Той возил в своя автомобил прочути личности като Пабло Пикасо, Бриджит Бардо и Салвадор Дали. През 1958 г. колата е най-скъпата в света и струва $14 950, което днес е еквивалент на 132 476 долара. Организаторите на търга още не са обявили началната цена за наддаването, но се очаква да е в диапазона 7-8 милиона долара.", "date": "2019.07.22", "title": "Търси се собственик за най-скъпото ферари"}
{"url": "https://duma.bg/indiya-prez-fotoobektiva-na-tihomir-trichkov-n196343", "text": "Изложба фотография на Тихомир Тричков на тема Индия ще бъде открита на 26 юли до 22 август в галерия \"Руси Карабиберов\" в Нова Загора, пл. \"Свобода\" 5. Някои истории са чути, други остават с мен. Но разказвам, защото мога. Защо Индия? Там реките не спират да носят истории по течението си. Вятърът и той ги шепти. И бурите ги носят на силните си рамене. А хората се усмихват, споделя Тричков.  ", "date": "2019.07.22", "title": "Индия през фотообектива на Тихомир Тричков"}
{"url": "https://duma.bg/stoichkov-pokazva-zlatnata-topka-i-biografiya-v-6-grada-n196344", "text": "25 години след САЩ '94 хиляди фенове ще могат да изживеят още веднъж емоцията от Златното лято, като се срещнат с идола си Христо Стоичков и Златната топка в 6 български града до края на юли. Камата ще носи най-важното отличие, печелено някога от български футболист, по време на лятното турне за представяне на биографията \"Христо Стоичков. Историята\" (изд. \"Софтпрес\"), написана в съавторство с журналиста Владимир Памуков. Стоичков записа видеообръщения за почитатели в Панагюрище, Стара Загора, Петрич, Каварна, Плевен и Русе. Датите са 22 юли от 18 ч. в Стара Загора, площадът пред общината, вход свободен; 23 юли от 19 ч. - Петрич, хотел \"България\", вход свободен. В града той ще открие и ново футболно игрище. На 25 юли от 18 ч. - Каварна, стадион \"Калиакра\", вход свободен; 26 юли от 20 ч. - Плевен, ресторант \"Life\", вход с куверти, и 28 юли от 18 ч. - Русе, зала \"Монбат Арена\", вход 25 лв. с включена в цената книга подарък.", "date": "2019.07.22", "title": "Стоичков показва Златната топка и биография в 6 града "}
{"url": "https://duma.bg/rezultati-n196329", "text": "II кръг Царско село - Арда 0:0; Локо Пд - Славия 3:2 0:1 Чунчуков (3) 2:1 Илиев (12-д и 21) 3:1 Аралица (26) 3:2 Кирилов (86); ЦСКА-Сф - Черно море 1:3 0:1 Иса (23) 0:3 Енрике (37-д и 60) 1:3 Уот (74) ЧК Попов (Ч-88); Берое - Лудогорец 2:4 0:2 Жоржиньо (8 и 35) 1:2 Йосипович (45+3-д) 1:4 Кешерю (53 и 55) 2:4 Йосипович (90); снощи: Ботев Пд - Дунав; Етър - Левски; днес, 21.00: Витоша Б - Ботев Вр (Диема спорт).  1. Лудогорец 2 0 0 6:2 6  2. Черно море 2 0 0 6:2 6  3. Левски 1 0 0 4:1 3  4. Берое 1 0 1 5:5 3  5. Славия 1 0 1 5:5 3  6. Локо Пд 1 0 1 4:5 3  7. Арда 0 2 0 0:0 2  8. Етър 0 1 0 2:2 1  9. Ботев Пд 0 1 0 0:0 1 10. ЦСКА-Сф 0 1 1 3:5 1 11. Царско село 0 1 1 0:2 12. Витоша Б 0 0 1 2:3 0 13. Ботев Вр 0 0 1 1:3 0 14. Дунав 0 0 1 1:4 0 I кръг Септември - Струмска слава 2:0 1:0 Йорданов (27) 2:0 Стоичков (33); Кариана - Монтана 1:1 1:0 Халил (28) 1:1 Тасев (35); Хебър - Спартак Пл 3:0 1:0 Ангелов (22) 2:0 Георгиев (63) 3:0 Чаворски (90+4-д); Литекс - Локо ГО 5:0 1:0 Ганев (47) 2:0 Бонев (60) 3:0 Мицаков (71) 4:0 Капитанов (80) 5:0 Йорданов (89); Черноморец Бч - Поморие 0:1 Смирнов (6); Нефтохимик - Спартак Вн 5:0 1:0 Цачев (17) 2:0 Костов (22) 3:0 Петков (52) 4:0 Молдованов (77) 5:0 Апостолов (90+1); снощи: Лудогорец-2 - Ботев Гъл; днес, 18.30: ЦСКА 1948 - Локо Сф (Диема спорт).", "date": "2019.07.22", "title": "Резултати"}
{"url": "https://duma.bg/garkinya-nadskochi-nacheva-na-evropeyskoto-n196331", "text": "Александра Начева заслужи сребърен медал на европейското по лека атлетика до 20 г. в Бурос, Швеция. Българската състезателка в тройния скок преодоля 13,81 м в най-добрия си опит. 17-годишната пловдивчанка започна с 13,06 м, който й отреди временното пето място. След това скочи за трета позиция - 13,42 м, и с третото си излизане в сектора изкова среброто. Титлата взе гъркинята Спиридула Кариди с 14,00 м. Тя остава втора в европейската ранглиста за сезона за девойки след Начева, която има 14,13 м това лято. Бронзът остана за Рута Ласмане (Лат) с 13,48 м. Отличието за Начева е пето от голямо първенство. През 2017 г. тя стана световна вицешампионка за кадетки, а миналото лято спечели сребро от континенталния шампионат за кадетки под 18 г., злато от световното за девойки под 20 г. и титла от Младежките олимпийски игри в Буенос Айрес.", "date": "2019.07.22", "title": "Гъркиня надскочи Начева на европейското"}
{"url": "https://duma.bg/grisho-sreshta-kvalifikant-v-atlanta-n196330", "text": "Григор Димитров (№52 в света) ще срещне квалификант на старта на АТП 250 турнира в Атланта. Бившият №3 в ранглистата е в долната половина на схемата, като излиза утре на корта. Българинът попадна в потока на втория поставен Тейлър Фриц (САЩ, №30). Той почива в първи кръг и ако българинът се справи със своя съперник, ще излезе именно срещу американеца. В половината на Димитров са още Юго Умбер (Фр, №48) и Джордан Томпсън (Авл, №43). Гришо има само едно участие в Атланта, като през 2011 г. отпадна още на старта. Надпреварата в САЩ е първата на твърди кортове за Димитров. Другите турнири, в които той ще участва, са Лос Кабос, Мексико, \"Мастърс\"-ите в Канада и Синсинати, както и в последния турнир от Големия шлем US Open. В сезона на твърди кортове хасковлията има да защитава 280 т.", "date": "2019.07.22", "title": "Гришо среща квалификант в Атланта"}
{"url": "https://duma.bg/aoiyama-se-izkachva-v-yerarhiyata-na-sumoto-n196332", "text": "Даниел Иванов си гарантира изкачване в йерархията на сумото. Българският борец завърши с положителен баланс 8:7 на турнира \"Нагоя башьо\". В схватка от последния XV кръг \"Синята планина\" надви Дайейшо, като го извади от равновесие с техниката \"хатакикоми\". Именно преобладаващите победи гарантират \"качикоши\". В Нагоя борецът от Елхово беше с ранг \"маегашира-2. Монголският Велик шампион Какурю спечели Купата на Императора за шести път в кариерата си, след като победи сънародника си Хакухо, избутвайки го от дохиото с \"йорикири\". Легендата имаше теоретичен шанс да стане победител в Нагоя, но за целта трябваше да победи два пъти подред Какурю. Следващият класически турнир е в Токио през септември.", "date": "2019.07.22", "title": "Аоияма се изкачва в йерархията на сумото"}
