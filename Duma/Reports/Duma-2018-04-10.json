{"url": "http://www.duma.bg/node/164456", "text": "Символи на пролетта, интересни цветови решения, различни силуети, нестандартни воали, издължени шлейфове и оригинални дантели с фигури на птици са част от акцентите в новата колекция на Hristo Chuchev Design. Лястовици и двойки щъркели върху дантела са щастливите символи, които дизайнерът залага в своите булчински рокли. Освен чрез птиците като нейни предвестници пролетта присъства в колекцията и със свежите цветове. Христо Чучев разчупва клишето на класическата булчинска рокля в бяло и екрю, като залага на светлите тонове на синьо, розово, лилаво, праскова и актуалния цвят вишна, комбинирани с телесна основа. \nС най-новата си булчинска колекция пролет-лято 2018 Христо Чучев затвърждава своя разпознаваем стил, за който са характерни красота, ефирност, лекота в обемите, прецизна ръчна изработка, уникални детайли, удобство и комфорт. Освен красивите висококачествени дантели дизайнерът използва също жоржети, коприна и тюл, съчетани с камъни, ресни и фини пера от марабу. Характерни за колекцията са дантелените пелерини и нестандартните свободно падащи воали, прикачени за раменете и талията. Силуетите са в класическата А линия, прав, тип русалка и принцеса с олекотени обеми. Смело и иновативно предложение на Христо Чучев към по-дръзките булки е сватбеният гащеризон, изработен изцяло от дантела и съчетан с дълъг воал. Визията на част от роклите е елегантно допълнена от бижута под формата на корони, диадеми и фини колани, изработени от MozArt Toncheva Doret. \nДизайнерът Христо Чучев, който наскоро получи престижната награда \"Златна игла 2018\" в категория \"Булчинска мода\", откри втората вечер на Sofia Fashion Week SS 2018 с избрани предложения от своята най-нова сватбена колекция. По време на шестото издание на седмицата на модата в българската столица бяха представени общо 10 haute couture колекции на родни марки и дизайнери. Христо Чучев е сред участниците, които всеки сезон показват актуална колекция на най-мащабното модно събитие в страната ни и винаги се стреми да налага нови дизайнерски решения по отношение на материи, кройки, цветове и детайли.   \n", "date": "2018.04.10", "title": "Двойки щъркели кацат върху булчински рокли  "}
{"url": "http://www.duma.bg/node/164452", "text": "Занемарените пътища в Брюксел привлякоха още по-голямо обществено внимание, след като местен активист засади цветя в дупките. По думите на 29-годишния мъж улиците в града имат спешна нужда от ремонт. \n\"Въоръжен\" с лейка и торба, пълна с разсад от нарциси и здравец, креативният господин запълва с цветя всеки отвор, който види на пътя, включително и на натоварени кръстовища. Мъжът, който се е преместил да живее от Холандия в Белгия преди 7 години, разказа, че пешеходците, велосипедистите и шофьорите всекидневно негодуват срещу дупките по пътищата. \nМестните жители и туристи на града поздравиха човека за инициативата, казвайки, че цветята са приятна гледка за окото. Мъжът от своя страна разкри, че \"цветният\" му протест вече се увенчава с успех: след като поставил цветя в една от дупките, два дни по-късно тя била запълнена.   \n", "date": "2018.04.10", "title": "С цветя \"ремонтират\" дупките в Брюксел"}
{"url": "http://www.duma.bg/node/164451", "text": "Американски учени от Северозападния университет в Илинойс доказаха, че загубата на много пари или имот скъсява човешкия живот, предаде Асошиейтед прес. Хора на средна възраст, претърпели внезапна финансова загуба, са изложени на по-голям риск от смърт през следващите години, отколкото индивиди без този проблем. Опасността от фатален край след такъв тип загуба съществува при представители и на двата пола с различно социално-икономическо положение, независимо от това колко пари са имали в началото. \nАнализ на опита на близо 9 хил. души подчерта добре известната връзка между финансите и благополучието. Предишни изследвания свързаха по-ниските доходи и увеличаващото се неравенство в доходите с повече хронични болести и по-кратка продължителност на живота. Фактори като стрес, забавено лечение, злоупотреба с наркотични вещества и самоубийствата също оказват влияние. Шокът след материална загуба увеличава риска от смърт с 50%. \nИзследователите анализираха информация, събирана в продължение на две десетилетия в проучването \"Здраве и пенсиониране\". В него са участвали хора на 50-70 години, като е отбелязано кои от тях са починали. Около 25 на сто са претърпели финансов крах, описан като загуба на поне 75% от нетната стойност на спестяванията им за две години. Шок, водещ до смърт, преживяват повече жени, отколкото мъже. Ефектът е по-изразен, ако човек е загубил жилището си. \nУчените от Харвард пък доказаха, че стресът от голяма финансова загуба е също толкова опасен като новооткрита сърдечна болест. Изследването беше публикувано в сп. \"Джърнъл ъв ди американ медикал асосиейшън\".   \n", "date": "2018.04.10", "title": "Загубата на пари скъсява живота"}
{"url": "http://www.duma.bg/node/164486", "text": "85,3% от българите подкрепят намерението на Министерството на регионалното развитие и благоустройството (МРРБ) да се повишат драстично глобите за кражба на вода. Това показва Национално представително проучване на \"Екзакта рисърч груп\".  Неотдавна  министърът на регионалното развитие и благоустройството Николай Нанков обяви, че санкциите за потребителите, които са се присъединили незаконно към мрежата или не плащат сметките си, ще бъдат увеличени пет път. Това ще стане с нов закон за ВиК. За тези, които не плащат и откажат да им бъде монтиран водомер, ще бъдат изключвани от мрежата. За да се обезпечи достъпът им до вода, ще бъдат осигурени алтернативни възможности чрез обществени водоизточници. \nНа въпрос \"Кой според вас е основният проблем на ВиК услугите\", 16,7% от участвалите в проучването отговарят, че това са кражбите на вода. Други 22,7% посочват качеството на водата, а 21,8% - уличните течове. \nПроучването показва още, че българите имат високо съзнание за значението на водата. 99,2% от запитаните я считат за ценен природен ресурс. В същото време 41,6% от участниците в допитването не са готови да плащат по-висока цена от сегашната. Други 36,2% са съгласни да приемат поскъпване на услугата, ако се подобри качеството, а 27,7% ще приемат повишение, за да се осигури по-добро пречистване с цел опазване на околната среда. Голям е и процентът на тези, които са съгласни да има вдигане на цената, за да няма прекъсване на водоснабдяването - 24,1%. \n42,5% от българите оценяват нивото на предоставяните ВиК услуги като добро, 17,9% като много добро, а 5,9% като отлично. 11,1% са недоволни. По отношение на другите показатели 77,7% смятат, че налягането в тръбите е добро, а 17,7% изразяват неодобрение. 59,2% харесват вкуса на водата, а 60,5% са доволни от нейния цвят и мътност. Повече от половината от запитаните - 54,3%, знаят, че България е много богата на минерални води, но не и на такива, годни за постоянно пиене. В същото време 45,7 процента от анкетираните не са наясно, че страната ни не е особено богата на питейна вода.      \n", "date": "2018.04.10", "title": "Над 85% от българите са за по-големи глоби при кражба на вода  "}
{"url": "http://www.duma.bg/node/164485", "text": "Преди началото на сезона за борба с градушките депутатът от \"БСП за България\" и зам.-председател на парламентарната комисия по земеделие проф. Светла Бъчварова пита земеделския министър Румен Порожанов осигурени ли са средства за дейността. Въпросът на депутата е депозиран в Народното събрание, като отговор от Порожанов се чака до 20 април. Проблемите с недостига на средства в Изпълнителна агенция \"Борба с градушките\" са пословични. Работещите неведнъж са протестирали заради липсата на средства за противоградови ракети, лошите условия на труд и ниските си възнаграждения.  \n\"Предстои откриването на \"сезона\" за борба с градушките. Ежегодно в ИА \"Борба с градушките\" се генерира напрежение във връзка със заплащането на труда и числеността на персонала, необходим за осъществяване на дейността\", заявява в питането си проф. Бъчварова. Тя пита земеделския министър дали за 2018 г. е предвиден финансовият ресурс, осигуряващ дейността на агенцията, а също дали са осигурени необходимите средства за повишаване на заплатите на служителите съгласно подписаното през 2017 г. споразумение със синдикатите. \nПрез миналия месец МС прие стратегия за развитие на градозащитата в страната. Тя предвижда от 25 на сто защитата да се разшири до 90 на сто от земеделските земи. Освен чрез ракетен способ тя да става и чрез самолети. За целта се предвижда да се изградят над 60 нови ракетни площадки. В стратегията обаче няма заложени нито срокове, нито какво финансиране е необходимо. Според разчети на МЗХГ, които все още се обсъждат, всички земеделски стопани, които са получавали подпомагане по схемата за единно плащане на площ през предходната стопанска година, ще трябва да плащат задължителна вноска от 50 ст. на декар за борба с градушките и другите природни бедствия. Парите ще се събират в общ фонд, където вноски ще правят също държавният бюджет и някои застрахователни дружества. Целта е годишно да се събират 30-31 млн. лв. ресурс за защита на земеделието от природните стихии. Застрахователите обаче възразиха преди няколко дни срещу тази идея.   \n", "date": "2018.04.10", "title": "БСП пита Порожанов има ли пари за борба с градушките"}
{"url": "http://www.duma.bg/node/164484", "text": "От 1000 до 5000 лв. ще бъде глобен хотел във Велинград заради лоши условия. За установени по време на инспекцията несъответствия със степента на категоризация на обекта предстои съставянето на два акта, съобщи вчера председателят на Комисията за защита на потребителите (КЗП) Димитър Маргаритов. Единият от тях е за липсата на сертификат за СПА центъра, като санкциите варират от 1000 до 5000 лв. За останалите констатирани несъответствия санкциите по закон са от 1000 до 3000 лв. Обектът може да бъде затворен от КЗП, когато няма категоризация. За такива нарушения през мината година контролният орган е затворил над 100 обекта, каза още той. \n\"Още от миналата седмица работим по този случай. Целта е да бъдат заличени максимално неприятностите, които са претърпели тези хора, и преди всичко да получат обратно парите си, каквото обещание хотелиерът даде. И за част от туристите то е спазено\", съобщи Маргаритов. По думите му хотелът бил проверяван и преди, като и тогава условията за добра хигиена не отговаряли на изискванията. \nПо думите му комисията извършва проверка при сигнал. И посъветва, че недоволните туристи да направят снимка и да изискат да се направи протокол, който да се подпише от хотела. \"Ако някой хотел не отговаря на заявените от него стандарти, трябва да ви върне парите. Когато не може да се изпълни това, което е обещано, трябва да се изплати и обезщетение\", каза Маргаритов пред Нова телевизия.   \n", "date": "2018.04.10", "title": "Глобяват хотел във Велинград заради лоши условия"}
{"url": "http://www.duma.bg/node/164482", "text": "При извършване на внезапни проверки на терен съвместни екипи от Българската агенция за безопасност на храните, Министерството на земеделието, храните и горите и Националната агенция за приходите са засечени 1600 литра сурово краве мляко с влошено качество с произход от гръцки ферми, което се продава на българския пазар. Лабораторните анализи са показали, че съдържанието на общия брой микроорганизми в млякото е над пределно допустимите норми. Според европейските изисквания количествата са насочени за преработка в българско предприятие, където ще се произведат млечни продукти (сирене и кашкавал) с период на зреене най-малко 60 дни, съобщиха от БАБХ.   \n", "date": "2018.04.10", "title": "Засякоха 1600 литра гръцко мляко с лошо качество"}
{"url": "http://www.duma.bg/node/164453", "text": "Банкнотата от 10 швейцарски франка бе определена за най-красивата в света, предаде Франс прес. Тя е добре защитена от фалшификации, има златист оттенък, а върху нея са изобразени деликатните ръце на диригент. Признанието идва от Международното дружество за банкноти - асоциация на колекционери и специалисти, чиято цел от 1961 г. е да насърчава и стимулира изследванията на паричните знаци на планетата ни. \nВ надпреварата за престижното отличие участва също банкнотата от 10 лири на Шотландската кралска банка с изображение върху нея на Мери Самървил - изследователка, писателка, енциклопедист, математик и астроном. \nВ борбата за престижната титла участваха също 10-доларовата банкнота на Канадската банка със своя ослепителен лилав оттенък и 7-доларовата на Островите Фиджи в чест на 7-членния ръгби отбор, който поднесе на страната първия олимпийски медал в историята й. \nВ битката се включиха и банкнотата от 100 норвежки крони с драка (кораб на викингите), както и 40 франка на Централната банка на Джибути с акула на фона на многоцветни корали.   \n", "date": "2018.04.10", "title": "Избраха най-красивата банкнота в света"}
{"url": "http://www.duma.bg/node/164454", "text": "Близо 800 хил. долара ще струва една нощувка в първия космически хотел. В орбита около Земята ще бъде изведен модул, в който ще може да се поберат шестима души, включително двамата членове на екипажа.  \nМястото ще получи названието \"Аврора\" и ще бъде построено от американската компания \"Орион спан\" със седалище в Хюстън. Хотелът ще отвори врати на 5 април 2022 г. Оставането само за една нощ в него обаче ще е невъзможно. За 12-дневно пребиваване, 3-месечна предполетна подготовка и транспортиране до и от космическия хотел ще трябва да се платят 9,5 млн. долара. На гостите на \"Аврора\" ще бъде предложено да участват в експерименти, свързани с отглеждане на плодове и зеленчуци в околоземна орбита. Ако на клиентите на хотела им домъчнее за дома, ще могат да ползват високоскоростен безжичен интернет.  \n\"Аврора\" ще се намира на разстояние 322 км от земната повърхност и ще извършва една обиколка около нашата планета за 90 мин. По този начин обитателите на хотела ще могат да наблюдават 16 слънчеви залеза и изгрева в денонощието. \nЖелаещите да отдъхнат в космическия хотел ще трябва да планират почивката си предварително, като внесат депозит от 80 хил. долара. Регистрацията на места в \"Аврора\" вече е започнала онлайн.   \n", "date": "2018.04.10", "title": "Нощувка в Космоса ще струва $800 хил."}
{"url": "http://www.duma.bg/node/164455", "text": "Популярният актьор Ръсел Кроу стана с 3 млн. долара по-богат само за няколко часа. Това съобщи официалният представител на австралийския клон на аукционната къща \"Сотбис\", обобщавайки резултатите от проведения търг в Сидни, на който бяха разпродадени лични вещи на холивудската звезда и реквизит от филмите, в които е участвал. \n\"Продадени бяха близо 85% от общо 226-те лота за общата сума от 3 719 963 австралийски долара (приблизително 2,9 щатски)\", обяви представителят на \"Сотбис Австралия\". \nПо предложение на актьора аукционът беше наречен \"Изкуството на развода\", защото в края на 2017-а Кроу приключи окончателно 6-годишната си раздяла с Даниел Спенсър, оставяйки й крупна сума в името на спокойствието си. \nСред предметите, които се продадоха на цени, значително по-високи от първоначалните, бяха цигулката на капитан Джак Обри от филма \"Господар и командир: Далечният край на света\" ($135 хил.), алуминиев меч Maximus и бутафорна колесница от \"Гладиатор\" (съответно за $85,4 хил. и $79,3 хил.), както и дървеният меч, с който Кроу се учи да се сражава по време на снимките на \"Гладиатор\" (24,4 хил. долара). \nАктьорът бе изключително доволен от резултатите от търга, наричайки ги \"добър подарък на рождения си ден\" (на 7 април звездата навърши 54 години). \"Не е никак лоша печалба за пет часа работа\", похвали се шеговито Кроу в туитър.   \n", "date": "2018.04.10", "title": "Ръсел Кроу спечели $3 млн. от \"Изкуството на развода\""}
{"url": "http://www.duma.bg/node/164460", "text": "Испанският Далия квартет ще гостува за първи път в България в рамките на 18-ото издание на Европейския музикален фестивал, включен в Календара на културните събития на Столичната община за тази година. Струнният състав ще представи премиерно испанска камерна музика от втората половина на XX и началото на XXI век. Концертът ще се проведе на 11 април от 19.30 ч. в камерна зала \"България\". Организатор е \"Кантус фирмус\" със съдействието на Институт Сервантес - София. Съорганизатор на ЕМФ е Министерството на културата.   \nЧленовете на квартета Олегер Белтран, Елена Рей, Анна Пуч и Ерика Вайс имат солидна кариера в елитни европейски оркестри. Събрани от амбицията да открият нови естетически измерения и стилово майсторство в камерната музика, те постигат уникален звуков облик на квартета, който е много емоционален и същевременно прецизен. През миналия сезон Далия квартет изнесе концерти в редица градове на Испания и представи в Барселона камерна версия на \"Песен за земята\" от Густав Малер заедно с прочутия германски баритон Матиас Гьорне. Четиримата музиканти са свирили заедно на фестивала \"Шубертиада Вилабертран\" и в \"Театро де Сария\" в Барселона. Наскоро ансамбълът дебютира в Л'Аудитори - Барселона, в съвместен концерт с квартетите \"Новус\" и \"Армида\". Предстоят им дебюти в Двореца на музиката в Барселона и в концертната зала Аудитори в Жирона в рамките на фестивала \"Иберкамера\". \nПред софийската публика музикантите ще изпълнят Струнен квартет \"Изглед към морето\" от Едуард Толдра, Струнен квартет 2 от Роберто Герхард, както и Квинтет с кларинет от Хесус Торес, посветен на композитора Гонсало де Олавиде. В концерта ще участва и младата кларинетистка Лаура Руис Феререс от Испания. \nДалия квартет \nЛаура Руис Феререс   \n", "date": "2018.04.10", "title": " Извънредна сбирка на Филхармоничното общество"}
{"url": "http://www.duma.bg/node/164457", "text": "Иван Теофилов ще чете свои стихове и ще разговаря с публиката днес, 10 април, от 18.30 ч. в Литературния клуб на Столичната библиотека. Авторът ще бъде представен от проф. Божидар Кунчев, Силвия Чолева и Иван Ланджев. Входът е свободен, а книгите на Иван Теофилов ще бъдат изложени във витрина на втория етаж в направление \"Обслужване на читатели\" до края на април.   \n", "date": "2018.04.10", "title": "Иван Теофилов е поет на април в Столичната библиотека"}
{"url": "http://www.duma.bg/node/164461", "text": "Балетът на Софийската опера ще гостува на сцената на Държавната опера в Пловдив на 11 април с \"Дон Кихот\" на Минкус. Художественият ръководител на балета Сара-Нора Кръстева сподели: \"Отиваме в Пловдив, защото публиката там е изключително радушна и винаги ни посреща и изпраща с много аплодисменти. Пловдив е романтичен град, пълен с история и вярвам, че балетът за рицаря Дон Кихот ще бъде приет с радост.\" \nПървото представление на балета на Минкус се състои на 14 декември 1869 г. в Болшой театър в Москва. По-късно свои редакции, значително отличаващи се от първоначалната версия, създават други хореографи - Алексей Ратмански и Борис Ейфман. В романа на Сервантес образът на печалния рицар Дон Кихот, готов на всякакви подвизи и благородни постъпки, се явява основа на сюжета. В балета \"Дон Кихот\" обаче той е второстепенен персонаж, а сюжетът се съсредоточава върху любовната история на Китри и Базил. \nУчастват Марта Петкова - Китри, Никола Хаджитанев - Базил, Цецо Иванов - Еспада, Боряна Петрова - повелителка на дриадите, солисти и ансамбъл на балета на Софийската опера.  Постановка и режисура Петър Луканов, художник на декора Иван Попов, художничка на костюмите Цветанка Петкова-Стойнова. \n    \n", "date": "2018.04.10", "title": "Софийският \"Дон Кихот\" гостува в Пловдив"}
{"url": "http://www.duma.bg/node/164458", "text": "Извънредна сбирка на Филхармоничното общество ще се състои днес, 10 април, от 17 ч. в Мраморната зала на Софийската филхармония. Входът е свободен и е откъм улица \"Г. Бенковски\" 1. На концерта на Софийската филхармония на 12 април ще бъде отбелязан юбилеят на композитора, пианиста, диригента, педагога и общественика Стефан Драгостинов (на снимката), автор на легендарните \"Политемпи\", \"Симфония за мира\" и над 500 песни, почерпили сила от българския фолклор; творец, прославил България на най-престижните световни сцени - \"Московска есен\", Летен музикален фестивал в Милано - Бергамо, \"Варшавска есен\", Болшой театър и Центъра \"Жорж Помпиду\" в Париж. На срещата ще си поговорим с винаги интересния и остроумен събеседник Драгостинов за музиката, за живота му като композитор и за най-новата му творба, която ще има световна премиера два дни по-късно в зала \"България\", съобщава Владимир Джамбазов. Водещ ще бъде доц. Лъчезар Каранлъков.   \n", "date": "2018.04.10", "title": " Извънредна сбирка на Филхармоничното общество"}
{"url": "http://www.duma.bg/node/164459", "text": "Поредната тематична дискусия, организирана  от Национален център за книгата - НДК, ще се състои на 14 април от 16 ч. в Литературния клуб \"Перото\". Темата е \"Малките\" европейски литератури на българския пазар. Среща с издатели\". Ще участват издателите Доротея Монова (\"Парадокс\"), Василка Ванчева (\"Емас\") и Невена Дишлиева (\"ICU\"). Модератор ще бъде Александър Кръстев - основател на сайта \"Аз чета\". Четвъртата дискусия в годината, посветена на темата \"Съвременната българска литература в контекста на европейската модерност\", ще постави фокус върху литературите на представителите на т.нар. малки езици в Европейската общност през погледа на българските издатели. \n    \n", "date": "2018.04.10", "title": " Дискусия за европейската литература"}
{"url": "http://www.duma.bg/node/164483", "text": "Германия постепенно се отказва от дизеловите автомобили. Те се бракуват много преди крайния срок за експлоатация или биват изнасяни в чужбина. Екологичната организация \"Транспорт и околна среда\" (T&E) се опасява, че този факт ще влоши качеството на въздуха в страните от Източна Европа, включително в България, където голяма част от употребяваните автомобили се внасят именно от Германия, пише списанието Focus, цитирано от \"Фокус\". Разследване на изданието показва, че превозните средства, които не са бракувани съгласно изискванията и стандартите в ЕС, се насочват към пазарите в Източна Европа и Африка. Екологичната организация представя данни, според които през 2017 г. България е внесла над 100 хил. употребявани автомобила, от които над една трета (около 35 хил.) са били с дизелови двигатели. \"Около една четвърт - 27%, от изнасяните от Западна Европа към България дизелови коли идват от Германия (около 26 872). Най-голямата част от внасяните в България автомобили са от Италия - 63%, или 65 640\", уточняват от \"Транспорт и околна среда\". \nПо всичко изглежда, че по този начин се създава парадоксална ситуация, в която Германия и други западноевропейски държави предават \"наследството\" на дизеловия скандал в по-бедните страни от ЕС. Това не решава проблема с качеството на въздуха\", категорични са от \"Транспорт и околна среда\". Повече от половината от всички внесени дизелови автомобили са на над 10-годишна възраст, т.е. нямат задължителния от 2011 г. насам стандартен филтър за твърди частици. Така се изхвърлят прахови частици във въздуха, причиняващи рак, и от статистическа гледна точка те са причината всяка година в България да причиняват над 13 хил. смъртни случая\", отбелязват от организацията.   \n", "date": "2018.04.10", "title": "Ставаме дизеловото гробище на Европа"}
{"url": "http://www.duma.bg/node/164491", "text": "Саакашвили ще сменя властта и в Грузия \nВ интервю за телевизия „Рустави 2” от Брюксел бившият грузински президент Михаил Саакашвили подложи на остра критика политиката на сегашните власти в родината си и отбеляза, че „настана време за промени в страната”. „Ще продължа активната дейност с цел смяна на властта в Грузия, със срещите си в Брюксел с евродепутатите ние ги подготвяме за мисълта за необходимостта от такива мерки”. В отговор председателят на парламентарната фракция „Грузинска мечта” Мамук Мдинарадзе коментира, че страната „никога няма да се върне към негативното си минало” и Саакашвили „го очаква правосъдие” при неговото завръщане в родината.  Убиха човек до Бъкингамския дворец \nЛондонската полиция уби мъж, който твърдял, че има оръжие. Шофьор на ван е задържан до Бъкингамския дворец, съобщава АП. Полицията уточни, че мъжът е убит рано тази сутрин в Ромфорд, Източен Лондон. Силите на реда получили сигнал в 03,50 часа за мъж, който отправя заплахи и твърди, че притежава оръжие. Мъжът е застрелян в 04,45 часа. Провежда се разследване. Самоличността на убития не се разкрива. \nГърция изключи война с Турция \nВъншният министър на Гърция Никос Кодзиас обяви, че военна конфронтация между Турция и Гърция не е опция и че проблемите трябва да бъдат разрешени дипломатически. Това става на фона на напрегнатите отношения между съседните страни заради гръцките войници, задържани от Турция заради незаконно пресичане на границата, както и заради турските военнослужещи, избягали в Гърция. \nИран заплаши САЩ заради ядрената сделка \nИранският президент Хасан Рохани обяви, че американският президент Доналд Тръмп ще съжалява, ако оттегли САЩ от ядреното споразумение, което Техеран и шестте световни сили подписаха през 2015 година. \"Нашият отговор ще бъде по-категоричен от това, което те си представят, и те ще видят това в рамките на една седмица\", \nзаяви той. \n \n \n   \n", "date": "2018.04.10", "title": "Кратки новини"}
{"url": "http://www.duma.bg/node/164462", "text": "Между 12 и 30 април в София, Пловдив и Варна ще бъдат представени \n77 заглавия от цял свят, 10 от които са български, ще бъдат представени между 12 и 30 април в София, Пловдив и Варна. Всички те са обединени във филмовия фестивал \"Мастър ъф арт\", посветен на големите имена в световното изкуство. Той се провежда за трета поредна година и е единствен по рода си в Югоизточна Европа, а Националният дворец на културата отново е негов съорганизатор. Това обясни на пресконференцията по повод събитието създателят му - журналистът, режисьор и продуцент Найо Тицин. \nВсички заглавия от програмата са премиерни за страната. Сред тях са филми за творци като Бярке Ингелс, Кент Нагано, Василий Кандински, Марк Шагал, Антоан Дьо Сент-Екзюпери, Жан Нувел, Лев Толстой, Салвадор Дали, Мария Калас, Мстислав Ростропович, Микеланджело, Чарли Чаплин, Карлос Саура, Оскар Кокошка, Етгар Керет, Кент Нагано, Иван Андонов, Петър Попйорданов-Чочо, Рем Колхаас, Аугуст Стринберг, Начо Дуато, Роберт Ван Хюлик, Антонио Сеги и мн. др. Сред продукциите има носители на награда за най-добър документален филм на фестивала в Кан - \"Лица, места\" (2017), номинираният за \"Оскар\" за най-добър документален филм \"Животът като анимация\" (2016) и други, подбрани по най-престижните кинофестивали във Венеция, Берлин, Сънданс, Торонто. \nЦелта на фестивала е да представя най-добрите документални филми в областта на музиката, танца и театъра, изобразителните изкуства, архитектурата, дизайна и литературата, както и рекламни арт продукции. Тазгодишното издание има още две нови категории: \"Изкуство за деца\" и \"Кулинарно изкуство\". За първи път фестивалът ще се провежда едновременно в три града - София, Пловдив и Варна. \nПрожекциите в София са в \"Люмиер Лидл\", \"Одеон\", Дома на киното, \"Cine Grand в Park Center\", Културен център \"G8\" и \"Евро синема\"; в Пловдив - \"Лъки Дом на киното\"; във Варна - ФКЦ и Contemporary Space, Cinema Room. \nБилетите са по 8 и 6 лв., а всички, купили мастър карта (на цени от 32 и 24 лв. за ученици и пенсионери), ще получат достъп до прожекциите в \"Люмиер Лидл\", \"Одеон\", \"G8\", \"Евро синема\" и Дома на киното. Те участват и в томбола за наградата аудио тонколонка Bose SoundLink Micro. \n    \n", "date": "2018.04.10", "title": "77 заглавия на \"Mастър ъф арт\" "}
{"url": "http://www.duma.bg/node/164492", "text": "Новият президент на Армения Армен Саркисян положи клетва вчера, но властта се очаква да остане в ръцете на неговия предшественик, тъй като бившата съветска република преминава към парламентарна форма на управление, отбелязва Франс прес. \n64-годишният Саркисян след това беше благословен от патриарха на Арменската православна църква. \nВстъпването в длъжност на Армен Саркисян позволява спорните промени на Конституцията от 2015 г. да влязат в сила, превръщайки страната в парламентарна република със силен премиер. \nПолитическата промяна беше инициирана от отиващия си президент Серж Саркисян, който няма роднинска връзка с новия държавен глава, и беше одобрена на референдум, като 63% от избирателите подкрепиха промените. \nКритиците на 63-годишния Серж Саркисян, който сега ще бъде премиер, твърдят, че реформите имат за цел да засилят властта му. \nУправляващата партия защити реформата като стъпка, целяща укрепване на демокрацията на кавказката страна и насочена към подобряване на баланса между законодателната и изпълнителната власт.     \n", "date": "2018.04.10", "title": "Армения става парламентарна република"}
{"url": "http://www.duma.bg/node/164494", "text": "Партията на унгарския премиер Виктор Орбан извоюва повторна историческа победа в неделните парламентарни избори, спечелвайки две трети, или квалифицирано мнозинство, в 199-местния парламент.    \nСпоред официалното съобщение на сайта на Централната избирателна комисия ( ) коалицията ФИДЕС/ХДНП печели 66,83% от гласовете и ще има 133 места, или 2/3 мнозинство, което й дава възможност да променя сама конституцията. Втора е смятаната за националистическа партия „Йоббик” с 13,7% и 26 мандата (срещу 23 през 2014 г.). Трета с 10,5% и 20 мандата е коалицията на социалистите с „Диалог” (Parbeszed Magyarorszagert) - партия, създадена от 8 отцепили се от „зелената” либерална партия LMP (Lehet Mas a Politika-\"Политиката може да бъде различна\"). Относителен успех на социалистите е, че УСП печели в 12 от общо 18 избирателни района в Будапеща. Четвърта с 4,52%, но с 9 места, е Демократическата коалиция (DK) на българския зет и бивш премиер Ференц Дюрчани. Пета с 4,2% и 8 места LMP, а по едно място получават социаллибералната партия „Заедно” (Egyutt), самоуправлението на немците (швабите), има и един независим депутат. \nИзбирателната активност бе 69,13% - най-високата от 2002 г. насам, когато бе 73,5 процента.  \nПред свои привърженици в изборната нощ, развяващи унгарския флаг, Виктор Орбан окачестви изборите като \"историческа победа\". По думите му резултатите дават възможност на унгарците \"да се защитят и да защитят Унгария\".  \nМеждувременно редица партийни лидери подадоха оставки, недоволни от получените резултати. Сред тях  е Габор Вона, лидерът на \"Йобик\". Той обоснова своето решение с \"поражението\" на изборите, въпреки че партията получи същите 20%, колкото и на миналите избори, и дори сега увеличи броя на депутатите си. Вона обаче се е надявал на доста по-голям подкрепа. Оставки подадоха и ръководството на Унгарската социалистическа партия, и съпредседателят на \"Политиката може да бъде различна\" Хадхази Акош. Съпредседателят на социално либералната партия \"Заедно\" Петер Юхас обяви, че партията е разстроена не толкова от резултатите, а от неспособността на опозицията да се обедини и да се изправи срещу управляващата коалиция.  \nДесният полски премиер Матеуш Моравецки приветства унгарския си колега Виктор Орбан с победата на парламентарните избори и спечелването на трети пореден мандат на управление. \"Пътят към реформите никога не е лесен\", написа в Туитър Моравецки и допълни, че \"подкрепата на мнозинството от обществото показва, че си струва да се полагат усилия. Пожелавам ви успех, за Унгария и за Европа\", каза Моравецки, лидер на правителството на \"Право и справедливост\", който поддържа близки връзки с Орбан. Полша и Унгария са съюзници в битки с институциите на ЕС по отношение на своята позиция срещу мигрантите и се стремят към по-децентрализиран ЕС с по-големи правомощия за държавите членки. \n    \n", "date": "2018.04.10", "title": "Орбан печели повторно квалифицирано мнозинство  "}
{"url": "http://www.duma.bg/node/164493", "text": "Китай обяви, че е \"невъзможно\" при настоящите обстоятелства да се провеждат търговски преговори със САЩ, информира АФП. \nВчера американският лидер Доналд Тръмп писа в туитър, че вижда възможност за прекратяване на спора и за сключване на търговско споразумение. \n\"Към момента китайски и американски представители не са водели преговори по търговския спор\", каза говорител на външното министерство. \"При настоящите условия е невъзможно двете страни да провеждат преговори по този казус\", добави представителят. \nВ петък Тръмп предупреди, че може да наложи мита върху китайски стоки за 100 милиарда долара. Пекин заплаши, че ще отговори реципрочно. \nМеждувременно американският лидер написа в туитър, че китайските мита върху вноса на американски автомобили са несправедливи в сравнение с вносните мита, които САЩ са наложили върху автомобили от Китай. Според него китайските автомобили са на по-конкурентни цени на американския пазар, тъй като вносното мито е само 2,5%, което е десет пъти по-ниско от наложените от Пекин 25% върху американски автомобили. \nВ същото време Китай въведе забрана за износ към КНДР на стоки с двойно предназначение, които могат да се използват и за създаване на оръжия за масово поразяване. \nСпоред информацията на Министерството на икономиката на Китай в списъка са 32 вида материали. Китай въвежда и ограниченията въз основа на резолюция на Съвета за сигурност на ООН от 12 септември 2017 година.   \n", "date": "2018.04.10", "title": "Китай няма да преговаря със САЩ за митата"}
{"url": "http://www.duma.bg/node/164487", "text": "Премиерът на Русия Дмитрий Медведев е наредил на правителството да подготви ответни мерки след решението на САЩ в петък да наложат нови санкции на Москва, информира Ройтерс, позовавайки се на Интерфакс. \nМедведев нарече новите санкции неприемливи и незаконни. Според него Русия си запазва правото да отговори. \nМинистър-председателят също нареди на правителството да подготви план за оказване на финансова подкрепа на компаниите, включени в списъка на САЩ. \nМеждувременно Кремъл също заклейми санкциите на САЩ като нелегитимни, информира АФП. \nГоворителят на Владимир Путин Дмитрий Песков описа рестриктивните мерки като \"скандални\".   \n", "date": "2018.04.10", "title": "Москва подпомага засегнати от санкциите компании"}
{"url": "http://www.duma.bg/node/164488", "text": "Украинският президент Петро Порошенко изненадващо се появи в Истанбул, където обсъди енергийни въпроси с Турция и с Катар, както и съдбата на украинци, намиращи се в руски затвори. \nПорошенко, чиято визита не беше обявена, проведе разговори с турския външен министър Мевлют Чавушоглу и с президента Реджеп Тайип Ердоган, съобщиха от кабинетите на двамата политици. \nСрещите се проведоха в момент, в който сътрудничеството между Турция и украинския противник Русия все повече се задълбочава. \nОт украинското президентство съобщиха, че Порошенко е обсъдил реализирането на съвместни енергийни проекти, включително „тристранно сътрудничество между Украйна, Турция и Катар”.   \n", "date": "2018.04.10", "title": "Порошенко изненадващо посети Истанбул"}
{"url": "http://www.duma.bg/node/164489", "text": "Германската полиция потвърди за арестите на шестима заподозрени, а не както съобщи по-рано \"Ди Велт\" - четирима. Германските правоохранителни органи са задържали четирима души, които са планирали терористичен акт по време на днешния полумаратон в Берлин. Те са били наблюдавани отдавна и по тази причина не е имало конкретна заплаха, съобщи вестник \"Ди Велт\". \"Ние още оценяваме ситуацията. Но по всяка вероятност ситуацията е била на ръба\", заяви представител на полицията, цитиран от вестника. \nПо данни на изданието единият от задържаните е бил близък приятел на Анис Амри. Това е тунизиецът, извършил терористичния атентат на коледния базар на 19 декември 2016 г. Този заподозрян е възнамерявал да нападне лекоатлетите и зрителите с нож. Освен това в мазето, което той е взимал под наем заедно с апартамента, са открити следи от взривове. \nБерлинската полиция потвърди единствено факта на арестите. В съобщенията на правоохранителните органи се говори за шестима заподозрени, а не за четирима. \nВ същото време разследването на трагедията в Мюнстер, където микробус се вряза в невинни граждани, продължава, но не е открита връзка с ислямския тероризъм. Това заяви министърът на вътрешните работи Хорст Зеехофер. \n\"В момента разполагаме със сведения, че престъпникът е действал сам и не бил във връзка с терористични клетки\", каза той. \nНа 7 март германски гражданин с психични отклонения насочи микробуса си в група хора в Мюнстер. В резултат на инцидента загинаха трима души, включително престъпникът, а други между 20-30 бяха ранени. При обиска на апартамента на виновника за кървавия инцидент бяха открити макет на автомат \"Калашников\", газови бутилки и туби с гориво. В Мюнстер срещу него са били повдигнати три дела - за заплаха за физическа разправа, нанасяне на материални щети и напускане на мястото на пътно произшествие. Разследванията датират от 2015-2016 г. и към момента са прекратени.   \n", "date": "2018.04.10", "title": "Предотвратиха нов атентат в Германия"}
{"url": "http://www.duma.bg/node/164490", "text": "Израелски самолети удариха сирийска военна база с руски съветници в нея, което стана ден след отправените от САЩ и Франция заплахи срещу Сирия заради вероятна химическа атака на армията й в района Източна Гута.  \nДва израелски изтребителя F-15 нанесоха удар срещу сирийското военно летище Т-4 в провинция Хомс, изстрелвайки 8 управляеми ракети, съобщи руското министерство на отбраната. То уточни, че няма жертви сред руските военни съветници, които са се намирали там. Според други съобщения 14 са загинали от удара. Самолетите не са навлизали в сирийското въздушно пространство, а са изстреляли ракетите от територията на Ливан. Сирийската ПВО е унищожила 5 ракети, другите три ракети поразили западната част на летището, твърди министерството. Според телевизия \"Ал Маядин\" в района на летището се чули няколко силни взрива, а ракетите са преминали през въздушното пространство на Ливан.  \nОрганизацията Сирийски наблюдател за човешки права (СНЧП) съобщи, че сред убитите 14 имало и иранци. В базата Т-4 са разположени сили на Русия и Иран, които са съюзници на Дамаск, както и бойци от ливанските проирански милиции \"Хизбула\". \nМосква обвини Израел за атаката, а руският външен министър Сергей Лавров заяви, че тя е \"много опасно развитие\" на ситуацията. \"Надявам се, че поне американските военни и тези от страните, участващи в коалицията, водена от САЩ, разбират това\", допълни Лавров. \nГоворител на израелското министерство на отбраната отказа да коментира случая. \nНа свой ред САЩ и Франция отрекоха каквато и да е своя съпричастност с атаката срещу Т-4. \"Не сме ние\", заяви говорител на френската армия.  \nДен преди нападението президентите на двете държави призоваха към силен отговор на предполагаемата атака с отровен газ на 7 април срещу държания от бунтовниците град Дума, в размирния район Източна Гута, на 15 километра източно от Дамаск. Твърденията за използване на химическо оръжие бяха разпространени от редица неправителствени организации, съобщаваше се и за десетки загинали.  \nБелият дом и Елисейският дворец веднага реагираха, че е нужен \"силен и общ\" отговор на атаката в Дума. В телефонен разговор в неделя вечерта президентите Еманюел Макрон и Доналд Тръмп осъдиха атаката и \"обмениха информация и анализи, които потвърждават използването на химически оръжия\", уточни Елисейският дворец. Те \"решиха да координират действията си и инициативите си в Съвета за сигурност на ООН\", който бе планирал специално заседание за вечерта в понеделник (през нощта във вторник бълг. време - бел. ред.). Макрон и Тръмп се съгласиха да поддържат връзка и да се чуят отново в следващите 48 часа. Макрон бе заплашил, че при доказана атака с химическо оръжие ще нанесе удари по сирийската армия. Тръмп пък заяви, че Дамаск трябва \"да плати висока цена\" за \"химическата атака\". Същото той каза за Русия и Иран. \nНе остана по-назад и британският външен министър Борис Джонсън. В телефонен разговор с френския си колега Жан-Ив льо Дриан той \"подчерта спешната необходимост от разследване на това, което се е случило в Дума, и осигуряване на силен и енергичен международен отговор\". \nСАЩ настояват да бъде предоставен достъп на експерти до мястото на предполагаемия инцидент с употреба на химическо оръжие и провеждане на независимо разследване, заяви постоянната представителка на САЩ в ООН Ники Хейли. Девет страни в Съвета за сигурност на ООН поискаха спешна среща в понеделник заради инцидента в Дума - Франция, САЩ, Великобритания Кувейт, Швеция, Полша, Перу, Холандия и Кот д' Ивоар.  \nНа свой ред Русия също поиска заседание на Съвета за сигурност на ООН. Според говорителя на руската мисия в ООН Фьодор Стржижовски тема на заседанието е \"заплахата за международния мир\".  \nМеждувременно независими фактори отрекоха западната версия за инцидента в Дума. Специалисти от арабския \"Червен полумесец\" не са открили следи от използване на отравящи вещества от страна на правителствените сили в сирийския град Дума, предаде ТАСС. Информацията е съобщена на журналисти от представители на тази международна организация. \"Работил съм седем години в централната болница на Дума. Имаше такъв случай през януари тази година, доведоха шестима болни с проблеми с дихателните пътища. След медицинския преглед не открихме никакви проблеми, никакви отравящи вещества. Направихме им кислородна терапия и нямахме никакви доказателства за употреба на отравящи вещества\", заяви лекарят Сийф Хобиа, представител на арабския \"Червен полумесец\". Според лекаря от организацията Мохамед Аднан Тбанга, докато е работел там от 2012 до 2018 г., няма никакви доказателства за употреба на отровни вещества.  \nСирийските власти са предавали на Съвета за сигурност на ООН и Организацията за забрана на химическото оръжие (ОЗХО) данни за готвеща се провокация с химическо оръжие в Източна Гута, заяви по телевизията руският представител в ОЗХО Александър Шулгин. \"Те предупреждавали, че се готви провокация с използването на хлор. Всичко това се приемало за информация, но за съжаление не се удаде да бъде предотвратено това повторение\", каза Шулгин. \n    \n", "date": "2018.04.10", "title": "Израел удари сирийско летище с руски военни  "}
{"url": "http://www.duma.bg/node/164500", "text": "Двама бежанци са били задържани в Разград, съобщиха вчера от Областната дирекция на МВР. На 6 април около 15,45 ч. е получен сигнал от шофьор на ТИР, който съобщил, че след като паркирал камиона в базата, при проверка на управлявания от него товарен мерцедес, между резервната гума и пода на ремаркето е открил двама мъже.  \nПолицейските служители установили, че това са 30-годишният с инициали М.А. от Пакистан и 32-годишният А.Д. от Афганистан, които са влезли в България без разрешение от съответните власти. Двамата мъже са задържани в Разград. По случая е образувано и досъдебно производство.     \n", "date": "2018.04.10", "title": " Двама бежанци са задържани в Разград"}
{"url": "http://www.duma.bg/node/164501", "text": "Инженерните и компютърните специалностите отново стават привлекателни за младото поколение. Това показват резултатите от предварителния тест по математика в филиала на Техническия университет в Пловдив, на който се явиха 215 ученици. Те са с близо 20% повече в сравнение с миналата година, съобщи директорът проф. Въльо Николов. Отлични оценки имат 20 от явилите се на теста, а преобладаващите резултати са между 4 и 5. \n\"Много приятно съм изненадан от факта, че всички кандидати се бориха с нелекия тест до края и почти никой не напусна след първия час, както сме имали случаи в предни години. Това означава, че учениците са мотивирани да учат инженерни и компютърни специалности. Практиката показва, че повечето от тях, които се явяват на теста по математика, после се записват да учат във филиала\", коментира проф. Николов. Според него засиленият интерес към инженерните специалности се дължи на нарастването на индустрията в Пловдивска област, както и на по-високото заплащане на младите инженери и компютърни специалисти. \nНа 14 и 21 април предстоят тестове по математика в Стара Загора, Смолян, Хасково, Кърджали и Казанлък. Изпитите се организират и ще се оценяват от екипи от филиала на Техническия университет в Пловдив. \nПрофесор Николов препоръча на кандидатите, които не са успели да постигнат желаната оценка, да пробват отново, защото ще влязат в по-добра форма и ще имат спокойствие, че ще бъдат приети в исканата от тях специалност. \nТест по математика ще има и на 2 юли - дни преди окончателното класиране за учебната 2018/2019 година.     \n", "date": "2018.04.10", "title": "Засилва се интересът към инженерните специалности"}
{"url": "http://www.duma.bg/node/164502", "text": "Рекорден брой пациенти напълниха спешното отделение на \"Пирогов\" по време на Великденските празници. Над 1830 пострадали са потърсили помощ, което е с близо 400 повече пациенти за последните 4 години. \nНа близо 240 се е наложило да останат за болнично лечение, като 10 от тях са неосигурени, съобщиха от болницата. Над 50 тежко пострадали от различни части на България са били приети за лечение. \nПироговските медици са се погрижили и за 474 деца, имащи нужда от лекарска помощ по празниците, като на 41 от тях се е наложило да посрещнат Великден в лечебното заведение. Около 130 малки пациенти повече са преминали пред детското спешно в сравнение с преди 4 години. \nВ противошоковите зали за възрастни и за деца са се оказали близо 30 души в много тежко състояние. Това са пациенти, при които е необходимо комплексно лечение и лекари от няколко специалности, а диагностицирането налага високоспециализирани изследвания. Тежко е било и за дежурните в реанимациите - там са се борили за живота на 50 пациенти, от които 4 са деца. \nТрадиционно натоварени остават травматологичният, неврохирургичният, токсикологичният и хирургичният кабинет. Много случаи на алергични реакции пък потърсиха помощ в спешния токсикологичен кабинет. За щастие няма приети деца, употребили алкохол. \nВеликденските празници допринесоха за увеличаването на броя на книжките в детските хирургия и травматология на \"Пирогов\". Клиниката по детска травматология получи над 100 книжки от хора с добри сърца, пожелали анонимност. \nВ Отделението по детска гръдна хирургия стажант-акушерката Нина Колева пък дари детски книжки, приказки и помагала за оцветяване. Тях студентката получи като награда от 12-ия Национален фотоконкурс \"Най-сладка целувка - 2018\" за снимка на въздушна целувка с послание, направена от фотографа Вячеслав Попов.   \n", "date": "2018.04.10", "title": " Рекорден брой пострадали потърсили помощ в \"Пирогов\"  "}
{"url": "http://www.duma.bg/node/164503", "text": "Потомци на евреи, спасени преди 75 години от гибел в нацистките лагери на смъртта, изградиха мемориал на признателност в Бургас. Мемориалният знак е посветен на всички граждани на морския град, които с риск за себе си и семействата си са се противопоставили на директивата за депортацията на евреите от България и са спрели потеглянето на готовите ешелони. Паметникът на благодарността е построен изцяло с дарения и е в самото сърце на града - в парковото пространство до сградата на общината. Неговото създаване беше предшествано от обществено обсъждане, гласувано от Общинския съвет и съгласувано с Министерството на културата. \nИнициативата за построяване на подобен паметник възникна от Центъра за еврейско-българско сътрудничество \"Алеф\" още през 2014 г., но цялата процедура отне 4 години. Осъществяването й съвпада с общонационалната кампания, посветена на 75-годишнината от спасяването на българските евреи от екстерминация в годините на Втората световна война. \nНа церемонията са поканени наследници на доблестни българи, защитили своите съграждани евреи. Най-изтъкнатите са били изявеният писател и интелектуалец, бивш депутат - Петко Росен, кметът на Бургас през 1943 г. д-р Дянко Пръвчев, индустриалците Любомир Зурков, Петър Велчев и др.   \n", "date": "2018.04.10", "title": "Потомци на спасени евреи изградиха мемориал в Бургас"}
{"url": "http://www.duma.bg/node/164505", "text": "\"Свидетели сме на модел на поведение, при което общината в Горна Оряховица се е самозабравила и безхаберието й застрашава живота на жителите й. Не изпълнява своите отговорности към пътната мрежа, не осъзнава дълга си към гражданите и ги обвинява за страданието, което са понесли. Това не е почтеният начин местната власт да се отнася към жителите си, които я издържат от данъците си.\" Това заяви депутатът от \"БСП за България\" Явор Божанков. Тя е платила 43 000 лева за последните 6-7 години по съдебни дела заради пострадали от дупките по улиците, а можеше с част от парите да ги асфалтира, подчерта народният представител, който цитира справка, получена от администрацията.  \n\"Обичайна практика на местната власт е да обжалва съдебните решения. По този начин върху първоначалните определени имуществени вреди се натрупват и разходи за адвокатски хонорари, разноски по делото, лихви и други\", подчерта Божанков. \n\"Дете на 9 години се спъва в дупка, пада на глава и губи съзнание, като получава черепно-мозъчна травма и е с два избити зъба. Общината е оспорвала с твърдението, че фирмите, които е наела да поддържат пътя, носят отговорност, а не местната власт. Твърдяла още, че няма доказателства, че там е имало дупка, нито че детето е паднало в резултат на спъване в дупката. В резултат е осъдена и общо разноските й по делото са 10 792 лв.\", разказва Божанков. \nВ друг подобен случай пострадалите са баба, майка и внуче. Бабата стъпила в дупка на асфалта, паднала с малкото дете на ръце и в опит да го защити, счупила глезена на крака си на две места. По-късно претърпяла операция. От общината твърдели, че жената е паднала, защото е била с неудобни обувки, носела е дете и не е доказано, че дупка е имало. Божанков разкрива, че по време на делото е установено, че дупка има и тя още си е там, а процесът е струвал на общината 9400 лв. Тя губи дело и плаща 6719 лв. разходи за скъсана гума на камион, по друго решение на съда за имуществените вреди заедно с неимуществените и с разноските по делото са похарчени 6593 лв. \nВ друг случай съдът решава, че службите за пътен контрол на общината не са взели мерки за осигуряване безопасността на движение по път, който е публична общинска собственост. Съдът приема, че дори водачът да се е движил с несъобразена скорост, щети не биха възникнали, ако местната власт е поддържала пътната настилка. Това дело струва на данъкоплатците 1935 лв. \n\"Общината твърди, че не е нейна работа да оправя шахтите. Но съдът е на друго мнение и приема, че е нейна отговорност да сигнализира за опасностите на пътя. Съдът приема, че дължимата грижа при управление на МПС не включва изискване за знание на неравностите по пътя или предположение за наличие на такива. Водачът не може да съобрази скоростта си с това. Делото завършва с 3758 лв. разходи за местната хазна. При един от последните случаи, когато общината е осъдена, тя плаща 4331 лв. за деформирана греда на шаси на камион, изкъртен кран за въздух, откъснати 2 задни амортисьора. В редица по-малки случаи тя е осъдена за между 300 и 800 лв.\", разкрива Божанков.   \n", "date": "2018.04.10", "title": "Явор Божанков обвини общината в Горна Оряховица в безхаберие "}
{"url": "http://www.duma.bg/node/164506", "text": "Пътни катастрофи със загинали белязаха и тези празнични дни около Великден. Двама души загинаха вчера в тежка катастрофа край Вършец. Инцидентът е станал около 12 ч. По първоначална информация от полицията два леки автомобила са се блъснали челно на пътя Монтана - Враца. Движението на всички превозни средства по пътя Монтана-Враца временно бе абсолютно ограничено и водачите изчакваха на място. По-късно движението бе възстановено само в едната лента и регулирано от полицейски патрули. \nС тежък пътен инцидент с жертва започна голямото празнично пътуване още в петък. 38-годишен мъж загина на място в катастрофа между ТИР, опел \"Вектра\" и джип \"Нисан\". Пътният инцидент стана в 10,50 на изхода на Банско в посока Добринище. Загинал е водачът на опела, мъж и жена от джипа пък бяха ранени. Пътят остана затворен за часове. \nТИР и лек автомобил ситроен се удариха в неделя при разминаване на Главен път Е-79 край Благоевград. Няма пострадали при инцидента. Трафикът обаче бе блокиран напълно за около час заради получилия се разлив на гориво от пробития резервоар. Наложи се да бъде повикана и пожарната. Движението в посока Благоевград бе пренасочен по стария път от Долно Церово до кв. \"Струмско\".  \n    \n", "date": "2018.04.10", "title": "Тежки катастрофи взеха жертви по празниците"}
{"url": "http://www.duma.bg/node/164504", "text": "Депутатите от \"БСП за България\" Станислав Владимиров и Любомир Бонев, заедно с областния председател на левицата в  Перник Валентин Петков, лидера на МО Йордан Малинов и млади социалисти засадиха 20 дръвчета в кв. \"Тева\" по случай световната Седмица на гората. Начинанието бе реализирано съвместно с неправителствената организация \"Инициатива за Чиста Среда – Перник\", а елхичките бяха предоставени от Югозападното държавно горско предприятие. \nНародните представители заявиха, че инициативата няма да е кампанийна, а ще продължи през цялата година, като желанието им е такива да бъдат предприети в цялата област. Въздухът в Перник е един от най-замърсените в цялата страна, надяваме се с тази инициатива и всички други, които перничани осъществиха през тази седмица, да помогнем за подобряването на качеството на въздуха в града ни, подчертаха социалистите. Те споделиха амбицията си през тази година да организират инициативи с екологична насоченост във всички квартали на града, а на по-късен етап и във всички населени места на общината. В засаждането се включиха и жители на квартала.   \n", "date": "2018.04.10", "title": "Социалистите в Перник засадиха дръвчета в кв. \"Тева\""}
{"url": "http://www.duma.bg/node/164508", "text": "Седмица вече продължава издирването на двамата убийци, избягали от Централния софийски затвор. По Великден полицията е получила около 100 сигнала за Владимир Пелов и Радослав Колев, че са забелязани на различни места в страната, но нито един от тях не е довел до конкретни следи. Проверяван е адрес в столичния кв. \"Младост\", а последният по-конкретен случай е от неделя, когато в МВР е постъпила информация, че бегълците са във вила до село Огоя, близо до Своге. Изпратените на място полицейски сили са претърсили района, но не са открили престъпниците. \nПрипомняме, че Пелов и Колев, които излежават дълги присъди за убийства, успяха да избягат на 3 април в ранния следобед през главния вход на най-охранявания ни затвор. Те заплашиха надзирателите с пистолет и нож и избягаха с кола, която ги очакваше пред затвора. Бягството им бе успешно, въпреки че от лятото насам Пелов е бил под специален режим на наблюдение поради информация, че подготвя бягство, призна преди дни правосъдният министър Цецка Цачева. \nДвамата рецидивисти са обявени за национално и международно издирване. От МВР увериха, че е впрегнат целият възможен ресурс за търсенето им. Под засилена охрана са границите, входовете и изходите на магистралите и всички основни пътища у нас. Пътните патрули са инструктирани да следят за съмнителни автомобили. Цачева назначи комисия, която да установи как са внесени оръжията в затвора. Резултатите от работата й ще са ясни на 12 април. От СДВР призоваха хората, ако имат информация за двамата, да я подадат на телефон 112 или в най-близкото полицейско управление. \nЗаради бягството на двамата убийци оставки подадоха шефът на Главна дирекция \"Изпълнение на наказанията\" в правосъдното министерство Свилен Цветанов и началникът на затвора Петър Кръстев. Междувременно днес Цачева свиква национално съвещание с участието на всички началници на затвори в страната и с ръководството на ГД \"Изпълнение на наказанията\". \n    \n", "date": "2018.04.10", "title": "Седми ден търсят двамата убийци, над 100 сигнала са без резултат"}
{"url": "http://www.duma.bg/node/164463", "text": "1847 - РАЖДА СЕ ДЖОУЗЕФ ПУЛИЦЪР, АМЕРИКАНСКИ ЖУРНАЛИСТ, ПУБЛИЦИСТ И ИЗДАТЕЛ (УМИРА 1911 Г.). Смята се за \"баща на модерната журналистика\" - започва като репортер и става известен със скандалните си снимки на политически личности. По-късно като собственик на вестник защитава принципа на трите С - за да се четат статиите, трябва да предлагат \"секс, скандал, сензация\". Остава в историята на журналистиката като главен редактор, който ръководи подчинените си с факсове. Наградата на неговото име е създадена със средствата от завещанието му, които са оставени за създаването на факултет по журналистика към Колумбийския университет в Ню Йорк, САЩ. 1849 - АМЕРИКАНЕЦЪТ УОЛТЪР ХЪНТ ПАТЕНТОВА БЕЗОПАСНАТА ИГЛА. Предшественик на безопасната игла е фибулата, чиято употреба има предимно естетическа функция. В Западна Европа са намерени древни бронзови брошки от XII в. пр.н.е., които доста приличат на безопасната игла. Били използвани, за да придържат различните парчета плат на рамото на тогите. През 1849 г. англичанинът Чарлз Роули и американецът Уолтър Хънт изобретили безопасната игла. Първоначално тя се използвала при бебетата - забождали се пелените им, за да не се развиват. 1966 - УМИРА ИВЛИН УО, АНГЛИЙСКИ ПИСАТЕЛ (Р. 1903 Г.). Един от най-известните британски творци на ХХ в. Популярен е със сатиричните си романи \"Шепа прах\", \"Упадък и падение\", \"Унизените наши тела\", както и с по-личната \"Завръщане в Брайдсхед\". Уо е майстор на изтънчената сатира на английското висше общество, към което обаче той самият е силно привлечен. Гор Видал го нарича \"първия сатирик на нашето време\", а Джордж Оруел го описва като \"толкова добър, колкото един писател може да бъде, без да е несъстоятелен\". 1979 - В КОСМОСА ПОЛИТА ПЪРВИЯТ БЪЛГАРСКИ КОСМОНАВТ. В 20,34 ч. московско време е изстрелян космическият кораб \"Съюз-33\" с екипаж Николай Рукавишников (СССР) и Георги Иванов (България). Основната цел е скачване със станцията \"Салют-6\", където се намират Владимир Ляхов и Валери Рюмин. След това се предвижда изпълнението на научни експерименти, включващи създадените за целта изцяло български системи и прибори. Поради авария полетът продължава 1 ден, 23 часа, 1 минута и 6 секунди. Благодарение на наземните тренировки по време на подготовката двамата космонавти успяват да се приземят живи и здрави. 2001 - ОТПАДА ШЕНГЕНСКИЯТ ВИЗОВ РЕЖИМ ЗА БЪЛГАРИ. Съгласно Регламент №539, приет на 15 март 2001 г. от Съвета по правосъдие и вътрешни работи на ЕС, от 10 април 2001 г. българските граждани могат да пребивават в страните от Шенген без визи максимално до 90 дни на всеки шест месеца, считано от деня на първото влизане в която и да е страна от Шенгенското пространство.   \n", "date": "2018.04.10", "title": "Датата"}
{"url": "http://www.duma.bg/node/164464", "text": "От началото на промените в България, наречени преход, отминаха почти три десетилетия, но през цялото време неотстъпно ни придружаваше темата за т. нар. досиета на Държавна сигурност. Под този термин се разбираха главно документите на Държавна сигурност, но към тях в последния закон ловко бяха добавени и тези \"на разузнавателните служби на Българската народна армия, включително и на техните предшественици и правоприемници, за периода от 9 септември 1944 г. до 16 юли 1991 г.\". И както се вижда през последните дни, тя винаги може да се активизира и да се включи в скандалното ни всекидневие. Затова ми се иска да кажа още нещо по темата за Държавна сигурност от перспективата на нашата и световната история. \nЩе започна с това, че когато днес в обществото говорим за Държавна сигурност, става дума само за онази, създадена след 9 септември 1944 г. и преустановила дейността си в средата на 1991 г. А предходната Държавна сигурност? Онази, създадена през 1925 г. като отдел в Дирекцията на полицията? Тя все едно не е съществувала, не е извършвала ужасни репресии. Мисля, че тази забрава не е случайна. Припомняне на миналото опреди 1944 г. не цели да се оневинят репресивните действия на социалистическата Държавна сигурност, а да се припомни, че става дума за исторически процес, който не започва от нищото и не преминава в нищото. Зная, че в годините на прехода се утвърди политически мотивираната тенденция да обособим социализма (тя се характеризира и с наименуването на периода \"комунизъм\", независимо от липсата на историческа логика). Целта е държавният социализъм от съветски тип (каквото е научното му наименование) да се представи като отклонение от историческото развитие, нарушаване на еволюцията. Но повечето сериозни изследователи у нас и по света търсят и намират корените на станалото в следвоенна България както в собствената ни история, така и в историята на Русия и Източна Европа. Затова искам да припомня, че  Държавна сигурност не е създадена след 1944 г. а има поне две десетилетия предходно съществуване. \nНо да се върна към днешната тема за \"досиетата\" на ДС. За мен тя е политическа, защото възникна през 1990 г. не като опит за пречистване на обществения морал, на обществото и политиката от скрити зависимости, а като стремеж да се печелят политически дивиденти. Признава го и безспорният познавач на досиетата на ДС Христо Христов с думите: \"Целите са едни и същи - компрометиране и унищожаване на политическия противник, свалянето му от власт и манипулиране на общественото мнение. В този тип битки невинаги атакуващият печели, понякога компроматът се връща като бумеранг към авторите му.\" \nИ като доказателство ще припомня началото на сагата с досиетата. През лятото на 1990 г. СДС настоява народните представители от 7-о ВНС да се проверят за връзки с ДС. Но точно преди създадената за това комисия \"Тамбуев\" се готви да оповести доклада си през април 1991 г., в тогавашния вестник \"Факс\" се появява списък с 33 депутати под знаменателното заглавие \"Списък на доносниците във ВНС\". Резултатът е скандал и унизително заседание на ВНС, на което възрастни социалдемократи и земеделци трябваше да се оправдават за сътрудничество, което са били принудени да приемат, докато са били в лагери. Последва обявяването на тогавашния лидер на СДС Петър Берон като агент на ДС, отстраняването му от поста (след което досието му изчезва), за да бъде ръководството на СДС поето през декември 1991 г. от Филип Димитров - бъдещия пръв премиер от СДС с всички произтекли от това последици. \nТака започна сагата с \"досиетата\" на ДС, която в крайна сметка доведе до Закона за достъп и разкриване на документите и за обявяване на принадлежност на български граждани към Държавна сигурност и разузнавателните служби на Българската народна армия, приет от парламента на 19 декември 2006 г. и действащ и до днес.  И оттогава насам берем неговите плодове \nкакто по начина на разкриване на \"досиетата\", така и по политическата и обществената употреба/злоупотреба с тях. \nКакъв е резултатът повече от 10 години след началото на дейността на Комисията по досиетата? Многобройни списъци със сътрудничили на ДС в различни сфери на политическия, административния и обществения живот: от проверените 280 хиляди души с досиета са се оказали 15 хиляди, или малко над 5%. Дали обаче това води до морално пречистване? Съвсем не. И то, защото още в закона не е направена никаква разлика между формите на сътрудничество: щатни служители на ДС; хора, с които е проведена вербовка, но са отказали; хора, които са били картотекирани, но няма сведения за дейността им; служители на разузнаването и контраразузнаването; хора, работили за българското разузнаване и контраразузнаване; заедно с такива, които са давали разнообразни сведения за колеги, познати и близки; хора, съгласили се да сътрудничат заради страх за себе си и близките си; лица, видели в сътрудничеството с ДС възможност за успешна кариера; но и такива, съгласили се да служат в защита на родината си. Е, за какъв морал можем да говорим при оповестяването на всички тези хора, когато тяхната съдба и мотиви за сътрудничество са толкова различни? \nЕдинственият резултат е, че в българското общество вече се утвърди консенсус колко лоши са Държавна сигурност, военното разузнаване и контраразузнаване и колко позорно е сътрудничеството с тях. Единствено изключение обществеността ни прави за онези, които днес са заели  \"правилната\" позиция в подкрепа на новата власт - мога да изброя доста имена на хора с досиета във властта, но нужно ли е? Що се отнася до останалите, всички те отчаяно се опитват да отрекат и да се разграничат от ДС. Последният случай с Юлия Кръстева е достатъчно показателен, особено като включим и нейната заплаха, че ще съди всеки, който пише и говори за сътрудничеството й с ДС. Защо така? Не е ли по-добре човек да се помири със собственото си минало, като обясни защо го е направил? Моето обяснение за яростното отричане е, че в обществото вече е наложен образът на ДС (ама не на онази до 1944 г., само на тази след това) като олицетворение на абсолютното зло и никой не иска да има нещо общо с нея. \nДали това наистина е така за всички дейности на Държавна сигурност? Какво лошо например са направили защитаващите българската държава, опитали се да оборят \"българската следа\" в атентата срещу папа Йоан-Павел II? Вярно е, че да се признае българското участие в атентата срещу папата през 1981 г. беше и сред исканията на Града на истината в центъра на София през лятото на 1990 г., но то говореше повече за политическия характер на този \"град\", отколкото за истината. В Студената война разузнаванията от двете страни на противопоставянето използват всякакви средства в борбата си, включително и срещу България. И нима на тези действия не трябва да се противодейства? Не зная кой все още вярва на приказките, че демократичните тайни служби за разлика от тоталитарните не извършват убийства, не изнудват, не подкупват. За съжаление доказателствата, че реалността е много по-различна от пропагандата за чистотата на демократичните служби за сигурност, са много, особено в наши дни. \nНяма как да оценим историята и на българското разузнаване, ако продължаваме да робуваме на идеологически клишета. Да, Държавна сигурност е репресивна политическа полиция, но едновременно с това тя е изпълнявала и дейности в защита на националната сигурност, от които не трябва да се отричаме, ако искаме да продължим защитата и на днешната ни демократична държава. \nИ съвсем накрая - за моралните оценки. Можем ли днес да съдим вкупом всички свързани с ДС, независимо от това какво реално са правили? Според мен не, защото всеки заслужава оценка по своите заслуги, а не да понесе колективна вина. А най-малко право да раздават оценки имат онези, които никога не са били изправяни пред избора да сътрудничат или не. Защото каквото и да казваме или мислим днес, никой не може да каже какво би направил тогава. Затова нека мислим и действаме днес така, че да не трябва да се срамуваме утре. Това винаги е било най-важното - и в онези недемократични времена, и в нашите демократични.  \n                      \n    \n", "date": "2018.04.10", "title": "Непразнично за ДС  "}
{"url": "http://www.duma.bg/node/164465", "text": "Профилираните гимназии с профил математика или природни науки ще могат да приемат деца в V клас със състезания по повече предмети от досега, предвиждат промени в Наредбата за организация на дейностите в училищното образование, които МОН огласи за обществено обсъждане. Всяко училище, обучаващо в професионалното направление изкуства пък, ще има възможност по решение на педагогическия съвет да провежда изпит за проверка на способностите.  \nПромените в наредбата предвиждат още улеснения за общините за интегриране на ромското население и за намаляване на отпадащите ученици, се казва в мотивите. Общините ще насочват циганчетата към пожелани от родителите им училища при наличието на свободни места в тях, гласи проектът. Това означава, че за ромските деца няма да важи принципът за уседналост при приемането в първи клас. Според МОН това ще попречи да се създават цели класове само от ромчета. Какво обаче ще попречи на ромските родители да искат децата им да бъдат приети именно там, където има класове с циганчета, коментират педагози. \nПроменената наредба ще даде възможност и осиновените деца, независимо кога са осиновени, както и настанените в приемни семейства, да посещават училища, които са в близост до дома им. Когато пък единият родител е починал или пък в семейството има три и повече деца, ученикът може да ползва определени предимства при класирането в групите за първи клас.  \nПреди празниците стана ясно, че проверка на Върховната административна прокуратура е установила, че около 5000 родители не са записали децата си в училище или детска градина. Общо около 8300 родители пък не пускат отрочетата си  в задължителните по закон предучилищни групи за 5- и 6-годишните в детските градини и училищата. Имало и 264 родители, които не пускат децата си да участват в допълнителна форма на обучение. Прокуратурата е поискала наказание за около 1700 души.       \n", "date": "2018.04.10", "title": " За математика и природни науки ще приемат в V клас с повече предмети"}
{"url": "http://www.duma.bg/node/164469", "text": "Скрипалясахме! И Цачевясахме! За първи път в по-ново време руската и българската телевизия си заприличаха през последните десетина дни. Хайде, за българската, как и да е: свикнали сме половината от централните информационни емисии да са най-обикновена криминална хроника плюс бюлетин за загиналите и ранените в автопроизшествия. Така че епопеята с бягството на Пелов и Колев от Софийския затвор и проникновените тълкувания на министър Цачева се вписват идеално в програмната схема на основните телевизии. \nНо руската телевизия, която не се вписваше в този шаблон, изглежда взе да възприема нещо от българския опит. Да припомним: на едно неотдавнашно световно първенство руските състезатели бяха отстранени поради някакви разкрития за употреба на допинг. Ами стана така, че докато траеше въпросното състезание, руската телевизия посвещаваше половината от информационния си бюлетин на това колко несправедливо, колко преднамерено действат разните там МОК, съответна световна федерация и т.н. \nТова отмина, но ето ти \"случая \"Скрипал\". Тереза Мей рече нещо, Мария Захарова опровергава. Британският Борис развее перчема, самият топразузнавач Наришкин огласява истината. \"Новичок\" е руски патент - но кой няма формулата на \"Новичок\" - от Сидней до Новосибирск и от Владивосток до Ванкувър. Морските свинчета на Скрипалови отровени от \"Новичок\"; морските свинчета оставени безсърдечно от британската полиция да умрат от глад. Котката също. Явно активно мероприятие на Лондон, Москва опровергава. Вместо... \nБеше в края на осемдесетте години на миналия век. В Русия - разгара на Горбачовата \"гласность и перестройка\". Трийсетина български ръководни журналисти и служители на външно  министерство от втория ешелон сме на курсове в АОН СССР (Академия за обществени науки на СССР), където лектори ни разясняват явлението. Не знам с какво бях се понравил на един от лекторите, горе-долу на моя възраст, около петдесетте, канеше ме на кафе или просто на пейка в парка, където си говорехме по приятелски откровено. В лекциите блестящо поясняваше каква невиждана революция в политиката е \"перестройката\" на Горби, но на пейката съвсем тъжно сподели: \"Развалил великое государство\" (\"Разруши велика държава\"). \nПо онова време особено зрелищни бяха международните изяви на съветския ръководител, сред които срещи с американския президент Рейгън и британската премиерка Маргарет Тачър. Те не преставаха да хвалят съветския президент: нов, динамичен стил, излизане от многодесетилетния шаблон на съветската догматичност. Той не се притеснява да води навсякъде със себе си съпругата, която е една такава, ах, интелигентна, модерно облечена, а пък фризурата й! Сияеше Горбачов, вдървеността е в миналото, ние сме модерни политици... Получаваше се малко като с подсвиркването на пауна (ако кажем \"пуяка\" също ще е вярно) подсвирква му Тачър, стреми са да не остава назад Рейгън и \"паунът\" (\"пуякът\") разперва опашката (за срамотиите, които се разкриват при това разперване, интелигентният читател сам се досеща). \nТа, попитах веднъж моя преподавател и приятел лектор на АОН СССР какво би трябвало да бъде отношението към Маргарет Тачър, която беше истинският вдъхновител на този политически театър. \"Нам надо ее игнорировать, но к сожалению...\" - \"Би трябвало да я игнорираме, но за съжаление се хващаме на играта й\", въздъхна човекът. \nПитам се дали в цялата тази сага със Скрипал, \"Новичок\"-а, морските свинчета и т.н. не би било по-разумно да се игнорират Тереза Мей, британският рошльо Борис, трагичната смърт на морските свинчета и камарата \"разкрития\", обяснения и контраобяснения. Защото дори най-върлите русофили, сред които съм и аз, сменят руския канал започне ли нищенето на \"Скрипалиадата\". \"Бактън\", казваше в такива случаи баба ми, т.е. \"писна ми\" на турски. \n  \n    \n", "date": "2018.04.10", "title": " Истината за морските свинчета"}
{"url": "http://www.duma.bg/node/164470", "text": "На българската политическа борса случаят \"Скрипал\" срина котировките на Цветанов и клиничните русофоби у нас до призрачни стойности. \nНе е нужно да си напъваш акъла, за да стигнеш до този извод след запознаване с проучването на \"Галъп\". 88% от допитаните одобряват позицията на правителството по случая \"Скрипал\". Тоест одобряват, че София не реагира на ниво стаден евроатлантически инстинкт и не изпъди руски дипломати. И не одобряват Цветанов, който с призива \"да застанем солидарно зад евроатлантическата общност\" се напъваше да ни вкара в измаменото стадо. 81% избират позицията на Борисов срещу 5% - тази на Цветанов. Цели 81% не виждат реални доказателства за руска вина в ситуацията със Скрипал. И само за 6% от българите доказателствата са достатъчни - всъщност до такова призрачно представителство са изпаднали зомбираните ни евроатлантици и американофили. \nАко минем от Борсов на политически език,      налагат се следните изводи  Най-напред положителното отношение към Русия остава трайна тенденция в българското обществено съзнание. Нещо повече: колкото повече Западът истерясва срещу Русия, толкова по-симпатична става тя. Това пролича още в началото на украинския конфликт, след това в руската намеса в Сирия, а последният път беше миналата година, когато допитване показа, че 86% от българите не възприемат Русия като заплаха, въпреки че ГЕРБ я посочи точно като такава в последната концепция за национална сигурност.  \nВторо, сегашното допитване показва, че българската общественост гласува вот на недоверие на Цветанов и русофобите колкото по случая \"Скрипал\", толкова и изобщо по отношението им към оста Запад-Русия.  \nТрето, допитването илюстрира нагледно, че Цветанов и съответните лица, партии, НПО-та и кръгове не просто са в убийствено малцинство, но и са в разрез с националните нагласи по същите теми. Цветанов и американофилите губят правото да представляват българското обществено мнение - и това е най-тежката политическа оценка за тях. Те губят представителност по въпроса, стават \"нелегитимни\" - нищо, че съществуват и действат по всички изисквания на демокрацията и правовата държава. Те направо се маргинализираха по въпроса. В този смисъл морално би било да се оттеглят от политическата сцена по споменатите теми, макар и не след изборно поражение. \nТози извод обаче медиите трябва да си го закачат като обеца на ухото. Ако телевизии, радиа и прочее продължават да дават думата по темата само на тях или предимно на тях, значи не дават думата на националните нагласи и настроенията в обществото. С една дума, медиите няма нито да са национални, нито демократични.  \nЧетвърто, в интерес на Цветанов, Паси и сие е да се извинят на българската общественост, че са сгрешили, задето са искали да я натикат в евроатлантическото стадо. Както гласи народната мъдрост, признат грях - половин грях.   \nИма обаче и още няколко извода, които отиват отвъд допитването. Петият извод е, че с цялото си поведение Цветанов и сие се позиционираха за сетен път като  слуги на чужди интереси  \nи са готови да бъдат дърпани от кукловодите, без изобщо да се замислят. Явно Цветанов е готов на това не само на закуските във Вашингтон. И българската общественост безпогрешно ги разпозна чрез отговорите на допитването, макар в него да липсваше такъв въпрос. \nШесто, Цветанов и сие потъпкаха основополагаща ценност на демокрацията и Запада, както впрочем и техните кукловоди - принципите на невинност до доказването на противното. Не един и двама обективни анализатори на Запад критикуват британската премиерка Тереза Мей, външния й министър Борис Джонсън и другите западни държавници, че са нарушили този принцип, обвинявайки на юруш Русия и Путин. Не постъпваха ли така тоталитарните държави? И така Цветанов и сие не хвърлиха ли сянка върху предаността си към демокрацията? Заради слепия си и късоумен слугинаж не са ли готови да запратят в коша ценностите на един свят, в който иначе се кълнат под път и над път? \nИма и още един извод, който всъщност е направо зловещ и затова си струва да му се отдели специално внимание. Българските русофоби са наблъскани с политическа дрога. Не един и двама анализатори и журналисти на Запад се усъмниха в обвинения срещу Русия, защото тя просто няма причина да премахне Скрипал. Усъмниха се с напълно логични доводи. Русия е могла да го умъртви, още докато е излежавал присъдата си - било със специални медикаменти, които да предизвикат инсулт или инфаркт, било като му спретнат конфликт с рецидивисти, които да му видят сметката.  Путин няма интерес  от ликвидирането на Скрипал и заради Световното първенство по футбол в страната му. Защо да дава повод на противниците си да оспорят, бойкотират и дори да отнемат руското домакинство на такъв високо имиджов форум, когато цял свят ще впери очи в страната му? При нищенето на случая бяха изтъквани и други разумни доводи, но тези са най-съществените.  \nДа, ама видяхме, че по темата \"Скрипал\" нормалната логика не работеше нито при Цветанов, нито при Паси, нито при когото и да е от тази редичка. Мозъкът им бе толкова дрогиран с нагло-саксонщина и американо-филия, че отказваше да приеме и най-безспорната логика. Просто изключваше за здравия разум. В този смисъл тяхното русофобство е клиничен случай. В този смисъл те не са и безопасни за страната. С такова дрогирано съзнание утре може да хвърлят държавата в беда, ако Вашингтон, Брюксел, Варшава или пък НАТО възложат поръчка за поредната малоумна комбинация. \nИ да не се изненадаме, ако утре Паси поиска от НАТО да задейства член 5 срещу българската общественост, задето се цепи от колектива и не е съгласна с пъденето на руски дипломати.        \n", "date": "2018.04.10", "title": " Русофобите изпаднаха в девета глуха   "}
{"url": "http://www.duma.bg/node/164511", "text": "53%, или около 3 млн. българи, очакват нова световна война, сочи изследване на \"Галъп интернешънъл\". Близо 1,9 млн. души, или 34 на сто, допускат, че някоя от глобалните световни сили може да използва ядрено оръжие. От тях 63% казват, че това е малко вероятно или е изключено. \n30% от запитаните са на мнение, че правителството не се справя с външнополитическите дейности, а 8 на сто не са сигурни в мнението си. 62% приемат, че е необходимо да се преговаря с турския президент Ердоган, а 33% смятат, че преговорите са излишни, сочи проучването.  \nВ същото време обаче обществото продължава да очаква далеч по-ефективни и твърди действия срещу проблемите в страната и особено спрямо корупцията.  \n    \n", "date": "2018.04.10", "title": " Половината българи очакват световна война  "}
{"url": "http://www.duma.bg/node/164468", "text": "В България не се случва нищо. Ако питате синоптиците (единствените и поради това най-важни новинари в медиите) - става нещо уникално, невероятно, интензивно, наситено, ексклузивно. Понякога е пролет, после лято. Представяте ли си! Даже и зима има. Чудо невиждано, чудо на чудесата. Сезоните са единственото нещо, което се случва в България. От близо тридесет години. Преди това не е имало сезони. Било е времето на великата смърт, не са се раждали хора, реките са течали наобратно, а рибите са имали крака, за да си купуват храна с купони, издавани от комунистическата партия. \nОт време на време - избори. Е имало. Все пак. \nПромени се времето и синоптиците го отразяват. Морето краде от ледниците. Времето се стопли от климата и навсякъде дойде демокрация.  \n  Крадците крадат демократично Преди тоталитарно крадяха, мамка им. Политиците крадат академично. Преди просташки присвояваха. Администрацията краде синтетично. Преди го правеше аналитично. Правосъдието краде. Чистачката краде. Научният изследовател краде. Професорът не преподава, както трябва - икономисва знания, за да ги даде после чрез уроци. В детската градина крадат от храната. Общинските градинари продават на черния пазар гепен тор и химически препарати: ниска е цената, купувайте. Поетите преписват, плагиатстват, защото мислят за пари и шум, не за творчество и вдъхновение. Парламентаристите - крадат времето и надеждите на народа, като пишат калпави закони. Лекарите - без рушвет не можеш да излекуваш и заушка. За запек да не говорим. Потребителска такса. Такса за вход. Такса за изход. В банките - такса за потребление. Такса за поддържане на банкова сметка. Обща такса. Такса за законност.  \nТаксиметърът работи добре на тази държава. Устройство за отчитане на кражби.  \nКрадат вече не само физически, а и юридически лица - чрез органите си. Данъчни складове, митнически обекти със специално предназначение, тайни военни обекти, външно разузнаване... Всеки посвоему. Колективно, организирано. \nПосвоему-поновому. Времето е в нас и ние сме... \nВ България се краде социално-идентично, съкровено, изконно, народовластно, европейски, съдържателно - до корен.  \nИ всички слагат Левски върху знамето на своята кражба.  \nПодигравка ли е? Не. Всеки краде в името на народа. Искрено. Сякаш правораздава. С достойнство. \nБългаринът обича далаверите. От турското робство му е останало чувството да предадеш някого, за да придобиеш права; или собственост да усвоиш, или просто радост от чуждото нещастие да изпиташ. Ние сме предателски народ със сведена глава и подмолна злоба,  свита в юмрука на завистта И изобщо не сме гостоприемни. Ако циганите не бяха по-нахални от нас, нямаше да ги търпим. Но освен простащината и нахалството си, те дават и гласове, така необходими за реализацията на простащината и нахалството на политиците; а политиците са притежание на Нищото. Циганите не плащат нито ток, нито вода, нито такси за смет, не дупчат билети в транспорта. Обаче получават всички социални добавки. Коя нормална държава ще търпи това? \nГостоприемството ни е сведено ниско до изгодата от чуждото присъствие. Бежанци не искаме, но ако са по-тъй, с парички, бива. А ако германец ни дойде на гости, ще видите, че сме повече от гостоприемни. Всъщност - направо гостопоклонни. \nИ така кръговратът продължава.  \nДемокрацията тук значи да крадеш без другите да се правят, че знаят. А ако им проличи: да ги окрадеш нагло и безочливо, чрез липсата на справедливост, без процес, без чест, просто така - да смажеш другия. Да не смее да се вдигне повече. Да не знае много. Да не смее да знае. \nМафия ли е срастването на държавата с корупцията? Не смея да зная. Но срастването е налице, аз го виждам, търпя, живея в него. Както живях в социализма, който се оказа недоносче, после в  капитализма, който пък излезе седмаче ама напълно износено, ти да видиш. И докато живееш, виждаш например това, че специалист с две висши образования работи с три пъти по-ниска заплата от тази на политическия съветник в кабинета на министър. А този съветник или трубадур - както там го наричат, най-често е с образование, което не съответства на самочувствието му. Още по-малко на неговото предназначение. \nЕдинственият начин да успееш е, като не се трудиш: а да затрудняваш трудещите се чрез мързела и простотията си е израз на заслужено надмощие. \nВсички предприятия с господстващо или монополно положение печелят повече от необходимото и разумното. Това не може да става без държавна подкрепа, макар и неофициална, задкулисна, усмихната под сурдинката на общото безправие. В Еропейския съюз има специални правила за държавната подкрепа. В България - също има, но какво от това? Подкрепяме под една или друга форма редица практики и във финансовата, и в реалната икономическа сфера - все в ущърб на потребителя. Но пък академично. Бездържавно. Но грижовно. България стана платежна институция в която всеки с пари може да си купи справедливост, талант, независимост, правда и дори чест. Само това се кредитира. Всяко правителство преразпределя брутния вътрешен продукт като платежен комисионер, без разум, без творчество - просто насам и натам, според посоката на механичния семафор, указващ пътя на реката.  \nПрез 2016 година 53 хиляди млади българи са избягали от страната. След двайсет години България ще е съвсем различна, поне в демографско отношение. Нарекохме \"европейски пари\" тези наши, родни, български финансови средства - вноската на нашия бюджет в бюджета на Европейския съюз; после тези пари се връщат у нас с европейски панделки, милостиво преразпределяни от еврочиновници, при това с неизбежни антикорупционни корекции, тоест - санкции. Ако извадите тези финансови корекции от т.нар европейски пари, ще видите, че чрез обединена Европа в България влизат горе-долу толкова пари, колкото излизат под формата на вноска в европейския бюджет. \nФонтан в село: с европейски пари. Детска градина без деца: с европейски пари. Няма нито едно голямо предприятие, което да работи в района, но фонтанът и детската градина са важни: единият ще охлажда гущерите на мегдана, а другата ще ги праща да се търкалят в пясъчника при пързалките. Магистрали за хора без път. Стадион със солариум и фитнес зала в село от двайсет старци. Има ли смисъл от още примери за европейската солидарност и грижа за \"просперитета\" на най-бедната и корумпирана държава членка на ЕС? \nА може би не е така. Все ще има по сто хиляди българи, които всяка година почиват в чужбина, там, където дори магнатите в САЩ рядко си позволяват. Триста хиляди си купуват нови автомобили. Двеста хиляди - нови домове. А другите? Другите, обаче? Мнозинството си остава огрухано, скапано, обезверено и уморено общество, битуващо в умишлено състарена, изтормозена, съсипана страна. \nДа сведеш държавата до себе си. Да я припознаеш. Да усетиш кръвта на слабостта, на отчаяната нравственост. Да приемеш нови роби - бежанци или молдовци, албанци, за да натриеш носа на онези българи, които искат по-прилично заплащане. Българите гледат навън, бежанците - навътре.  Изнасяме мечти и свобода, внасяме робство и поквара Въпрос на държава, на поглед. Не на народ. Интеграция. Пруденциалност. Съвремие. Европа, наужким обединена. В един свят пред война. \nНе бива да се гордеем, че сме българи, щом изглеждаме така. Време е да се срамуваме. Демокрацията не е форма на кражба, социализмът беше донякъде такъв: чрез социалното се краде най-добре и правоубедително. Но кой ли ти мисли за това. Оксиморон е. \nНяма растеж - заради корупцията, която създаваш; затова вземаш заеми, увеличаваш външния дълг, наливаш пари в оборот, от които може да откраднеш десетина години от синовете и внуците си. Имитираш дейност. Имитираш живот. За да крадеш. Да, внуците да му мислят. И те му мислят, като бягат. Не искат да плащат чужди вересии. Демокрацията в България не е капитализъм. Тя е свинщина. Изкористена до изборно право. Народовластие без народ. Власт срещу избирателя, който я е излъчил.  \nМного лесно се купуват гласове: от три-четири обществени поръчки можеш да избиеш двеста-триста милиона лева. Но е трудно да съградиш само от пари цяло общество. За да няма държава, парите сноват от обществото към властта и обратно, но без посредничеството на държавата, а на частни монополни и олигархични интереси.  \nИ каква е, моля ви, тази медийна простащина по избори, че купуването и продаването на гласове е престъпление? Да изтъргуваш цял народ не е ли престъпление? Без борса. Феодално. Дори крепостните не са третирани така.  \nИ само отнякъде се чува звън на камбанка - твоята душа...     \n", "date": "2018.04.10", "title": " Камбанка   "}
{"url": "http://www.duma.bg/node/164467", "text": "Правителството се отказа да участва в сделката за активите на ЧЕЗ у нас. Идеята за включването на България в тази авантюра между  \"Инерком\" и ЧЕЗ дойде след среща на премиера Бойко Борисов със собственичката на кандидат-купувача Гинка Върбакова. Целта беше с този ход да се тушира общественото недоволство от смяната на собствеността на електроразпределителното дружество. И както в много други случаи, премиерът изведнъж смени позицията си на 180 градуса. Какво се е променило от началото на март и днес сделката вече е неизгодна? Нещо се случва зад гърба на хората. Или тогава ги излъгахте, за да приспите гнева им от задкулисието, попита лидерът на БСП Корнелия Нинова. \n Една от официално обявените причини за провала на влизането на държавата в ЧЕЗ се оказа и фактът, че чешката компания няма как да допусне подобно участие, защото в момента тя води арбитражно дело срещу България и по този начин може да навреди на интересите си. \nЧЕЗ Груп обяви намерението си да съди нашата страна през 2016 г. Тогава тя е изпратила до правителството предупреждение, предхождащо жалбата до арбитражния съд, в което е изявила желанието си спорът да се реши извън съда. Българската страна обаче не се е възползвала от тази възможност.  \nДела, дела, дела  Ако обаче е само този казус, здраве му кажи. Арбитражни дела срещу българската държава водят и другите две електроразпределителни дружества. Първият подобен иск бе заведен от австрийската ЕВН. В него претенциите са за 750 млн. евро заради претърпени щети от политиката на държавния енергиен регулатор, свързана с цените на тока за бита. Освен това ЕVN има претенции към НЕК за пари, дължими при задължителното изкупуване на енергията от възобновяеми източници. \nЖалбата на другата чешка компания - \"Енерго-Про\", беше внесена преди година. Тя е за 54 млн. евро компенсации от ценови решения в периода 2012-2014 г. Исковете на ЕВН и \"Енерго-Про\" са на различен етап на изслушване. До съд се стигна, тъй като от години българската държава в лицето най-вече на Комисията за енергийно и водно регулиране тормози инвеститорите с ценови еквилибристики, непрекъснати промени на правилата в действащите наредби, проверки и заплахи за отнемане на лицензи. \nОбобщено може да се каже, че инвеститори водят международни арбитражни дела срещу България, които могат да струват много скъпо на данъкоплатците. Става дума за искове за над 2 млрд. лева. А парите могат да се увеличат още по-застрашително, защото има още няколко компании, решени да се обърнат към международен трибунал, ако не успеят да постигнат извънсъдебно споразумение с властите в София. Стряскащата информация се съдържа в документ на Министерството на финансите, който отчита изпълнението на бюджета за 2016 година. \nИ трите дела на електроразпределителните дружества се решават в Международния център за уреждане на инвестиционни спорове във Вашингтон. В списъка на исковете, заведени срещу Република България там, фигурира и Държавният фонд \"Генерален резерв\" на Султаната Оман. Той бе вторият по големина акционер в КТБ и в момента съди държавата за над 150 млн. евро заради фалита на банката и породилите се от това пропуснати ползи.   Заплаха \nДруга заплаха за бюджета идва от делото, заведено от акционерите в \"Индустриален парк София\". По него италианската компания \"Финанциария Интернационале Реал Естейтс\" и съдружниците й искат 57 млн. евро заради проблемите около изграждането на многофункционален парк в района на Божурище. Във всички тези случаи компаниите обвиняват България, че нарушава междудържавните и международните спогодби за защита на инвестициите. Статистиката показва, че в повечето случаи България губи този тип дела и се налага да плаща милиони обезщетения на инвеститорите. Дори в малкото случаи, когато държавата печели, победата излиза скъпо на бюджета. Показателен бе спорът със собствениците на \"Плама\" - Плевен, които предявиха иск за обезщетение заради фалита на рафинерията. Адвокатите, наети от правителството, успяха да отхвърлят обвинението, но това струваше на хазната 12 млн. евро. Производствата в международните арбитражи са сложни, бавни и струват скъпо и на двете страни. Неслучайно частните инвеститори до последно се опитват да се споразумеят с политици и чиновници и завеждат дело само когато всички други средства са изчерпани. \nБългарските данъкоплатци плащат милиони левове - за хонорари на адвокатите, за възнаграждения на арбитрите по споровете и други съдебни разноски. Според отчета на финансовото министерство само за организиране на защитата на държавния интерес по международни дела хазната е олекнала с почти 36 млн. лева. Това е над половината от целия годишен бюджет на самото министерство.   Разноски Според официалната справка през миналата година въпросните 35,98 млн. лева са отишли за разноски на държавата по 12 дела - нашумели или по-малко известни, точещи се от дълги години или по-актуални. В списъка влизат споменатите вече казуси - като ЕВН, \"Енерго Про\", ЧЕЗ, Оманския фонд. Фигурират още спорът с \"Атомстройекспорт\" по казуса АЕЦ \"Белене\" и делото на \"Новера\", която навремето обслужваше сметосъбирането на София. \nВ сумата с разноските са и парите, платени на консултантите по предоговарянето на цените на тока на двете \"американски централи\" - \"Контур Глобал Марица-изток 3\" и \"Ей И ЕС 3-С Марица-изток 1\". Миналата година са плащани разноски и за остарели  дела като случая със СТ-АД - германски инвеститор, който приватизира шивашката фабрика \"Лиди Р\", а после се оказа, че предприятието е затънало в дългове. От информация от Министерството на финансите става ясно още, че България е стигнала до съд и с фирмите \"Хематур АБ\" (в ликвидация) и БА \"Пайплайн\", но за тези казуси няма публична информация. Същото се отнася и за спора с \"Магнезиум.ком\". Под това име е известен голям международен холдинг - производител на конструкции от леки сплави, но не е ясно какъв е точно казусът. \n Показателен е случаят  с \"Калиакра Уинд Пауър\", която през 2007 г. получава сертификат от най-висок клас като особено желан инвеститор, а сега е на път да съди България. През 2016 г. са покривани и разходи по спора между държавата и тази компания, която е с японско участие и  изградила един от големите паркове за производство на ток от вятър. \"Калауей Кепитъл Мениджмънт\" пък е инвестиционен фонд, закупил облигации на КТБ в добрите й времена, който има намерение да съди България като Оманския фонд - за фалита на банката и пропуснатите ползи от това.  Загуба Последното заведено дело пред арбитражния съд във Вашингтон отново е по енергиен казус. Заради промени в законодателството, регулиращо изкупуването на енергията от възобновяеми източници, собственикът на най-големия фотоволтаичен парк у нас, малтийската компания ACF Renewable Energy Limited, е завела дело срещу държавата. \nЕдна от най-големите загуби на страната ни от арбитражни дела досега е от иска, заведен от \"Атомстройекспорт\" за оборудването за АЕЦ \"Белене\". В края на 2016 г. страната ни беше осъдена да плати 550 млн. евро на Русия за произведеното оборудване за спряната АЕЦ \"Белене\", плюс 70 млн. евро съдебни разходи и компенсации и ежедневна лихва от 167 хил. евро при забавяне на погасяване на задължението. Оборудването беше доставено и сега държавата се чуди какво да го прави. \nКакто се оказва, повечето арбитражни спорове са в сектор \"Енергетика\". И това не е учудващо. Този отрасъл е сред най-сложно регулираните в българската икономика. Освен това тук се преплитат огромни стратегически интереси, което поражда и невероятно напрежение. Основният проблем е, че в България правилата се променят често, а тълкуването им - още по-често. Регулиращите органи и самата нормативна уредба са истинска напаст за предприемачите, защото са нестабилни и защото ведомствата, които трябва да ги прилагат, действат с двойни стандарти. А политическият чадър се отваря и затваря според интересите на управляващите. У нас никой инвеститор не може да бъде сигурен, че следващото правителство няма да забрави обещанията и решенията на предишното. Затова и претенциите и исковете срещу България се увеличават.   \n", "date": "2018.04.10", "title": "Арбитражни неволи  "}
{"url": "http://www.duma.bg/node/164466", "text": "Сключени са 6 договора за създаването на т.нар. центрове за компетентност, финансирани от оперативната програма на МОН \"Наука и образование за интелигентен растеж\" (ОПНОИР), съобщиха от агенцията, която управлява програмата. Общата стойност на сключените договори е 121 213 717,15 лв. \nЦентровете са разпределени в няколко научни направления. В областта \"Мехатроника и чисти технологии\" са одобрени два кандидатствали центъра. Единият е по проекта \"Чисти технологии за устойчива околна среда - води, отпадъци, енергия за кръгова икономика\" с водещ участник Софийският университет, бюджетът на центъра е 23, 668 млн. лв. Вторият център е с водещ партньор ТУ-Габрово и се нарича Център за компетентност \"Интелигентни мехатронни, eко- и енергоспестяващи системи и технологии\" - 23,57 млн. лв. \nВ научната област \"Информатика и информационни, и комуникационни технологии\" е сключен договор за един център за компетентност - \"Дигитализация на икономиката в среда на Големи данни\" с водещ участник УНСС и финансиране с 13,334 млн. лв. В сектора \"Индустрия за здравословен живот и биотехнологии\" договори с сключени за два центъра. Единият е с водещ партньор Института по органична химия с Център по фитохимия при БАН - \"Устойчиво оползотворяване на биоресурси и отпадъци от лечебни и ароматични растения за иновативни биоактивни продукти\". Финансирането му е 23,79 млн. лв. Вторият проект се оглавява от МУ-Пловдив, центърът ще се нарича  \"Персонализирана иновативна медицина (ПЕРИМЕД)\", определената за него сума е 23,47 млн. лв. В последната от научните области - \"Нови технологии в креативните и рекреативните индустрии\" е сключен един договор за \"Център за компетентност за интелигентни решения в креативните и рекреативните индустрии (ИНКРЕА)\" с водещ участник Висшето училище по мениджмънт (бившият колеж \"Албена\", преместен след това в Добрич и накрая - във Варна). Бюджетът на проекта е 13,38 млн. лв. \nСрокът за изпълнение и на шестте проекта е до месец декември 2023 г. Управляващата агенция, която е към МОН, уточни, че целта на центровете за компетентност е да подпомогнат повишаването на нивото и пазарната ориентация на изследователските дейности на научните организации в България, както и да подкрепи развитието на капацитета за научни изследвания и иновации и на млади кадри за тях, което от своя страна да открие възможности за нови партньорства с бизнеса и за създаването на нови предприятия. Освен това, от частта за наука в ОПНОИР се финансират и т. нар. Центрове за върхови постижения, които според сключените досега договори са три, и ще получат общо 130 млн. лв. Отделно в частта за наука са предвидени и други 120 млн. лв. за изграждане на регионални научни центрове в страната, но заради неуредици и нарушения в МОН сроковете в научната част на ОПНОИР бяха изтървани и понеже вече тече четвъртата година от старта на програмата, най-вероятно парите за регионалните научни центрове ще бъдат прехвърлени към иновационната оперативна програма на икономическото министерство. Ако, разбира се, Еврокомисията одобри това. \nЗа двата вида центрове - за компетентност и за върхови постижения общо в ОПНОИР са предвидени 350 млн. лв., т.е. засега остават неразпределени едни около 90 млн. лв., но все още тече обжалване от страна на некласирани проекти. Възможно е част от тези пари да бъдат разпределени към класираните като резерв проекти, заяви министър Красимир Вълчев неотдавна. \n Важно е да се знае, че във всеки от проектите има по няколко участника, освен водещия партньор. В проекта на Софийския университет за център за компетентност по чисти технологии за устойчива околна среда например участват още УАСГ, Лесотехническият университет, Университетът \"Проф. Асен Златаров\" в Бургас, Институтите по физикохимия, по органична химия и по микробиология при БАН, както и фондация \"Клийнтех България\". Тук целта е да се създаде ефективна инфраструктура в областта на: контрол, пречистване, управление на води; обработка, рециклиране, оползотворяване и обезвреждане на твърди отпадъци; получаване на възобновяеми и алтернативни източници на енергия, материали и ресурси; стимулиране на иновациите в технологиите за устойчива околна среда и кръгова икономика; развитие и реализация на предприемачеството на младите специалисти в посочените направления. \nВъв втория проект от областта \"Мехатроника и чисти технологии\" с водеща организация ТУ-Габрово участват също: ТУ-София, Централната лаборатория по приложна физика при БАН в Пловдив, Институтът по системно инженерство и роботика при БАН, Софийският университет, ТУ-Варна, Институтът по електроника при БАН. Основната дейност в проектното предложение е извършване на пазарно ориентирани научни изследвания в две направления: \"Интелигентни мехатронни системи и технологии\" и \"Енергоспестяващи системи и чисти технологии\". \nПо същия начин в проекта за център за компетентност с водеща организация УНСС участват Икономическият университет - Варна, ТУ-Габрово, Пловдивският университет, Русенският университет и Институтът по информационни и комуникационни технологии при БАН. Центърът ще извършва, от една страна, научни изследвания, а от друга, ще създава иновативни решения, които ще осигуряват развитието на фирмите, и организациите да дигитализират своята дейност с прилагане на ИКТ в среда на Големи данни. В проекта в частта биология пък, който се ръководи от Института по органична химия с Център по фитохимия при БАН пък, участници са също Агробиоинститутът към Селскостопанската академия, факултетите по химия, фармация и биология на Софийския университет, Институтът по полимери на БАН. В центъра ПАРИМЕД, който ще се изгражда с водеща организация МУ-Пловдив, партньори са също Пловдивският университет, Институтът по минералогия и кристалография при БАН и УНСС. \n  И в последния от договорените центрове за компетентност - този с водеща организация колежът \"Албена\", пардон - Висшето училище по мениджмънт, участват също Русенският университет, Институтът по етнология и фолклористика с етнографски музей при БАН, Националната художествена академия, Институтът по биоразнообразие и екосистемни изследвания при БАН, Институтът за изследване на обществата и знанието при БАН, Институтът по океанология при БАН и ТУ-Варна. \nТака излиза, че в изграждането на въпросните 6 център за компетентност със 130 млн. лв. участват общо 14 висши училища (от които едно е частно), 14 института на БАН, един институт на аграрната академия и една частна фондация. Любопитното обаче е, че според проектите от всичките тези 30 организации в създаването на центровете ще участват всичко на всичко 240 изследователи. А в новосъздадените структури в резултат на изпълнението на проектите е предвидено изследователите да са 278. Така се получава, че ще бъдат похарчени 130 млн. лв., а след 5 години това ще доведе до увеличаване на работните места за учени с... 30! Увеличаването на броя на учените и на работните места за тях е една от целите на европейските програми.       \n", "date": "2018.04.10", "title": "Харчат 120 млн. лв., създават... 30 работни места"}
{"url": "http://www.duma.bg/node/164509", "text": "53%, или около 3 милиона пълнолетни българи, смятат, че в момента има реална опасност от глобален военен конфликт. Това показват данните от експресен сондаж на \"Галъп интернешънъл\", проведен 3 и 4 април сред 801 пълнолетни българи по телефона, независим от външно финансиране.  \n34% от запитаните, или близо 1,9 милиона души пък смятат, че е по-скоро вероятно, 28%, или е много вероятно, 6%, в идните няколко години някоя от глобалните ядрени сили действително да използва ядрено оръжие. Все пак, мнозинството не очаква ядрен конфликт. Общо 63% казват, че това е малко вероятно или и е изключено, а останалите се колебаят. \nНа този все по-тревожен външен фон българите явно харесват балансираната външна политика. В същото време обаче искат и далеч по-безкомпромисна вътрешна политика.  \n30% са на мнение, че премиерът Бойко Борисов не се справя добре с външнополитически дейности като председателството на Съвета на ЕС и дипломацията, а 8 на сто се колебаят. Явно обществото ни одобрява по-скоро балансираните външни действия на политиците, коментират социолозите. 62% приемат, че е необходимо да се преговаря с турския президент Тайип Ердоган, а 33% смятат, че преговорите са излишни, сочи проучването.  \nВ същото време обаче обществото явно продължава да очаква далеч по-ефективни и твърди действия срещу проблемите в страната и особено спрямо корупцията. Така например 93 на сто от запитаните одобряват акциите на прокуратурата в болници. 71% харесват крутите мерки срещу рекламата на хазарт. Една част от дошлите като бежанци у нас и в Европа злоупотребиха с гостоприемството. Това заяви посланикът ни в Швейцария Меглена Плугчиева в телевизионно интервю. Тя определи като грешка допускането на мигранти без документи.  \n\"Този континент, който е модел на подражание, и най-търсен със своите демократични принципи и благосъстояние, става най-привлекателен и оттам стана съответно и най-застрашен. Освен това, гостоприемството, особено на Германия, не само че беше демонстрирано, но за съжаление, една част от тези, които дойдоха, злоупотребиха с него. И актовете на терористични атаки са доказателство за това\", коментира Плугчиева. По думите й, от една страна, институциите у нас и в Европа не са били достатъчно добре подготвени. Хората пък не са очаквали, че може да се злоупотреби с жестовете на хуманност.     \n", "date": "2018.04.10", "title": "Над половината българи очакват нова световна война  "}
{"url": "http://www.duma.bg/node/164507", "text": "Жители на столичния квартал \"Хиподрума\" търсят помощ за окаяното му състояние с петиция. В нея те настояват за среща с районния си кмет Христо Апостолов за обсъждане на неотложните мерки, които трябва да бъдат взети за подобряване на състоянието на район \"Красно село\". \nХората настояват да разберат какви са конкретните планове и работата на общината. Те са се опитали да намерят в сайта на района документ, в който са разписани приоритетите за работа по време на мандата на Апостолов, но не са намерили. \nЖителите на района също така не откриват и отчет за свършеното от администрацията за 2016 г. и 2017 г., за да разберат какво реално е извършено досега. Затова и хората питат кмета си дали предвижда поставянето на колчета против паркиране в зелени части, изграждането на подземни или надземни паркинги, както и дали да очакват мерки за натоварения трафик по бул. \"Гешов\" и регулярните тапи, които се образуват там. Столичани очакват също така асфалтиране на улиците и запълване на дупките. Те настояват да разберат планират ли се мерки срещу калните участъци около блоковите пространства, затрудняващи придвижването на пешеходци, изграждане на тротоари и миене на улиците. Хората са в недоумение защо не се засаждат дръвчета и храсти и защо не се поддържат зелените площи. \nВъв връзка с регулярно повишените нива на замърсяване на въздуха в \"Хиподрума\" те питат извършено ли е замерване, което да изследва състава на замърсения въздух в квартала. \nЖителите на \"Красно село\" предлагат на кмета Христо Апостолов веднъж на месец да обиколи всеки от кварталите, за да провери на място какво се случва, а на 6 месеца да организира отворена среща с гражданите. \"Като жители на района заплащаме високи данъци и очакваме да живеем в подредена, чиста и приветлива среда\", категорични са столичани.   \n", "date": "2018.04.10", "title": " Още един столичен квартал се оплаква от окаяното състояние"}
