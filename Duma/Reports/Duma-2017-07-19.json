{"url": "http://duma.bg/node/149444", "text": "След 36 години скулптурите на проф. Валентин Старчев, които се извисяваха на паметника „1300 години България” пред НДК, са увити в найлон в столичния квартал „Требич”. \nВсяка пластика е висока 7 метра, а композицията е с тема минало, настояще и бъдеще, като има тематични скулптури, представящи Цар Симеон и книжовниците, олицетворяващи златния век на България. Според извършващите демонтажа идеята на общината била да се реставрират, преди да бъдат изложени в Националния исторически музея в Бояна. Скулпторът Марин Марков, отговарящ за опазването, каза, че идеята била първо да се възстановят в първоначалния си вид.  \nДУМА припомня, че демонтажът на паметника, който е част от комплекса НДК, започна в началото на юли, независимо от протестите на граждани на столицата, културни дейци и организации.  \nКметът на София Йорданка Фандъкова беше категорична в решението си да подкрепи гласуването преди години на Столичния общински съвет монументът да бъде унищожен. Тя дори обеща да \"подобри\" пластиките, преди да ги изложи в НИМ в Бояна.  \nВ същото време авторът на скулптурите проф. Валентин Старчев категорично отрече да е съгласувано с него демонтирането и преместването на пластиките в музея. \nУнищожаване на паметника \"1300 години България\" се извършва заедно с обновяването на цялото пространство около НДК заради българското председателство на Съвета на ЕС идната година. Фандъкова се похвали миналата седмица, че идеята й за ново аранжиране на входа на комплекса вървял по план.  \nВ същото време в социалните мрежи беше разпространен проект за това как ще изглежда мемориалът на загиналите в Първата световна война от първи и шести пехотен полк, като визията е почти дубликат на части от Партенона, коментираха с подигравка специалисти от Съюза на художниците и Съюза на архитектите. На това Фандъкова репликира, че към момента идеята й е да сложи на мястото на монумента \"1300 години България\" един лъв, който бил част от някогашния мемориал, а как ще изглежда подредбата на плочите на загиналите тепърва щяло да се решава и да се прави конкурс.   \n", "date": "2017.07.19", "title": "Скулптурите от паметника \"1300 години България\" в Требич "}
{"url": "http://duma.bg/node/149445", "text": "Граждани поискаха въвеждане на мандатност на директори на училища и детски градини и организираха протест пред катедралата \"Св.Ал. Невски\". Стартирана е Национална гражданска инициатива по Закона за пряко участие на гражданите в държавната власт и местното самоуправление. \n Инициирана е и национална подписка, като за 20 дни са се подписали над 15 000 души. Има голям интерес от желаещи да се подписват. Това заяви Веселин Николов, председател на Националния инициативен комитет за качествена, иновативна образователна система. Основните искания са за мандатност на директорите на училища и детски градини и да има система за независим контрол. \"В момента те се самоконтролират, което не е особено ефективно. Регионалното управление образование и Дирекция \"Образование\" не провеждат ефективен контрол\", смята Николов. \n\"Предлагаме и в детските градини и ясли да има адекватен брой персонал, и да има система за адаптационен модел, а не както в момента ги оставят децата да плачат там, и ги изтръгват от ръцете на родителите. Родителят плаче отвън, детето плаче вътре и това е огромен стрес за двете страни. Трябва да бъдат взаимствани модели от други страни. Родителят влиза първия ден с детето, не се отделя от него, втория ден започва да си играе с другите деца. След няколко дни родителят започва да излиза за малко и така, докато детето се адаптира. Ако родителят няма възможност, трябва доверено лице, което да бъде там\", обясни практиката у нас Веселин Николов. \nГражданите възнамеряват да отидат до Националната библиотека, където ще проведат \"работна среща с други хора, които имат интерес по темата\". Според организаторите идеята е в зародиш, а срещи с институциите ще има, когато се обединят позициите сред организаторите. Граждани направиха шествие в подкрепа на Националната гражданска инициатива за промени в образователната система до Националната библиотека \"Св.св.Кирил и Методий\" сн.    \n", "date": "2017.07.19", "title": " Протест за мандатност на директори на училища и детски градини  "}
{"url": "http://duma.bg/node/149446", "text": "Депутатът от \"БСП за България\" Донка Симеонова е внесла въпрос към министъра на образованието и науката каква е политиката на МОН за подкрепа на училищата в малките населени места, застрашени от закриване. Това съобщи тя по време на среща с жителите на казанлъшкото село Горно Черковно. За да продължат да съществуват, те се нуждаят от допълнително финансиране, подчерта тя. \n Симеонова проведе приемна заедно с общинските съветници от левицата Пламен Караджов, Моника Динева и лидера на БСП в селото Продан Бюйлеков. Динева  обеща на жителите, че на предстоящото заседание на Общинския съвет ще потърси отговорите на кмета в кои населени места в община Казанлък е извършено обследване на училищните сгради по повод мерките за енергийна ефективност, кой е извършил обследването и за чия сметка, както и на какъв принцип се определят кои училищни сгради да бъдат санирани. \nЖителите на Горно Черковно се оплакаха от  неасфалтирани и непочистени улици, липса на канализация, открита водопроводна тръба за питейната вода, непочистено коритото на река Гюрля, подкопаване основите на мостовете и т.н. Социалистите поеха ангажимент да поставят всички сигнали до съответните институции и се надяват управляващите да намерят решения.     \n", "date": "2017.07.19", "title": "Симеонова пита МОН за подкрепата на училищата "}
{"url": "http://duma.bg/node/149447", "text": "\"Правителството на Борисов продължава да неглижира учените. БСП предложи всеки научен работник с титла да получава гарантирано нормално възнаграждение, за да останат младите в България. Идеята ни обаче не беше приета\", заяви депутатът от \"БСП за България\" Тодор Байчев. Той заедно с колегите си инж. Петър Кънев, Николай Тишев и новият областен лидер на БСП в Бургас Стойко Танков се срещнаха с журналисти.  \nИнж. Кънев информира, че до дни ще бъдат премахнати корабните дневници от рибарските лодки. Той посочи, че в петък от БСП е внесено питане в парламента по три теми. \"Задаваме въпроси за състоянието на държавното дружество \"Слънчев бряг\", кое е наложило плаж \"Делфин\" да се дава на концесия и за състоянието на пътя Царево - Малко Търново\", уточни народният представител. Николай Тишев сподели, че в комисията по транспорт всяка седмица разглеждат някаква промяна по Закона за движение по пътищата.  \nСтойко Танков посочи, че приоритети в работата на Областния съвет ще са кадрово и организационно укрепване на партийните структури и повишаване на експертния и политическия потенциал на Областния съвет. \"Работата ни ще бъде открита и вече се готвим за местните избори. Резултатите от парламентарните избори в много общини показаха, че БСП разкри своя потенциал, който трябва да се развие, и на местните избори да променим политическата карта в областта\", подчерта Танков. \n    \n", "date": "2017.07.19", "title": "Кабинетът още неглижира учените, твърдят социалистите в Бургас"}
{"url": "http://duma.bg/node/149448", "text": "Депутатът от \"БСП за България\" Богдан Боцев пое ангажимент пред жителите на село Садово да съдейства за спасяването на детската градина. Тя се посещава от 8 деца, а според нормативната база, за да се запази тя, броят им трябва да е най-малко 12. Боцев увери хората, че община Хаджидимово има готовността да дофинансира дейността на забавачката, за да продължи тя да работи. \"Решението на проблема е в ръцете на РИО в Благоевград. Предстои среща на кмета с представители на инспектората и на детската градина и вярвам, че тя ще бъде запазена\", увери депутатът.  \n Той проведе среща с кмета на общината Людмил Терзиев, който постави пред Боцев проблеми, свързани със забавените плащания по ОП \"Развитие на селските райони\" и с малкия бюджет на общината, който не достига за осъществяването на различни дейности.  \nПо време на откритата приемна хората се оплакаха от  ниските доходи и липсата на работни места в малките населени райони. Боцев се срещна и с представители на инициативния комитет, организирал протеста срещу добива на кариерни материали от землището на село Ново Лески. \n    \n", "date": "2017.07.19", "title": "  Боцев обеща съдействие за детската градина в Садово"}
{"url": "http://duma.bg/node/149449", "text": "Хората от Чирпанско  искат достъпно здравеопазване и справедлива пенсионна реформа. Това съобщи депутатът от \"БСП за България\" Гьоков. В приемната му се включиха и председателят на Общинския съвет Даниела Драгийска и общинският съветник Гено Генов.  \n\"Как ще се реши демографският проблем, след като младите плащат 200 лв. при зъболекар. Работодателите не ги осигуряват, а заплатите са ниски\", коментираха хората. Те заръчаха на Гьоков НС да гласува закони, които да насърчават поминъка в селата, а младите да не  напускат страната, за да търсят работа зад граница. БСП предлага субсидиите да се насочат към трайните насаждения и поливните инсталации, както и промяна в арендните отношения, обясни Гьоков. Трябва да защитим безразборната продажба на земя и тя да не отива в ръцете на чужденци, препоръчаха жителите на село Рупките. Те изразиха недоволство от неизпълнените предизборни обещания на патриотите за 300 лв. минимална пенсия.      \n", "date": "2017.07.19", "title": "Чирпанлии искат достъпно здравеопазване "}
{"url": "http://duma.bg/node/149450", "text": "Традиционно и последователно БСП е против отпадането на класа за прослужено време. Това заяви лидерът на БСП Корнелия Нинова на брифинг вчера след заседание на ИБ на партията. Тя е категорична, че това ще доведе до намаляване на доходите. Нинова подчерта, че трябва да се стимулират младите специалисти, защото те са с по-ниско заплащане от хората с голям стаж. \"Трябва да намерим форма, под която те да бъдат стимулирани с допълнителни плащания, с бонуси, с тримесечно материално стимулиране. Не бива да  противопоставяме хората с повече професионален опит на младите, които са модерни, адекватни, подготвени за съвременните условия на труд\", смята лидерът на БСП. \nНинова съобщи, че вчера е разговаряла с двамата лидери на КНСБ и КТ \"Подкрепа\", а другата седмица ще имаме среща и с двата синдиката. \"Те са на същата позиция като нас. Ще обсъдим вариантите, които БСП като парламентарно представена партия да ги отстоява по време на дебатите в пленарната зала\", уточни Нинова. \nТя призова ГЕРБ да си определят позицията по предложението на Валери Симеонов. \"Той ли им е говорител или имаме премиер в негово лице и един скрит отзад Борисов, който изпълнява. ГЕРБ ще гласуват ли в зала или това е самоинициатива на г-н Симеонов\", попита Нинова. Тя припомни, че той миналата седмица по друг повод каза, че премиерът Борисов не може да му нарежда какво да прави.  \nНинова обяви, че до края на седмицата ще се срещне с президента Радев. Тя обясни, че иска да обсъди с него  законодателни инициативи, както и да проведат разговор за съдебната реформа и за единния орган за борба с корупцията. \n\"БСП е против отпадането на ограниченията за закупуване на земеделска земя. Днес ще поискам среща с председателите на парламентарните групи, за да обсъдим позициите си\", отбеляза Нинова. Тя коментира, че земята е национално богатство и е предвидена за производство на селскостопанска продукция. По думите на лидера на БСП предложението не гарантира в чии ръце ще попадне земята, нито че тя ще бъде използвана по предназначение.  \n\"Смятам, че трябва да защитим националния си интерес. Българската земеделска земя е най-евтина в ЕС и за нея ще се получават европейски субсидии на декар площ. Но идва  чужд гражданин, купува земеделска земя, но не е задължен да произвежда. Той я декларира, получава субсидия и по този начин защитава собствения си интерес\", обобщи Нинова. Тя напомни, че редица държави в ЕС като Унгария, Полша и Словакия, имат своите ограничителни мерки и процедури за свободно закупуване на земеделска земя.  \n БСП предлага правителството да поиска отлагане на този въпрос. Ще се търси и подкрепата на лидерите на леви партии в Европа и на евродепутати от всички партии. \"Трябва всички заедно да се обединим и търсим заедно разговор в Брюксел. Ако не се стигне до съгласие, не е страшно да влезем в съдебен спор и България да защити националния си интерес, защото експерти не изключват вероятността да се спечели такова дело\", твърди Нинова. Дори и да го загубим, разбрахме, че редица държави, като Унгария и Гърция, си плащали и си плащат глобите по дела, по които не са изпълнили текстовете, които трябва да се приложат в националното законодателство, допълни тя. Земята на България е тема за национално съгласие, категорични са социалистите     \n", "date": "2017.07.19", "title": " БСП е против отпадането на класа за прослужено време  "}
{"url": "http://duma.bg/node/149451", "text": "За да бъде България на Левски, трябват честни, достойни и принципни хора. Хора, които не измерват себе си в пари и не участват в платен героизъм и лицемерно родолюбие. С тези думи вицепрезидентът Илияна Йотова се обърна към жителите и гостите на град Левски, където бе отбелязана 180-та годишнина от рождението на Апостола на свободата, съобщиха от прессекретариата на държавния глава. \nТя припомни, че на този ден изпълняваме свята традиция - да заведем децата пред паметниците на Васил Левски и да обясним какво е да обичаш родината си, да се бориш за свободна и независима България. \"Днес е ден за разговор с Апостола на свободата. Апостоле, изпълни се мечтата ни да имаме държава. Но държавност ни липсва. Трудно се намират хора, държавници, които намират значение в тази дума, а още по-трудно се борят за нея. Твоите завети звучат сякаш за нас са писани\", заяви вицепрезидентът. Според Илияна Йотова 180 години по-късно имаме нужда от силни хора - не само лидери, а водачи, и е пораженчество да мислим, че сме изпълнили националните цели и нямаме кауза. \nНа този ден е роден големият син на България – Васил Левски, написа във фейсбук лидерът на БСП Корнелия Нинова. \"Възхищавам се на прозрението, с което е начертал пътя на Отечеството ни за десетилетия напред. Прекланям се пред смелостта, с която се е борил за свободата и добруването на народа ни. Вярвам, че идеалът му за чиста и свята република и равенство на другите европейски народи е жив и днес. Липсваш ни, Апостоле. Имаме нужда от твоята чистота, сила и себеотрицание. Поклон!\", подчертава Нинова. сн. прессекретариат на вицепрезидента   \n", "date": "2017.07.19", "title": "Апостоле на свободата, твоите завети звучат сякаш за нас са писани"}
{"url": "http://duma.bg/node/149452", "text": "И ние, политическото ръководство, и те – синдикатите, знаем, че заплатите са ниски и трябва да бъдат увеличени. Кога и как не можем да се разберем. Те искат веднага, аз им казвам, че сега няма как да стане и това ще стане вероятно след Нова година. Това обяви министърът на вътрешните работи Валентин Радев, след като посочи, че отново не се е разбрал със синдикатите по основните им искания. \nЗа вчера беше насрочен поредният полицейски протест в София. Министърът на вътрешните работи добави, че бюджетът на държавата се изработва есента. \"Как да стане в момента? Те на този въпрос казват: Това нас не ни интересува, искаме веднага, и сега, и днес\", обясни своята безпомощност Радев.   \n", "date": "2017.07.19", "title": " Вътрешният министър не знае кога и как ще увеличава заплатите в МВР"}
{"url": "http://duma.bg/node/149453", "text": "Президентът Румен Радев сезира Конституционния съд за тълкувателно решение по договора СЕТА, съобщиха от администрацията на президента.  \nДържавният глава иска задължително тълкуване на разпоредби от Конституцията по повод Всеобхватното икономическо и търговско споразумение между Канада и Европейския съюз и неговите държави членки. Като международен договор СЕТА е споразумение със смесен характер. То включва въпроси от изключителната компетентност на ЕС, от националната компетентност на държавите членки и от споделената компетентност между ЕС и държавите членки. \nСпоред държавния глава споразумението СЕТА засяга практически всички сфери на обществения живот, което налага гражданите и институциите да имат яснота за естеството на такива споразумения и мястото им в българския конституционен модел. \nРатифицирането на такива споразумения, които предопределят развитието на държавата в дългосрочна перспектива, следва да става с максимален консенсус, обясняват от администрацията на президента. \nИскането е за тълкуване на разпоредбите на Конституцията, свързани с условията за ратифицирането и действието на такива смесени международни договори, участието на Република България в ЕС и икономическото развитие на държавата. \nТълкуването на тези разпоредби има важно значение за националната правна система и за участието на България в изграждането и развитието на ЕС, посочват от \"Дондуков 2\". \nСтановището на КС ще помогне България да се утвърди като предвидим партньор в международните отношения. \nБГНЕС Президентът прикани за модернизиране на армията ни Ако не започне модернизацията на армията, страната ни ще остане на опашката сред страните от НАТО, заяви пред журналисти в Шабла президентът Румен Радев. Държавният глава беше сред високопоставените гости на Международното учение \"Шабла 2017\".  \nПрезидентът даде за пример страни, като Гърция и Полша, които вече са изпълнили изискванията да заделят за армиите си 2% от БВП. \"Постигането на 2% от БВП не означава непременно генериране на отбранителни способности. Наистина трябва да мислим много сериозно и за качеството на тези 2%, но България не може повече да чака, защото въоръжените сили са на ръба, те отдавна са на критичния минимум. И когато ние сме взели някакви решения, когато има ясни процедури за тяхното изпълнение, когато има ясни разчети точно какви способности се постигат, ние трябва да уважаваме собствените си решения. Ние трябва да бъдем предсказуеми партньори в тази колективна организация. И много важно, най-сетне трябва да дадем яснота и перспектива на нашите военнослужещи кога, какво ще се случи. Трябва да дадем тази яснота и перспектива и на нашето общество\", категоричен беше Румен Радев. \n    \n", "date": "2017.07.19", "title": "Румен Радев сезира КС за решение по СЕТА"}
{"url": "http://duma.bg/node/149454", "text": "Предложихме директорите на НДК през 2016 и 2017 г. и председателите на Съвета на директорите да дойдат и да чуем и тяхното мнение, защото при демокрацията сме длъжни да изслушаме мнението на всички, в това число и на тези, които са подозирани в закононарушение. Това обясни след заседанието на временната комисия за НДК в Народното събрание депутатът от \"БСП за България\" Румен Гечев след закритото заседание. Временната комисия за установяване на факти и обстоятелства при разходването на средства, предоставени целево на НДК, изслуша главния прокурор Сотир Цацаров. \nПротив изслушването са се обявили единствено депутатите от ГЕРБ, но останалите събрали необходимите 10 гласа в подкрепа на идеята. \n\"От документите, които прочетох, и това, което каза г-жа Павлова, според мен тя каза истината. Институцията, която показва кой крив, кой прав е съдебната система\", подкрепи министърката Гечев. По думите му тя имала пълното основание незабавно да уволни Боршош, а въпросът е защо той стои там 2 години и нещо, носейки по 8-9 млн. лв. загуби на НДК, който дотогава е бил на печалба. \"Той го е наследил с 6 млн. лева и изведнъж се появяват едни загуби в милиони, които са за сметка на данъкоплатеца\", заяви Гечев. \"Мирослав Боршош каза, че му е оказван натиск, и ние ще го питаме в понеделник кой му е оказвал натиск\", коментира още депутатът. \nВ отговор на въпрос дали смята, че Мирослав Боршош е действал сам, Гечев каза: \"Не смятам, защото едва ли има нормален човек, който ще смята, че е действал сам. Този, който го е назначил, е очаквал съответната отплата. Това при обществените поръчки не е ли ясно?\". \nМалко преди това, на излизане от изслушване пред парламентарната комисия, главният прокурор обяви: \"Проблемът на България не се казва Мирослав Боршош, а Бяла\". По време на изслушването е станало ясно, че реално съществуващ гражданин, който работи в НДК, е подал сигнала до ДАНС срещу Боршош. Това обаче не е бившият втори изпълнителен директор Оли Груева, информира главният прокурор. \nЦацаров заяви, че прокуратурата още чака всички документи за разследването. Проверяват се договори от всякакво естество. На въпрос дали премиерът ще бъде разпитан по случая с НДК той коментира: \"Това ще преценят наблюдаващите прокурори, ако преценят, няма никаква пречка да бъде разпитан\". Цацаров каза, че бившият служебен вицепремиер Деница Златева ще бъде призована като свидетел по казуса. \n\"Изискали сме много договори от НДК, те са около 4000 до този момент и продължава постъпването на договори\", посочи Румяна Арнаудова, говорител на главния прокурор. По думите й ще бъдат изследвани и други действия на Мирослав Боршош, за които има данни в делото и трябва да бъдат проверени със способите на НПК.   \n", "date": "2017.07.19", "title": " Двама директори на НДК се бъдат изслушани в НС "}
{"url": "http://duma.bg/node/149456", "text": "Председателят на НС Димитър Главчев завчера присъства на състезание по колоездене за купата \"Васил Левски\" в Ловеч, посветено на юбилея на Левски под неговия личен патронаж. При тръгването на колоната от с. Къкрина обаче той си е направил само множество пиар снимки с велосипедите и дори не е влязъл в Къкринското ханче, където турците са заловили Левски. Това съобщиха за ДУМА изумени и обидени музейни работници от ловешкия Регионален исторически музей, които са очаквали госта в емблематичното ханче и дори са подготвили книга за Левски, която да бъде раздадена в парламента.     \nВ последните дни от НС изпратиха множество прессъобщения за предстоящото участие на Главчев в колоезденето в Ловеч.   \n", "date": "2017.07.19", "title": "Главчев избра колелото, загърби Апостола  "}
{"url": "http://duma.bg/node/149432", "text": "Пациентската организация \"Заедно с теб\" поиска оставката на директора на Центъра за асистирана репродукция д-р Мария Георгиева, след като одит на Сметната палата, публикуван миналата седмица, показа пропуски в работата на институцията и недостатъчен контрол над клиниките, с които си партнира. \nОт организацията смятат, че и прокуратурата трябва да направи проверка във фонда след одитния доклад. С анкета сред около 600 жени, които са преминали инвитро процедури с държавни средства, се потвърждава един от установените проблеми - медицинската документация, която са получили повечето от тях, е непълна и недостатъчна. \nОт \"Заедно с теб\" смятат, че сочения за висок успех за раждане на деца от опитите - 28%, може да не е коректен, защото отразява броя на децата, а не на успешните опити.  \nПо думите на д-р Георги Стаменов успехът на асистираната репродукция в България е много висок и е с 1 процентен пункт над средния за Европа. Това е при положение, че у нас процедурите се позволяват за жени до 42 г., докато в западни държави възрастовият лимит е до 39 г. \n    \n", "date": "2017.07.19", "title": "Пациенти искат оставката на шефа на фонда за инвитро "}
{"url": "http://duma.bg/node/149433", "text": "Директорът на МБАЛ в Благоевград д-р Огнян Митев е назначил проверка за изясняване причините, довели до смъртта на зам.-командира на Военно формирование 26 400 подп. Пламен Пацов, съобщи д-р Владимир Рабаджийски, ръководител на Спешното приемно отделение в болницата. С този довод той отказа да коментира самия инцидент \nВ събота военнослужещият посетил отделението, придружаван от свой познат, студент по медицина. Заради заетостта на дежурните лекари, студентът направил електрокардиограма на подп. Пацов, прегледал резултата и те напуснали лечебното заведение без консултация с лекар. Малко по-късно зам.-командирът на военното формирование отново се почувствал зле и въпреки усилията на медиците от Центъра за спешна медицинска помощ в Благоевград, починал. \n Окръжната прокуратура в Благоевград започнала разследване по случая със смъртта на  подп. Пацов.   \n", "date": "2017.07.19", "title": "В благоевградската болница проверяват смъртта на зам.-командир"}
{"url": "http://duma.bg/node/149434", "text": "5178 младежи са подали заявление за явяване на първия задължителен държавен зрелостен изпит по български език и литература на сесията през август-септември. Първият изпит ще е на 28 август. На 17 юли 2017 г. изтече крайният срок за подаване на заявления за допускане до държавните зрелостни изпити (ДЗИ), съобщиха от МОН. \nНа втори задължителен държавен зрелостен изпит по избор са пожелали да се явят 4826 младежи.  \nИ на тази сесия биология и здравно образование е най-желаният предмет за втори зрелостен изпит. За него кандидатстват 1957 зрелостници. География и икономика са избрали 1891 младежи, а изпит по философия са пожелали да държат 478 младежи. 304 са заявленията за изпита по английски език. Следват история и цивилизация – 107, математика - 53, руски език и физика и астрономия са с по 11 желаещи, а за немски език са 7. \nНай-малко абитуриенти искат да се явят на изпит по химия и опазване на околната среда - четирима, а по испански език - трима.   \n", "date": "2017.07.19", "title": "Над 5000 ще се явят на държавен зрелостен изпит по български и литература "}
{"url": "http://duma.bg/node/149435", "text": "\"Ако до петък не бъдат платени задълженията на старозагорската болница \"Проф. д-р Стоян Киркович\" към EVN, е много вероятно лечебното заведение да затвори врати. Дейностите му са осигурени до 21 юли. Всички сметки са запорирани, няма да има пари нито за заплати, нито за каквото и да е\". Това заяви вчера изпълнителният директор на болницата проф. Йовчо Йовчев. Той e уведомил с писма всички акционери, РЗИ и областния управител за ситуацията. Миналата седмица банковите сметки на най-голямата болница в областта бяха блокирани заради дълг от над 3,3 млн. лв. към EVN, но фирмата увери, че няма да спре тока. \nДнес в Министерството на финансите трябва да се проведе среща с министър Владислав Горанов за старозагорската болница по инициатива на кмета Живко Тодоров. \nМинистърът на здравеопазването Николай Петров коментира, че болниците в Ловеч и Дупница и университетската в Стара Загора са най-задлъжнелите и в най-лошо състояние. Само болницата в Дупница има дългове от над 1 млн. лв. Министерството не е в режим на спасяване, обясни Петров. Чрез тези болници държавата изпълнява задълженията си към здравеопазването на обществото, каза Петров и допълни, че общинските болници се субсидират по методиката на здравното министерство. \nСред целите, които Петров си определя по време на мандата, е въвеждане на стандарт за управление на лечебните заведения. Това се очаква да стане до края на годината. По думите му се обсъжда и стратегия за управление на лечебните заведения. Въвеждането на електронното здравеопазване е друга цел на министър Петров, и то по думите му ще струва около 12-15 млн. лв. \nМеждувременно по повод идеята за повече камери и устройства за наблюдение в болниците зам.-министър Мирослав Ненков заяви, че е важна не само техническата обезпеченост, но и своевременната реакция на охранителните органи.   \n", "date": "2017.07.19", "title": "Старозагорската болница на път да затвори"}
{"url": "http://duma.bg/node/149436", "text": "Над 11 хил. сигналa за деца в риск разглеждат 424 щатни служители на дирекциите за социално подпомагане от началото на годината. Това стана ясно по време на кръгла маса на тема: \"Родителите-конфликтите-агресията и закрилата на децата\", провела се в парламента. 1026 са сигналите за дете в риск поради родителски конфликт, съобщи Камелия Николова, директор на главна дирекция \"Контрол на правата на децата\". Тя представи анализ на резултатите от планова проверка в дирекция \"Социално подпомагане\", където са териториалните структури на Държавната агенция за закрила на детето. Според Николова 1026 случая е изключително много. По 59 от тях работата е приключена, защото е установено, че няма риск за децата. Издадени са 23 заповеди за насочване на деца към социални услуги. За 22 случая е сигнализирана прокуратурата. \nНаблюдава се тревожна тенденция на \"запазване на относително притеснителен брой на случаи на деца, израстващи в процес на раздяла или развод на родителите\", констатират от ДАЗД. \nЗа учебната 2013/2014 година случаите на насилие (основно с тормоз и кибертормоз) при децата са 3268, а през 2016 г. са 7017, посочи Деница Сачева, зам.-министър на образованието.  \nВ анализа на ДАЗД са дадени и предложения, сред които да се инициира промяна на Семейния кодекс за въвеждане на задължително насочване от районен или окръжен съд на родителите при  конфликт към ползване на медиация, да бъде разработен държавен стандарт за натовареност на социалните работници, за да не работят по неограничен брой случаи. Предлага се ДАЗД да сезира главния прокурор относно издадените прокурорски постановления с отказ за образуване на наказателно производство спрямо родител, който възпрепятства изпълнение на режим на лични контакти с детето, постановен със съдебно решение и др., подчерта Камелия Николова. \nСпортът може да се използва като инструмент в програми за преодоляване на агресивното поведение, смята бившият служебен министър на младежта и спорта проф. Даниела Дашева. Наталия Стоянова и Майа Антова от БЧК виждат изход от проблема с детската агресия във водното спасяване като спорт с приложен характер.  \n    \n", "date": "2017.07.19", "title": "Над 11 хил. сигнала за деца в риск от началото на годината  "}
{"url": "http://duma.bg/node/149437", "text": "Работниците от българската индустрия за готови на протест, ако се премахне клас \"прослужено време\". Това стана ясно на спешна среща на индустриалните федерации към КНСБ и КТ \"Подкрепа\" по повод изявленията на вицепремиера Валери Симеонов, в подкрепа на искането на работодателите да се премахне допълнителното възнаграждение за трудов стаж и професионален опит, съобщиха от синдикалните организации. \nВ дискусията участваха индустриалните федерации на металурзите, миньорите, машиностроителите, лека промишленост, на енергетиците, работещите в атомнатапромишленост, химията и индустрията и др. Според участниците това е пореден опит за посегателство върху и без това мизерните доходи на българските работници. \nИндустриалните федерации се обявиха категорично против исканията на бизнеса за отмяна на класа и взеха решение за организиране на протестни действия на българските работници за защита на техните права и увеличение на доходите.   \n", "date": "2017.07.19", "title": "Индустрията готова на протест заради класа"}
{"url": "http://duma.bg/node/149438", "text": "Висшият съдебен съвет прекрати проверката на скандала \"ЦУМ-гейт\". Според Инспектората на ВСС няма нищо нередно в срещата на главния прокурор Сотир Цацаров с бизнесмените Сашо Дончев и Георги Гергов. Проверката е спряна, защото е доказано само, че е имало такава среща, но не и за какво е била. \nСкандалът \"ЦУМ-гейт\" започна в края на април, след като бизнесменът Сашо Дончев се оплака, че главният прокурор му оказал натиск по време на среща в офиса на Георги Гергов в ЦУМ.   \n", "date": "2017.07.19", "title": " ВСС спря проверката за \"ЦУМ-гейт\""}
{"url": "http://duma.bg/node/149439", "text": "Граничният полицай Ивайло Петров изпращал нелегално сезонни работници във Франция за плевене на лук и картофи, информира репортаж по темата на бТВ. Заминалите съобщиха пред българска телевизия за лоши условия и събиране на 300 евро на човек за разходи, които всъщност не дължат. \nПетров поискал от работниците 300 евро на месец за спане, ток и вода, а по-късно хората разбрали, че тези пари не са били искани от хазяина им за реални разходи и така отивали в джоба на Петров и братовчед му, който също работи във Франция. \n\"Когато отидохме, условията бяха лоши, спяхме в хале с продукцията, нямаше баня\", описва положението си една от отишлите да работят сезонно. Тя обясни, че 11 дни са били в този хамбар, а после 10 дни в работни фургони. \nПетров е отказал да коментира пред медията, а братовчед му е посочил, че хората са си тръгнали, защото не са работели. \nВ репортажа потърпевшите посъветваха хората, които искат да заминат на сезонна работа, да проучват внимателно условията и да го правят само чрез легална и регистрирана фирма.   \n", "date": "2017.07.19", "title": " Граничен полицай изпращал сезонни работници във Франция"}
{"url": "http://duma.bg/node/149440", "text": "За спазването на работния режим в заведенията в малките населени места, нареди проверка Младен Маринов, главен секретар на МВР. Той иска информация дали се спазва посоченият режим за робата в питейни и увеселителни места.  \nАкцент в проверките на полицейските служители е дали има съответствие с разпоредбите на местните общини. Особено внимание ще се обръща на съблюдаването на инструкциите за продължителност на работа през петъчните и съботно-неделните дни.   \n", "date": "2017.07.19", "title": "МВР започна проверки на малките заведения"}
{"url": "http://duma.bg/node/149441", "text": "Пострадалите при атентата на бургаското летище, извършен точно преди пет години, са поискали военното крило на ливанската групировка \"Хизбула\" да бъде страна по делото. Новината съобщи ръководителят на Специализирания наказателен съд Георги Ушев. Той потвърди, че по искането - крилото на \"Хизбула\" да бъде граждански ответник по делото, все още не се е произнесъл съдия-докладчикът, но това трябва да стане до 20 септември, когато ще бъде направен пореден опит делото да започне по същество. \nДо момента делото се отлага заради проблем с призоваването на пострадалите и наследниците на загиналите при взрива на летище Сарафово. Ушев уточни, че засега само още двама от тях не са издирени. \nГеорги Ушев коментира и темата във Висшия съдебен съвет, малко след като беше изслушан от съдийската колегия като един от кандидатите за ръководител на Апелативния специализиран съд. Другият кандидат за поста беше съдия Румяна Илиева.   \n", "date": "2017.07.19", "title": " Пострадали при атентата в Сарафово искат \"Хизбула\" да бъде страна по делото"}
{"url": "http://duma.bg/node/149442", "text": "Стотици жители на Бяла, близки, приятели и съученици изпратиха в последния му път 18-годишния Алекс Ангелов от Бяла, който почина в събота вечерта след травма, получена заради цигара. Прокуратурата вече е преквалифицирала обвинението към нападателя му от средна телесна повреда в убийство по хулигански подбуди. \nПоклонението се състоя в църквата в Бяла. Алекс пострада на 8 юли сутринта, след като на излизане от дискотека му поискали цигара, а той нямал. Това предизвикало нападателя да го удари в главата, в резултат на който момчето пада и си удря главата в тротоарните плочки. В болницата в Русе той е приет в кома, с тежка черепно-мозъчна травма, и въпреки денонощните усилия на лекарите, осем дни по-късно умира. \nНовото обвинение към нападателя, който е 32-годишният Валентин Маринов, предвижда най-тежкото наказание, което е доживотен затвор без право на замяна. Досъдебното производство вече е насочено към Окръжната прокуратура в Русе, а Маринов остава с мярка постоянен арест, докато се внесе обвинителният акт и започне съдебният процес срещу него.    \n", "date": "2017.07.19", "title": "Погребаха убитото момче от Бяла "}
{"url": "http://duma.bg/node/149443", "text": "Самолет на авиокомпания \"Травел сървис\", изпълняващ полет от Бърно, Чехия, със 178 пътници на борда, след кацане излезе встрани от пистата на летището в Бургас. Всички пътници са невредими. Те са изведени от самолета и изчакват своя багаж в Терминал 2, съобщават от „Фрапорт”. В момента летище \"Бургас\" е затворено за полети, докато самолетът не бъде изтеглен на безопасно разстояние. Трафикът на самолети ще бъде пренасочен към летището във Варна.   \n", "date": "2017.07.19", "title": "Самолет излезе от пистата в Бургас, пътниците - невредими"}
