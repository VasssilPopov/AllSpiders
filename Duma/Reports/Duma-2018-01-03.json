{"url": "http://duma.bg/node/158177", "text": "В първия работен ден от 2018 г. президентът Румен Радев наложи вето върху наложения от ГЕРБ антикорупционен закон. Той оспорва нормативния акт по принцип и в неговата цялост. Приетият закон не само не създава адекватна нормативна основа за справяне с корупцията, но дори ще затруднява борбата с нея, категоричен е президентът. Според него предвидените мерки не са достатъчни за ефективно противодействие. \nАвторитетни европейски издания като \"Гардиън\", \"Ди цайт\" и \"Журнал дьо Диманш\" в един тон отбелязаха, че най-корумпираната държава в ЕС ще ръководи европредседателството. Корнелия Нинова поиска позицията на премиера Бойко Борисов.   \n", "date": "2018.01.03", "title": "Годината започна с президентско вето "}
{"url": "http://duma.bg/node/158161", "text": "За възстановяването на изгорялата част от приюта на отец Иван ще са необходими около 50 000 лева. Организирана е и дарителска кампания за събиране на средствата. Районната прокуратура в Елин Пелин вече води разследване за пожара. \nПрипомняме, че една от сградите на приюта пламна в навечерието на новата година. Децата и живеещите там са били изведени навреме от приюта и пострадали няма. Пожарът е започнал късно вечерта на 31 декември и е овладян няколко часа по-късно. В потушаването на пламъците са се включили три пожарникарски автомобила. Доброволци веднага се включиха във възстановителните работи. Все още не се знае точната причина за пожара. \nДарителските сметки на приюта: \nДом за сираци \"Св. Николай\" при храм \"Св. Троица\", с. Нови хан, п.к. 2110 \nБУЛСТАТ: 175743823 UNICREDIT BULBANK, клон Елин Пелин \nСметка в левове: IBAN: BG72UNCR96601000411600 \nСметка в евро: IBAN: BG13UNCR70001522104630     \n", "date": "2018.01.03", "title": "Щетите в приюта на отец Иван са за 50 хил. лв."}
{"url": "http://duma.bg/node/158162", "text": "Земетрeсение с магнитуд 5 бе усетено у нас вчера сутринта. То бе регистрирано в 6,24 ч. Епицентърът е по границата с Гърция и Македония. Според Геофизичния институт на БАН трусът е със сила 5,2 по Рихтер. Справка със сайта на Европейския сеизмологичен институт показва, че епицентърът на труса е бил на 145 км югоизточно от Скопие и 10 км източно от Дойран, Македония, и 7 км северно от Дросатон, Гърция. Жители на София, Благоевград, Петрич, Пловдив, Самоков и други градове разказаха, че са усетили земетресението. През нощта срещу вторник в Македония са били регистрирани серия трусове със сила над 4 по Рихтер. \nПред БНТ жители на селата около Петрич обясниха, че са усетили и по-слабите трусове, които са съпътствали силното земетресение. Първите трусове са били усетени около полунощ. Жителите в Петричко са категорични, че толкова силен трус не е имало от 20 години насам. Кметът на село Беласица Велик Филчев обясни, че няма поводи за паника и напрежение. По думите му всичко е нормално, хората не са стресирани, няма оплаквания за нанесени щети. \nОт Районната дирекция \"Пожарна безопасност и защита на населението\" в Благоевград казаха, че няма постъпили сигнали за пострадали хора или нанесени щети върху сгради на територията на цяла Югозападна България, където земетресението е усетено най-силно.   \n", "date": "2018.01.03", "title": "Земетресение с магнитуд 5 по Рихтер усетенo у нас"}
{"url": "http://duma.bg/node/158163", "text": "Новородените през 2017 г. са 56 575, сочат данните на Информационната система за раждания към МЗ. В предходната 2016 г. са били 61 014, което е с 4439 повече от м.г., докато през 2015 г. новородените са 61 374.  \nОт началото на 2018 г. до вчера на обед бяха регистрирани 29 раждания в страната, като в 17 области не бе регистрирано нито едно раждане.  \nПървото дете за 2018 г. за \"Майчин дом\" в София се роди в 00,46 ч., съобщиха от лечебното заведение. То е момченце, тежи 3420 г и е 50 см дълго. За цялата 2017 г. там са проплакали 3910 бебета, от които 134 двойки близнаци и едни тризнаци. В Неонатологичната клиника на лечебното заведение през м.г. са обгрижени над 730 недоносени бебета, част от които са приети от други родилни клиники. През т.г. предстои откриването в \"Майчин дом\" на ремонтираната послеродова клиника, лаборатория за неинвазивна диагностика на плода, работи се и по създаване на отделение за диагностика и хирургия на рака на млечната жлеза.   \n", "date": "2018.01.03", "title": "С близо 4500 по-малко са новородените"}
{"url": "http://duma.bg/node/158164", "text": "С 9442 по-малко са новоотпуснатите през 2017 г. пенсии в сравнение с предходната 2016 г., сочат данни на НОИ. Общо пенсиониралите се през м.г. са 97 637 души. От тях лични пенсии са получили 83 541 души, което е със 7,7% по-малко от предходната година. \nМакар броят на хората с новоотпуснати лични пенсии за осигурителен стаж и възраст да е с 2082 души по-малко от предходната година, делът им от 73% през 2016 г. се увеличава до 77,7%. Така с новоотпуснати през м.г. лични пенсии за стаж и възраст са общо 41 727 души. \nС 4832 по-малко са пенсиониралите се военнослужещи, държавни служители по Закона за МВР и др. в сравнение с 2016 г. и през м.г. само 1861 са новоотпуснатите пенсии по чл. 69 от КСО.  \nЛични пенсии за инвалидност през м.г. са получили 25 638 души. Пенсионерите с новоотпуснати лични първи пенсии за инвалидност поради трудова злополука и професионална болест през 2017 г. са 84. \nНа 4131 души са отпуснати пенсии от фонд \"Пенсии, несвързани с трудова дейност\", които са за сметка на държавния бюджет. Новоотпуснатите социални пенсии за инвалидност са 3219. Т.нар. втори социални пенсии за инвалидност, както е известно, са спрени от 1 януари 2015 г. и новите пенсионери не ги получават вече. Но хората, на които са отпуснати преди тази дата, ще ги получават пожизено. Към 31 декември 2017 г. втори социални пенсии за инвалидност получават 370 168, което е с 36 687 по-малко от предходната година. \nНад два пъти се увеличава и броят на хората, които са предпочели да се възползват от правото си да се пенсионират по-рано по чл.68а от КСО. Това са пенсии за осигурителен стаж и възраст в намален размер, отпуснати до 1 година преди достигане на възрастта. ДУМА припомня, че от 2016 г. за всеки липсващ месец излезлият предсрочно в пенсия получава пожизнено с 0,4% по-ниска сума за старини. \nБлизо 8 млн. лв. влезли в НОИ от откупен стаж \nЗа цялата 2016 г. приходите на НОИ от закупен осигурителен стаж са 11 687 386 лв., а за 9-месечието на 2017 г. приходите са 7 793 450 лв.  \nУвеличава се и броят на хората, които са откупли осигурителен стаж до 5 години. Ако през 9-те месеца на 2016 г. 1766 души от закупилите осигурителен стаж са хора в пенсионната възраст, на които обаче не им достига необходимият трудов стаж, за да се пенсионират, то за същия период на м.г. са 2279 души. Ако през 2016 г. средно малко над 22 месеца стаж не им е достигал, то през м.г. недостигащият стаж е средно 21,5 месеца. Както е известно, осигурителен период могат да откупят и хората с висше образование, като превърнат в стаж за пенсия времето на обучението си във ВУЗ. От тази възможност през 9-месечието на 2016 г. и 2017 г. се възползвали почти еднакъв брой хора - над 3200. Припомняме, че през 2017 г. откупуването на стаж за пенсия бе по-скъпо заради ръста с 1% на осигурителната вноска и всеки месец осигурителен период струваше 86,48 лв. И през т.г. осигурителната вноска за пенсия се увеличава с 1%.   \n", "date": "2018.01.03", "title": "Почти 10 хил. по-малко пенсии са отпуснати за година "}
{"url": "http://duma.bg/node/158165", "text": "Двама мъже, две жени и момче бяха намерени мъртви вчера. От пресцентъра на МВР съобщиха, че Столичната полиция изяснява обстоятелствата около тежкото престъпление в Нови Искър. Мъж подал сигнал за роднини, с които няма връзка. Към адреса в Нови Искър са изпратени патрули от Второ Районно управление на СДВР. В къщата са открити общо пет тела. Все още се изясняват причините, довели до смъртта на обитателите на имота. От Спешна помощ съобщиха, че по телата на жертвите имало следи от насилие. Вътрешният министър Валентин Радев заяви, че се работи по всички възможни версии. \"Много е тежко престъплението, ако има престъпление. Надявам се бързо да стигнем до истината\", каза той.   \n", "date": "2018.01.03", "title": "Откриха петима убити в къща в Нови Искър"}
{"url": "http://duma.bg/node/158166", "text": "Русенци започнаха петиция с искане да не плащат такса за преминаване на Дунав мост, когaто пътуват с автомобилите си до Румъния. Само за ден са събрани над 130 подписа, кампанията активно продължава в интернет. Петицията ще бъде отворена за подписи до края на февруари, след което ще бъде внесена в правителството и при омбудсмана. \nАкцията е провокирана от предложението на румънската Национална компания за управление на пътната инфраструктура, която предвижда колите с гюргевска регистрация да не плащат такса, когато преминават Дунав мост в посока Русе. Решението ще бъде гласувано от румънското правителство този месец. \nПетицията, чийто автор е русенецът Левен Колев, иска реципрочно действие от българска страна. \"Смятам, че така е редно и хората от два съседни града трябва да пътуват свободно, без да се ограничават с множество такси. Все пак живеем в граничен регион и често пътуваме до Гюргево и Букурещ. Трябва двете съседни държави да сме по-отворени едни към други, трябва дори да си знаем езиците, защото Русе и Гюргево са два партньорски града\", обясни Колев. \nСпоред русенци таксата за преминаване на Дунав мост трябва да отпадне за жителите на двата града. В момента на излизане от България се плащат 4 лв., а при излизане от Румъния - 3 евро.      \n", "date": "2018.01.03", "title": "В Русе върви подписка срещу таксите за Дунав мост"}
{"url": "http://duma.bg/node/158167", "text": "Районната прокуратура в Асеновград внесе протест срещу присъдите на ромите, участвали в побоя над тийнейджърите гребци на язовир \"40-те извора\" миналото лятото. Вчера бе последният ден, в който държавното обвинение може да обжалва пред Пловдивския окръжен съд. \n Протестът е заради размера на наложените присъди по делото, което се гледа през последния месец на миналата година в Районния съд в Асеновград. От прокуратурата настояват на 11-те подсъдими да бъдат наложени наказанията, поискани по време на съдебното заседание през декември. \n Прокуратурата поиска от една до три години затвор за петима от подсъдимите - по 2 и 3 години да получат Васил Иванов и Абдраман Абдраманов, обвинени в причиняване на средна телесна повреда съответно на Тодор Тодоров и Майкъл Иванов. \n За Емрал Рамадан и Стефан Дмитров, които бяха обвинени в отправени закани за убийство, прокурорът поиска да бъде присъдена по една година ефективно. Държавният обвинител пледира за ефективна присъда и на Асен Асенов, въпреки че обвинението му е по-леко. Той също трябваше да получи година затвор, понеже получи превес фактът, че Асенов вече е осъждан. За останалите шестима участници в мелето на 26 юни обвинението поиска по 2 години условно с 5 години изпитателен срок. \n  \n    \n", "date": "2018.01.03", "title": "Прокуратурата обжалва присъдите на биячите от Асеновград"}
{"url": "http://duma.bg/node/158168", "text": "Заеми от общо близо 250 000 лева отпуска Столичната община за спасяването на два столични Диагностично-консултативни центъра (ДКЦ). V ДКЦ ще получи 145 800 лева със срок на погасяване до 16 месеца при шестмесечен гратисен период. Средствата да се ползват от дружеството за заплащане на задължения към Националната агенция по приходите. Финансовото състояние на известната като Студентска поликлиника е тежко от години, през миналата възникнаха и проблеми с изплащането на заплати на персонала. Управителят й д-р Вихрен Заяков още лятото поиска от здравната комисия към Столичния общински съвет финансова помощ. Поликлиниката завърши 2016 г. с дългове от над 125 000 лева.  \nВторият център, който е одобрен за заем, е ХІ ДКЦ със същите условия. Той ще получи 100 000 лева, които трябва да бъдат използвани за заплащане на задължения към персонала, към НАП и  външни фирми и доставчици. Отчетите показват, че за 2016 г. дружеството е излязло на загуба с 21 000 лева.      \n", "date": "2018.01.03", "title": "Спасяват две столични поликлиники с 250 000 лева"}
{"url": "http://duma.bg/node/158169", "text": "Кризата с боклука на Пазарджик засега е преодоляна, след като новото регионално депо за битови отпадъци заработи. Фирмата, която беше посочена от общината, извършва дейността си по график. Сметосъбирането и депортирането на отпадъците в Пазарджик и 30-те села на общината започна вчера сутрин. Специални бланкови документи придружават всеки камион. \nОбявяването на частичното бедствено положение в края на миналата година даде законовата възможност на общината да сключи временен договор с оператор на новото депо. То беше създадено съгласно европейски регламенти, които предполагат закриването на местните сметища. До възможна криза с боклука обаче доведе обжалване в Комисията за защита на конкуренцията на избрания оператор. \nРегионалната екоинспекция в Пазарджик проверява дали старите сметища в областта са затворени. Забраната за дейността им влезе в сила от 31 декември. Поради тази причина в осем общини на областта сметоизвозване няма от края на миналата година.  \nЗаместник-кметът на Лесичово Веселина Милкова обаче заяви, че официално от община Пазарджик не са ги уведомили, че са подписали договор с фирмата оператор, и затова отпадъците от общините са събрани в машините, но няма къде да бъдат извозени. Хора сигнализираха, че в останалите осем общини няма сметоизвозване четвърти ден.  \n    \n", "date": "2018.01.03", "title": "Депото за боклук в Пазарджик заработи"}
{"url": "http://duma.bg/node/158170", "text": "Дискусионният клуб за социална местна политика (ДКСМП) поиска прокуратурата и съдът да спрат незаконните увеличения на водата в някои градове. Според социалистите с поредица свои действия и бездействия КЕВР и други институции доведоха до хаос и напрежение около оспореното незаконно увеличение на цената на водата. Затова те настояват прокуратурата да провери за евентуални корупционни връзки на ръководството и експертите на КЕВР със заинтересованите ВиК оператори, както и дали има нарушения и виновни, довели до критично, аварийно и опасно състояние на един от основните язовири \"Бели Искър\". \nАдминистративният съд в София незабавно да насрочи заседание по делата за оспореното от ВАП приемане на бизнес плана на \"Софийска вода и увеличение на цената на водата от 1 април 2017 г., а инспекторатът на ВСС незабавно да провери и отстрани причините, довели до ненасрочване на делото осем месеца, поиска още в декларация  общинският съветник от БСП Борис Цветков. Той очаква още Народното събрание да създаде анкетна комисия за проверка на всички действия и бездействия на КЕВР и други институции. \"Софийска вода\" не трябва да обявява нови по-високи цени, преди да е решен спорът по делото, смятат още социалистите. Те виждат нарушение и във факта, че  решението на КЕВР е прието без обществено обсъждане, а в същото време \"Софийска вода\" не е  обявила новите цени на сайта си и в национален всекидневник. \nДУМА припомня, че водата в 14 области на страната е с нови, по-високи цени. Това са София, Перник, Монтана, Враца, Пловдив, Смолян, Кърджали, Русе, Силистра, Шумен, Варна, Бургас, Сливен и Ямбол. В някои градове поскъпването достига 20%. Това предизвика протести в редица населени места, а на 22 и 28 декември Върховната административна прокуратура протестира пред Административния съд в София решения на КЕВР, с които се одобряват бизнес плановете за развитие на дейността като ВиК оператори. \n    \n", "date": "2018.01.03", "title": " Социалисти поискаха съд да спре поскъпването на водата "}
{"url": "http://duma.bg/node/158119", "text": "Получих стихосбирка, дарена ми от автора й Михо Стойчев, който цял живот е живял и писал във Варна и е премислял живота си. А му е дошло и време за това - не е нито \"млад\", нито \"споменаван\" от националната ни критика поет. Колко са такива в провинцията - запленената от величия съвременна литература не знае. Той е сред множеството \"пишещи\" работници, които навремето бяха забелязвани като че ли заради тази тяхна заслуга: работническия им произход. Книгата \"Изпуснат влак\" облъхва с драматизма на това \"изкачване\". В нея има много прозрения в т.нар. поанти на стихотворенията.  \n--- Но не за съжаленията на възрастта е тази поетична книга. Тя е за нещо по-мъдро: \"да открие Човека, какъвто неговият Отец е създал\". Дошло е времето, когато  \nНо тези стихове не са за жалба по младостта. Те са за възрастта, която желае \n  \nКраткият ми отзив за тази обобщаваща живота на поета Михо Стойчев стихосбирка май че се претовари с цитати, но как иначе да я представя на читателите, когато знам, че тя едва ли ще стигне до тях, непредпочетена от търговците на книги не само защото е без означена продажна цена. Впрочем такъв е пътят на всяка добра книга, недошла до книжния пазар. Сега книгите се издават със собствени на автора средства, за да бъдат подарявани. Но какво да се прави, щом И Във всяко стихотворение поетът ни сепва с изненадваща образност като тази за \"скръстените след куп грижи\" ръце на мама или това трагично слово към дъщерята: \"колко си пораснала без мен!\". \nНе ще укоря поета, който има дързостта да заяви: И все пак ще отбележа липсата на издателска професионална коректура, а и редакторско участие - това не прави чест на издателство \"Колор принт\" - Варна, което въпреки всичко си слага знака за издателски права. \nА влакът на поезията не е изпуснат, както казва заглавието на стихосбирката. Той просто се е забавил, за да се качи на него и този варненски автор с име Михо Стойчев. \n    \n", "date": "2018.01.03", "title": "Премислен живот "}
{"url": "http://duma.bg/node/158150", "text": "Печалбата на банките у нас към 30 ноември 2017 г. е 1,1 млрд. лв., което е намаление с 200 млн. лева в сравнение със същия период на миналата година, когато печалбата е била в размер на  1,3 млрд. лв. Oбщите активи на банковата система се увеличават през ноември с 418 млн. лв., или 0,4 на сто, като към 30 ноември достигат 95,9 млрд. лв. Депозитите в банките през месеца нарастват с 269 млн. лв., или с 0,3 на сто. \nУвеличават се депозитите на кредитни институции - с 283 млн. лв. - с 5 на сто, на домакинства - със 164 млн. лв. - 0,3%, и на нефинансови предприятия - със 169 млн. лв. - 0,7 на сто. При депозитите на други финансови предприятия е отчетено намаление с 340 млн. лв. - 10,7%, докато при тези на сектор държавно управление - със 7 млн. лв. - 0,4 на сто. \nЗа единадесетте месеца на 2017 г. са извършени разходи за обезценка по кредити и вземания за 626 млн. лв. при 678 млн. лв. година по-рано. Отчетените към края на ноември 2017 г. приходи от лихви са 2,8 млрд. лв., а разходите за лихви - 340 млн. лв. \nВ края на ноември собственият капитал в баланса на банковата система възлиза на 12,5 млрд. лв. През месеца той е увеличен със 103 млн. лв. - 0,8%, основно поради нарастването на печалбата, отчита още БНБ.   \n", "date": "2018.01.03", "title": "1,1 млрд. лв. е печалбата на банките у нас"}
{"url": "http://duma.bg/node/158151", "text": "Данъчната кампания вече започна. Декларации подават хората, които имат да обявяват доходи от хонорари и наеми, както и тези, които искат да ползват данъчни облекчения. Тази година за пръв път може да се ползва 1% отстъпка от данъците до 500 лева, ако 80% от доходите от заплата са похарчени по банков път. За целта е необходима единствено декларация, без банкови извлечения. За да се ползва 5% отстъпка, задълженията към хазната трябва да се платят до 31 януари. Това, което родителите, ползващи данъчни облекчения, трябва да знаят, е, че ако имат дори 1-2 лева стари задължения, губят цялата си отстъпка. Крайният срок за деклариране и издължаване към хазната изтича на 30 април. \nПоне 40% от данъчните декларации от граждани тази година се очаква да бъдат подадени онлайн, каза пред БНР говорителят на НАП Росен Бъчваров. Той заяви, че над половин милион българи имат персонален идентификационен код (ПИК). С него могат да се подават онлайн декларации и да се правят множество справки, включително за местни данъци и такси, осигуряване, допълнително задължително пенсионно осигуряване. \nГоворителят на НАП уточни, че обработката на данните от вече подадените декларации може да бъде забавена, защото до 8 януари се работи по годишното приключване, но това не засяга възможността за подаване на данъчни декларации и използването на електронни услуги. Може да отнеме малко повече време връщането на обработената информация. От тази година НАП ще дава и справка за хонорари. Тази информация ще се подава от фирмите до средата на март. Това ще даде възможност за онлайн достъп на всяко физическо лице да види какъв доход е получило, като ще улесни гражданите при подаване на данъчната декларация. \nНаследниците трябва да декларират получените през 2017-а доходи на починалите лица в същите срокове, както всички останали данъкоплатци - до 30 април 2018 г. Те трябва да попълнят специална данъчна декларация, която е качена на сайта на НАП заедно с обикновената данъчна декларация и приложенията за различните видове доходи. Във формуляра се попълват доходите на починалото лице до датата на смъртта му. \nОт началото на годината в интернет страницата на НАП са достъпни списъци на подлежащите на запечатване търговски обекти и тяхното местонахождение, съобщиха още от НАП. В специално създадена рубрика може да се извърши справка за всеки обект, в които органите по приходи на НАП са установили данъчни нарушения, за които се налага принудителната административна мярка \"Запечатване на обект\". Мярката може да бъде наложена за срок до 30 дни независимо от предвидените в закона глоби или имуществени санкции. \n 5% отстъпка за налога върху автомобилите до 30 април 5% е отстъпката върху годишния данък на автомобилите, която важи от вчера до 30 април 2018 г. Отстъпката може да се ползва само ако се плати дължимата сума наведнъж, съобщиха от Столична община.  \nОт вчера, 2 януари 2018 г., софиянци могат да плащат годишния си данък за моторни превозни средства в някой от 22-та районни отдела на дирекция \"Общински приходи\". Онлайн плащания на данък МПС през електронната страница на Столична община могат да се правят още от 1 януари. Задълженията могат да бъдат внесени и през банка или друга финансова институция.   \n", "date": "2018.01.03", "title": "Данъчната кампания започна, обработването на декларациите ще се забави"}
{"url": "http://duma.bg/node/158160", "text": "Пикът на грипа се очаква да бъде в края на януари - началото на февруари, предупреди директорът на Националния център по заразни и паразитни болести проф. Тодор Кантарджиев. \"Това заболяване прави усложнения, които са в две групи. Едните са много редки, но много тежки за здравето. Грипът може да започне с дихателна недостатъчност. Трябва обезателно да се търси болнична помощ, защото това рядко състояние трябва да се лекува и то с командно дишане. Това е животоспасяващо\", каза специалистът. \nКантарджиев коментира случая с 3-годишното дете, починало преди дни след усложнения от грип. \"Няколко десетки хиляди души губят живота си всяка година от усложненията от грипа. Най-честите са бактериалните пневмонии, които също трябва да се лекуват в болница\", посочи той. \n\"Когато носът само тече и няма температура, това не е грип. Когато има суха, непродуктивна кашлица и нищо друго, това също не е грип, а сезонни вирусни инфекции. Отличаващото за грипа е, че в рамките на два-три часа започват болки във всички мускули и стави. Получава се дразнене от светлината, има болки в гърлото, кашлица и тежест в гърдите. На пушачите пък не им се пуши\", обясни проф. Кантарджиев.   \n", "date": "2018.01.03", "title": " Пикът на грипа се очаква след месец"}
{"url": "http://duma.bg/node/158113", "text": "Много хора използват смартфоните си като спасително средство в неудобни ситуации, пише \"Дейли експрес\". Изданието се позовава на резултатите от проучване, направено във Великобритания по поръчка на онлайн казино. \nАнкетата показва, че близо три четвърти от собствениците на мобилни телефони се \"крият\" зад устройствата, когато усетят, че положението е \"напечено\". Според допитването през годината смартфоните \"спасяват\" притежателите си средно в 187 неловки ситуации. \nБританците най-често се вторачват в мобилните си телефони в градския транспорт, за да избегнат контакт с останалите пътници. Една пета от участниците в допитването признават, че прибягват до смартфоните си, когато пътуват с такси, за да не им се налага да водят разговор с шофьора. Сред неловките ситуации, в които хората посягат към \"спасителния\" телефон, са също возенето в претъпкан асансьор, чакането на опашка пред обществена тоалетна, насред разгорещен спор или на първа среща, която не се развива според очакванията.     \n", "date": "2018.01.03", "title": " Смартфоните спасяват в 187 неловки ситуации"}
{"url": "http://duma.bg/node/158114", "text": "\"Двореца\" в Балчик остава предпочитано място за сватбени тържества - съобщи директорът на културния център Жени Михайлова. Постъпила е дори първа заявка за венчавка през 2019 г. Да кажат своето \"Да\" за щастлив семеен живот в \"Нимфеума\" са се записали 36 двойки за т.г. За  м.г. сватбите са 67, като българските младоженци са 34 двойки. Те не са само от Добричка област, а от цяла България. Да започнат брачния си живот точно от Балчик са избрали младоженци от Франция, Англия, Русия, Румъния, Полша и Ню Йорк. Двама младоженци са превърнали сватбената си церемония в сюжет от филма \"Карибски пирати\". Има желание младоженците да правят сценарий от сватбеното си тържество, досега са преобладавали сюжети от приказки - казват от \"Двореца\".   \n", "date": "2018.01.03", "title": "Сватба ала \"Карибски пирати\" в \"Двореца\""}
{"url": "http://duma.bg/node/158115", "text": "Близнаци се появиха на бял свят при любопитни обстоятелства в Калифорния. Макар и с разлика, по-малко от половин час, жена роди момче и момиче, чиито рождени дати са напълно различни – в две различни години и два различни месеца. \nХоакин и Аитанаде Хесус Отиверос е трябвало да проплачат на 27 декември 2017 г., но раждането се забавило. Майката е постъпила в Delano Regional Medical Center в навечерието на самата Нова година. В 23,58 ч. местно време на 31 декември тя ражда момченцето Хоакин. Сестра му се появява само 20 мин. по-късно, но вече през януари на новата 2018 г. Представител на болницата, където се случило любопитното раждане, уточни, че майката и децата й са добре и скоро ще бъдат у дома. Семейството живее в Ърлимат, Калифорния, и има още три дъщери.   \n", "date": "2018.01.03", "title": " Близнаци се родиха в различни години"}
{"url": "http://duma.bg/node/158116", "text": "Едва 8% от хората успяват да спазят своите новогодишни обещания за драстична промяна в живота. Това е така, защото неудачно е избрано времето, когато са решили да го направят, твърдят експерти. Диетоложката Катрин Филипс отчита, че е най-безполезно да се предприемат подобни стъпки от първите дни на януари. Най-удачно било да променим начина си на живот през юни, пише \"Метро\". \nСпециалистката споделя, че през зимата и особено в края на годината и началото на следващата човек има нужда от почивка и хибернация, а не веднага да се втурне във фитнес салона. Да не говорим за факта, че без необходимата подготовка тялото ни не е готово за натоварвания и това може да създаде доста проблеми. \nПовечето от обещанията, които си даваме, са свързани с по-здравословното хранене, отказването на цигари и с повече физически упражнения. Но това е почти невъзможно след празненствата, когато хиляди лакомства ни дебнат у дома. През зимата апетитът се изостря. Ако пък решим да свалим килограми с тренировки, през януари ще е особено трудно, защото всички фитнес зали са заети, именно поради резервациите, направени вследствие на новогодишни решения. Да не говорим, че е много студено, а дните са толкова къси и тъмни, че трябва да си луд, за да посетиш салона след работа. \nВсички наши решения за промяна трябва да стартираме през юни. Само си помислете - кой би се нахранил само с една салата през зимата? През юни това е напълно възможно, допълва Катрин Филипс.   \n", "date": "2018.01.03", "title": "8% от хората спазват обещанията за промяна"}
{"url": "http://duma.bg/node/158117", "text": "Програма \"Свежа мода\" на Fashion Week Bulgaria чрез Националната камара за мода на България традиционно подкрепя всички млади дизайнери на възраст до 30 навършени години. \"Запазете вдъхновението си, изразете го с думи и модни илюстрации и ни го изпратете, за да продължите и победите с награден фонд, който ви осигурява сбъдната мечта с дълъг творчески живот!\", призовават организаторите на конкурса. Десетте най-добри, талантливи и креативни дизайнери ще бъдат определени по специален регламент. \nЗаявление за участие в свободен текст трябва да се изпрати на   до 10 януари.   \n", "date": "2018.01.03", "title": " \"Свежа мода\" подкрепя млади български дизайнери"}
{"url": "http://duma.bg/node/158118", "text": "Виртуозните грации от \"Destiny Quartet\" представят в новото си видео оригинален прочит на \"Por una Cabeza\" - музиката от кинокласиката \"Усещане за жена\". От кадрите лъха очарование, романтика и изящество. Проектът е част от предстоящия албум с репертоар от произведения на класически композитори, филмови шедьоври и етномотиви, с които \"Destiny Quartet\" доставят абсолютна наслада на публиката. \nЗа цялостната визия на видеото, режисирано от Васил Стефанов, виртуозните грации Гергана Алексиева (цигулка), Звезделина Халтъкова (цигулка), Ивелина Туджарова (виола) и Лора Табакова (виолончело) се довериха на Искра Стоилова, популярна със своите оригинални арт концепции. Тя успява да постигне перфектната симбиоза между музика и мода, представяйки чаровните дами в блясъка на романтичната женственост. С визията си стилните музикантки отправят посланието, че женствеността е хармония, естественост и чувственост, а красотата е по-истинска, когато идва от душата. \nЧаровниците от \"Destiny Quartet\" събират музикалното многообразие от цялото земно кълбо, а техните качества и амбиция вече многократно са забелязани на редица международни сцени. През юни м.г. четирите красавици станаха част от сериала \"Страсти в Тоскана\" и записаха музиката към четвъртия му сезон. Благодарение на саундтрака \"Rosso Mille Miglia\" са забелязани от италианския композитор Riccardo Rossini и препоръчани лично от него за престижно събитие в Сирмионе, където бяха аплодирани от Флавио Бриаторе и легендарната певица Тина Търнър. \nАко някога сте се питали: би ли могла класиката да звучи модерно, а съвременната музика да носи в себе си очарованието, романтиката и пълноцветния дух на отминали епохи, то \"Destiny Quartet\" ще ви даде единствения верен отговор - голямо \"ДА\". -----------------------------------------   Екип: \nРежисьор: Васил Стефанов \nКриейтив: Искра Стоилова, Floor 5 studio \nБижута: West Gold and Silver \nСтайлинг: MUSE SHOP & FEDE \nГрим: Елиза Попова \nКоса: Линда, салон Георги Петков \nАранжимент: Маурицио Абени \nМикс и мастеринг: Stone Recording Studio, Рим Запазена марка на \"Destiny\" е богатият репертоар от модерни аранжименти на произведения от класически композитори, филмови шедьоври и етномотиви, с които носят очарование и абсолютен екстаз на публиката. Четирите дами владеят до съвършенство печелившата комбинация на музикалната магия, перфектната техника на изпълнение и абсолютната женственост. \nСред оригиналните им интерпретации се отличават пиесите  El Choclo, Libertango, Legend of Asturias, Besame Mucho, Destiny (a Fifth of Beethoven), \"Усещане за жена\", хитовият римейк на \"Rather Be\" и мн. други. \nСъбиращ в едно музикалното многообразие от цялото земно кълбо, \"Destiny\" е квартет на света, с амбиция и качества, които вече многократно са забелязани на редица международни сцени. \nВ основата на силно разпознаваем и оригинален прочит на класиката при квартет \"Destiny\" е престижен продуцентски екип от Италия, оставил зад себе си успешни проекти за световни филмови и музикални продукции. Това е тандемът на композитора Маурицио Абени (работил с Бочели, Луис Бакалов и редица други големи имена) и саунд инженера Марко Страчони (с над 500 филмови саундтрака, \"Оскар\", \"Златен глобус\", \"Златен лъв\" и редица други отличия). \nРазпознали в \"Destiny\" международния потенциал, Абени и Страчони продължават успешното сътрудничество, като създават силни композиции с грабващи аранжименти, които в комбинация с перфектното изпълнение на момичетата водят до налагането на формат, който успешно конкурира и най-силните крос-овър квартети по европейските музикални сцени. Още информация можете да откриете на   \n", "date": "2018.01.03", "title": "\"Музиката на Европа\" звучи в Софийската филхармония  "}
{"url": "http://duma.bg/node/158120", "text": "\nИзложба на медална скулптура от ордени, медали, плакети, значки и спортни купи откри в края на миналата година в голямата зала на Историческия музей в Лом директорката Даниела Замфирова. Експозицията е посветена на 75-годишния юбилей и 55 години обществена дейност на Георги Петров. Експозе за биографията му направи историчката от музея Бисера Дамянова. Зрителите видяха над 1000 експоната, подредени тематично, знаци на градове, исторически личности, култура, спорт, промишленост и др.  \n\"Имах щастието да бъда сред основателите на първото Нумизматично дружество \"Поломие\" в Лом, да общувам с колеги нумизмати от крайдунавските градове от Видин до Силистра и от цялата страна. И така в продължение на десетки години направих сериозна колекция, част от която показвам сега\", каза Георги Петров при откриването на петата си изложба.  \nЖурналистът и общественик обогати своята колекция с първи златен медал за България и няколко други отличия, които му връчи примата на българската художествена гимнастика Мария Гигова за дългогодишната им дружба. Той бе удостоен и с плакет \"За хората с добри сърца\" от фондация \"Помогни на нуждаещите се\", и наградата на Международната академия по журналистика \"Европрес\", връчена от директора на двете институции Георги Найденов. \"Златно перо\" на СБЖ му бе връчено от журналиста Величко Хинов. Алексей Алексиев, зам.-председател на Агенцията за ядрено регулиране в София, му предаде поздравителен адрес и плакет \"60 години АЯР\". Поздравителен адрес бе изпратен и от председателя на Съвета на директорите от АЕР \"Козлодуй\" Симеон Симеонов, и от началника на МВР полк. Монов. \nПредседателката на българо-швейцарското дружество в Лом Зоя Апостолова му връчи поздравителен адрес и плакета \"Луи Айер 1991-2017\". Най-сърдечно бе поздравен от Николай Светлев от в. \"Минаха години\", от Александър Николов, бивш директор на АЕЦ - асистент в Института по ядрена енергетика в София, от зам. областния управител на Монтана Цветко Цветков, от председателя на сержантите и офицерите от запаса и резерва в Лом полк. Асен Горанов, от кмета на Лом Пенка Пенкова, от гостите на изложбата Донка Лулчева и Цеца Грозева, ръководители на художествена самодейност от Стрелча. \nПетата поред нумизматичка изложба на Георги Петров е по повод 75-годишния му юбилей и 55 години журналистическа дейност. Роден е в легендарното село Медковец. През 1959 г. завършва Техникума по строителна керамика в Попово. След казармата завършва Педагогически институт и преподава технология в техникума в Попово, а през 1967 г. се завръща в Лом и започва работа в Керамичния завод като технолог, впоследствие и като директор. В продължение на 12 години е самодеен актьор в Ломския театър на ОБНЧ \"Постоянство\" при режисьорите Петър Николов и Леонтина Ардити, участва в 12 постановки. По решение на тогавашното ръководство на града е изпратен във военна школа по гражданска отбрана в София, която завършва успешно и е назначен за началник щаб на гражданската отбрана в комплекса Опитна станция Лом. \nПървата си статия написва на 19 години във в. \"Граничар\" и така 55 години до днес активно сътрудничи на \"Земеделско знаме\", Трета възраст\", \"Втора младост\", \"Минаха години\", \"Септемврийско слово\", \"Слово плюс\" - Монтана, и др. За 50-годишния му юбилей е награден със Златна значка на Националния съвет на ОФ. През 1982 г. започва работа в АЕЦ \"Козлодуй\" и активно участва в строителството на V и VI енергоблок, където е награден със Златната значка на Кольо Фичето, отличник на Министерството на строежите. Бил е работнически кореспондент на в. \"Труд\", Българското радио и телевизия. Публикувал е над 2800 статии, репортажи, очерци и информации. Взел е участие при проверки от агенция \"МАГАТЕ\" на блоковете, които имат отлична оценка на световно ниво за качество и безопасност, но поради влизането ни в Европейския съюз са спрени и закрити. След пуска на двата хилядника е назначен в АЕЦ - експлоатация, в отдел \"Ядрена безопасност\" в Центъра за управление на авариите. За дългогодишната си дейност в АЕЦ е носител на медал \"25 години гражданска отбрана\", \"Отличник на Министерството на енергетиката\" и др. \nГордост за юбиляря са неговите дъщери Милена и Красимира, зетьовете Васил и Кирил и внучките Грация, Полла и Румяна.      \n", "date": "2018.01.03", "title": " Юбилейна изложба подреди Георги Петров "}
{"url": "http://duma.bg/node/158121", "text": "Всичко се обръща с главата надолу в третия премиерен сезон на \"Друговремец\", който започва на 6 януари и ще се излъчва всяка събота и неделя от 22.30 ч. по bTV Lady. Новите епизоди ще предложат с множество обрати, предателства и стари вражди. \"Друговремец\" е едно от шестте нови заглавия, с които през януари романтичният канал в семейството на bTV Media Group отбелязва своя шести рожден ден. Освен че \"Друговремец\" не приключва с третия си сезон, по историята са писани книги, комикси и мюзикъли. Според създателя на поредицата Роналд Мур екипът решил, за по-голяма автентичност, да остави келтските думи, използвани в оригиналния сценарий. \n    \n", "date": "2018.01.03", "title": "\"Друговремец\" вдъхновява книги, комикси и мюзикъли"}
{"url": "http://duma.bg/node/158122", "text": "Изложбата с фотографии и рисунки под наслов \"Църкви\" на Имре Маковец (1935-2011), най-значителния представител на органичната архитектура, може да се разгледа до 26 януари в Унгарския културен институт в София. Проектираните от него сгради се вписват в средата си, без да потискат природата и нейните форми. Стреми се да изобразява унгарските архетипи и така продължава труда и вижданията на архитектите от унгарския сецесион и националната романтика. \"Докато правех снимките, се стремях да уловя същността на сградите на Имре Маковец, която по мое мнение е самата сакралност. Прекарах в близост до всяка от тях поне един ден и една нощ, за да натрупам възможно най-много впечатления. По време на това се запознах с хората, посещаващи храмовете. Интересуваше ме какво ги свързва със сградите на Имре Маковец, в каква връзка са с църквите си, какви спомени пазят за проектирането и изграждането им. Често присъствах и на литургиите, богослуженията. Реализацията на труда ми беше съпроводена от безброй странни и символични събития. Срещнах се с въодушевени, понякога екзалтирани хора, преживях плашещи или смайващи природни явления, които до ден днешен оказват въздействие върху мен\", отбелязва Мате Габор D.L.A. Изложбата гостува в България благодарение на фондация \"Имре Маковец\".   \n", "date": "2018.01.03", "title": "Църкви на Имре Маковец показва УКИ"}
{"url": "http://duma.bg/node/158123", "text": "Премиерата на новата книга на Благовеста Касабова \"Баба Тонка\", издателство \"Захарий Стоянов\", ще се състои на 4 януари от 18 ч. в столичното читалище \"Пенчо Славейков\", бул. \"Черни връх\" 35. Книгата ще представи поетът Боян Ангелов, председател на СБП.   \n", "date": "2018.01.03", "title": "Литературна вечер в НЧ \"Пенчо Славейков\""}
{"url": "http://duma.bg/node/158124", "text": "Книгата на Любен Дилов \"Напред, човечество!\", която събира някои от най-популярните сатирични и хумористични фантастични разкази на именития писател, бе представена в края на 2017 г. в Книжен център \"Гринуич\" в столицата. Сборникът излиза по случай 90-годишнината на автора и е четвъртият том със събраните му съчинения от поредицата на издателство \"Ентусиаст\". За книгата говориха управителят на издателството Виктория Бисерова, Любен Дилов-син и Маргарита Дилова. Библиотечното оформление е на Чавдар Гюзелев, Владо Тодоров създава илюстрациите специално за тези томове \nСнимка \"Ентусиаст\"   \n", "date": "2018.01.03", "title": "\"Напред, човечество!\""}
{"url": "http://duma.bg/node/158125", "text": "След изключително успешното национално турне, завършило с два поредни напълно разпродадени концерта в зала 1 на НДК в края на октомври, от екипа на Лили Иванова обявиха три нови концерта - в Пловдив, Варна и Русе.    \nНа 21 февруари Лили Иванова, заедно с Ангел Дюлгеров, Огнян Енев, Веселин Веселинов-Еко, Орлин Цветанов, Росен Ватев и вокално трио \"ЛаТиДа\", ще бъде в новата спортна зала в Пловдив, част от спортен комплекс \"С.И.Л.А.\". На 20 март примата на българската естрада ще гостува в Двореца на културата и спорта във Варна, а на 22 март - в зала \"Бустрад Арена\" в Русе.  \nТрите спектакъла са първите от поредицата изяви в зали и градове, които ще бъдат обявявани постепенно. Билетите вече се продават в мрежата на \"Ивентим\" и онлайн. Националното турне на Лили Иванова се осъществява с подкрепата на \"Лидл България\" и отново е под мотото \"За пълноценни мигове с музиката\", към партньорите се включва и фирма \"Аполо\", информира Петя Иванова.   \n", "date": "2018.01.03", "title": " Лили Иванова подготвя концерти в Пловдив, Варна и Русе"}
{"url": "http://duma.bg/node/158126", "text": "Софийската филхармония в партньорство с НМА \"Проф. Панчо Владигеров\" представя 28 концерта с музиката на 28-те страни членки на Европейския съюз. Те ще бъдат с участието на водещи български музиканти, студенти от Националната музикална академия и изпълнители от някои от страните членки на ЕС, информира Кремена Николова-Флор, специалист реклама и връзки с медиите на Софийската филхармония. \nКонцертите ще се състоят всеки понеделник от 19 ч. от януари до юни 2018 г. в концертен комплекс \"България\", в периода на Българското председателство на съвета на ЕС. Програмата включва шедьоври на класическата музика и съвременни музикални образци. Солистите са утвърдени родни музиканти и млади таланти, които развиват своя потенциал, и солисти от Европа, доказали се на международната сцена. \nПървият концерт на 2 януари бе посветен на Естония - страната, от която приемаме Председателството на Съвета на ЕС. В програмата  беше музиката на естонския композитор и дисидент Арво Пярт в изпълнение на Павел Златаров - цигулка, Маргарита Илиева - пиано, Иво Александров - виолончело, и със специалното участие на проф. Борислава Танева. \nТворби от румънските композитори Джордже Енеску, Георге Григориу, Флорин Комишел, Тибериу Бредичану, Алфред Алесандреску, Герасе Дендрино, Едуард Кауделла ще изпълнят Даниела Владеску, сопран, Стефан Попов, баритон, Гонул Аптула, пиано, на 8 януари. В концерта на 15 януари Аня Лехнер ще свири произведения за соло виолончело от Бах, Хиндемит и Ханс Вернер Хенце. \nСтрунният квартет \"Фрош\" със Симеон Гошев, пиано, ще свири композиции от Яначек, Дворжак и Сметана на 22 януари. А на 29 януари Триша Даун Уилиамс, пиано, от Малта, ще изпълни творби от Стивън Псаила Джоузеф Велла, Мариела Кордина, Алекс Велла Грегори, Пауло Греч, Чарлс Камилери и Рибен Зара. Последният концерт в цикъла, през юни, е посветен на Австрия - страната, която ще приеме Председателството на Съвета на ЕС. \nВходът за всички концерти е свободен. Проектът \"Музиката на Европа\" се осъществява с финансовата подкрепа на \"Културната програма за Българското председателство на Съвета на Европейския съюз 2018 г.\" на Националния фонд \"Култура\". \n    \n", "date": "2018.01.03", "title": " \"Музиката на Европа\" звучи в Софийската филхармония "}
{"url": "http://duma.bg/node/158136", "text": "Изминалата 2017 г. продължи тригодишната печална традиция и също бе белязана от новини за закриване или \"трансформиране\" на печатни издания. От 1 януари спря да излиза \"Капитал дейли\" и така в страната повече няма печатен икономически всекидневник. Да припомним, че \"Капитал дейли\" бе представян като продължител на два други вестника с икономическа насоченост - \"Пари\" и \"Дневник\", които бяха закрити през 2011 г. Доскорошният издател на \"Капитал дейли\" Иво Прокопиев твърди, че действията на властта срещу персоната му поставят под заплаха и други две негови медии - седмичника \"Капитал\" и сайта \"Дневник\". \nСега най-различни хора и отляво, и отдясно,  най-разнообразни люде, ни казват, пишат, коментират, че не бива да ревем, да се тръшкаме да плачем, защото никой не четял този вестник, а и Прокопиев е гадина, капиталистическа при това, храненик на Америка и... абе, един вагон политинформация могат да ви изнесат по темата. Същото го казват и за една истинска институция на българския печат като вестник \"Култура\", който след шест месеца ще спре да излиза в сегашния си вид, с този екип, с тази редакционна политика. Той формално ще остане, но ще преживее трансформация в нещо друго, различно. И пак ви обясняват: Не ревете, не се лигавете, не се излагайте, тия никой вече не ги четеше, вестникът е съсипан, тиражът е смешен и т.н. Цял един председател на комисията по култура в парламента, в лицето на Вежди Рашидов се произнесе с в този дух по случая пред сайта \"Блиц\". \n\"Капитал дейли\" пристигна, а \"Култура\" се е запътила към мястото, където вече почиват в мир и съгласие със себе си вестник \"Преса\", вестник \"Новинар\", списание \"Тема\", вестник \"Десант\", седмичникът \"Всеки ден\", вестник \"Заман-България\". Всичко това само за три години. Само в столицата. И пак ни убеждават и ще ни убеждават, и занапред - от други медии, от социални мрежи, сайтове, форуми: \"Не плачете за тях! Те са капиталци! И за ония не ревете! Те са червени боклуци! Не хленчете за другите? Тия пък бяха обикновени боклуци!\" \nМоже да бяха всякакви тези издания, но за повечето от тях може да се каже, че от страниците им не течаха лиги по властта и лично по министър-председателя. На първите им страници не пишеше, че правителството е сритало нечий задник: зелен, син, червен, жълт. Не се носеше мирис на похот, родена от съешаването им с управляващите. И разбира се, тая вестникарска хекатомба няма никаква връзка с твърденията, не, с обвиненията, че България е на дъното по свобода на словото в ЕС и не само там. Ама хич няма. \nЕдна част от българските вестници са на ръба на оцеляването, защото са прекалено \"некадърни\", за да се наведат и целунат царствения задник на ГЕРБ. За други обаче, това е станало автоматично действие. Те, с \"професионалния\" си усет са разбрали, че е по-добре да си любовница на: \"Вие сте прости и аз съм прост\", отколкото да ти бият шута отзад. Но нека знаят, да прощава поетът, че: \"Суджукът е малко. Суджукът, не стига деца\" и в борбата за него сами ще си наритат задниците. Под всеобщия кикот.      \n", "date": "2018.01.03", "title": " Не плачете за тях!"}
{"url": "http://duma.bg/node/158179", "text": "Най-корумпираните, но пък послушнички. Така ни виждат в чужбината. Доскоро управляващите обвиняваха БСП, че си измисля подобни твърдения. Само през последните няколко седмици обаче редица авторитетни международни издания ни \"застреляха\" от първите си страници със заглавия, директно посочващи корупцията като проблем номер едно за България. Че сме слаби в борбата с нея, всички си го знаем. Дори и управляващите. Яко се напънаха ГЕРБ и коалиционните им патриоти и бизнесмени, за да пробутат някакъв антикорупционен закон... Колкото да покажем пред чужденците, че видите ли, чули сме, че такова нещо трябва да имаме. Пък, че то едва ли ще проработи, това е друг въпрос. \nПо стар гербаджийски маниер се приемат купчини документи, които после спешно ще трябва да се коригират. Въпросът е номерът да мине, а като дойдат господата с костюми - да може премиерът да потупа по масата и да отчете дейност в битката с престъпленията, облечени във власт. Те, костюмарите, няма да имат време да се вглеждат в детайлите, та пробойните в закона може да останат незабелязани. Чужденците ще дойдат за малко, пък и целта им не е да се вглеждат във вътрешноведомствените ни драми. \nЕврогостите ще видят най-хубавото от България, опитват се да ни убедят гербаджиите. Че как няма да им е хубаво с евромилионите, които отиват за евровоаяжи и евроремонти? Някой има ли представа колко точно струва \"лъсването\" на НДК? Бързо забравиха Мирослав Боршош, мимоходом минаха инспекциите за незнайно колко пъти преправяните плочки, мазилки и т.н. Ама НДК бил много хубав... Толкова експертно е направено всичко, че някакъв екран беше изтъпанчен пред произведение на изкуството от Йоан Левиев. Този гаф май най-точно показва каква е представата на управляващите за реклама на родното творчество. С един замах някаква безлична джаджа скри уж временно нещо уникално, което би трябвало да е ако не акцент, то поне артистичен фон за бюрократите, обръгнали на плазми, банери и пана... Но бутафорията не спира дотам. \nПрекрасното НДК, което ще домакинства цял куп прояви, на пръв поглед изглежда добре. Само дето в подлезите му е страшно. На метри от него гордо стоят изтъпанчени псевдографити, изобразяващи мъжки полови органи, съпроводени от нецензурни \"любвеобилни\" фрази и футболни лозунги. Боклуци, извадени чимове, стърчащи кабели, мазилка на кръпки и закачени накриво таблеки пък явно трябва да придават уникалност на българското европредседателство. Това е гледката край НДК. Да, не е от днес, и не е само край Двореца, ама затова няма как да виним БСП, че тя не е управлявала в София от твърде отдавна. За сметка на това гербаджийското кметуване би трябвало да е изстреляло столицата в топ 3 на прекрасните градове, ако слушаме бате Бойко и леля Данче... \nНДК би трябвало да покаже много култура на Европа. Ама как и според чии разбирания? Така и не се разбра точно какви са ни приоритетите и целите, които ще тикаме към реализация покрай домакинството на този световен форум. Щяхме да помиряваме Русия с ЕС, Лиляна Павлова рязко се отказа. Сега пък целим да сме балкански балансьор, да помагаме на Великобритания за \"Брекзита\"... \nЕдинственото ясно е, че ни мислят за корумпирани. Ама ние сме си свикнали с това. Очаквано президентът наложи вето на антикорупционния закон. ГЕРБ и компания мълчат, макар отдавна да бяха предупредени, че това ще се случи. Но те и лидерът им обичат да си трайкат, когато стане напечено. Чакат да видят откъде духа вятърът. От няколко седмици чужденци твърдят, че сме прояждани от корупция, властта обаче - ни вопъл, ни стон. \nЕвроизлагацията предстои, остава да видим колко дълбоко е дъното, към което управляващите ни тласкат.   \n", "date": "2018.01.03", "title": "Евроизлагация"}
{"url": "http://duma.bg/node/158130", "text": "Често ще видите пенсионерите на улицата. Викат под прозорците на властта, които - естествено - са затворени. Или пред институции. Също със затворени прозорци. Виж, ако са в претъпкано превозно средство, си мълчат. Возят се, клатушкани насам-натам, прави. Но пък на тях им викат: \"Къде са тръгнали тия баш сега, в час пик...\" Накратко - пречат. \n    На този възсив фон една покана в президентството е малко необичайна. Но естествена, защото е от Илияна Йотова. Събираме се няколко човека, останалите са болни. И когато вече сме в една неголяма зала, разбираме: само ние сме. Няма други. Не сме в мнозинство от себеподобни. Вицепрезидентът иска да разговаря с нас като колеги. Като журналисти с десетки години практика. Ние сме от вътрешната страна на прозорците. Да те забележат като професионалист и човек, когато си пенсионер, си е почти чудо в днешна България. Но с Илияна преди време сме говорили за подобна среща. Не е забравила. Няма начин да останем безразлични. Някой - и не кой да е - иска да ни види и чуе.  \n    Ще избързам и ще кажа, че извън диалога в тази зала, всичко около срещата бе прецизно организирано: за онези, които не могат да ходят добре или да виждат добре, бяха осигурени коли. И ръка ги водеше по дългия коридор към залата. (Безмълвната страна на диалога). Споделена тревога още на другия ден намира решение. Без да е молил някой за това. Просто казано. \nЕкипът на вицепрезидента е от млади хора. И това е част от диалога: различните възрасти да имат думи едни за други. Колко ни липсва в последните години мостът между хората на различни социални нива. Липсват ни изравнените по човешки височини; високите винаги са във високомерната поза на назидатели. Тази поза не допуска диалог. Но сега сме в нормалните му измерения. Разговаряме. Първи имаме думата. Всичко, което ни тежи, което е с нас в затворените пространства на възрастта, сега е казано: болка за съвременната журналистика, за неумолимата всекидневна  агресия, за образованието и здравеопазването, за приватизацията и мораториума, за скандалите в политическото пространство, за немотията ...За младите, които си тръгват от родината. За нас, които невинаги намираме трибуна, освен площада. А продължаваме да гълтаме жадно новините, да ги коментираме в празната своя стая, в тесния кръг на приятелството, на съмишлениците. Възрастта не ни оставя в ъгъла на безучастието и безразличието. Следим стъпките на властта. На институциите. Знаем какво се случва в президентството. Къде пътуват президентът и вицепрезидентът. Какво мислят - доколкото това излиза в точния му вид, без интерпретации. Как се опитват да обезсмислят всяко тяхно действие. Да обругаят институцията президентство. Но, както казваше баба, на лъжата краката са къси. И се радваме на очевидните победи на представителната институция, често споменавана като бездействена от безсилна посредственост. Накратко: продължаваме да сме активни, макар и лишени от поле за действие. \nВицепрезидентът разгръща всяка от тези картини с точни цифри, с компетентност - и с вече познатата ни социална чувствителност. Болка за всичко: за настъпателната агресия, за неграмотността, за селата, в които се закриват училища, за човешкия живот, който няма стойност, за несъвършените социални механизми...За корупцията. За нарушените човешки права у нас, за гражданина, който може да бъде подслушван. За подадената от тях ръка към институции в различни сложни ситуации. За обвиненията към президентството за всичко, дори и за природните бедствия. За скандалите, за деградацията в обществото. Неведнъж е казвала, каза и сега: президентството е институция, която няма да влезе в съглашателство... \nТака е. Нито президентът, нито вицепрезидентът отстъпиха от казаното преди избирането им. Диалогът, който водят на всякакви равнища, спазва не само добрия тон, но и всички закони. Както и тези на съвестта. Това не е никак лесно на общия фон на нехайно общуване и пренебрежение, на безотговорни нападки, на действия като в приказката \"примък-отмък\" - действия според настроения и приумици. Не е лесно, когато очевидно се внушава, че президентството е безсилно, едва ли не замръзнало. Тези внушения противоречат на истината. Разумният българин разбира това. И не само българинът...Разбира го, въпреки медийния комфорт на предизвикателите. \nКогато си тръгвахме, във фоайето, след трогателните изпълнения на детски състав от страната, Илияна Йотова ни представи на президента: журналисти с практика над 42 години...Президентът се ръкува с всеки от нас. После  внимателните ръце на младите от екипа на Илияна Йотова поведоха неколцина към колите. Диалогът продължава и с тези малки детайли, които в България не се наблюдават често. \nВчера Ласка Минчева ми звънна: \"Знаеш ли, продължавам да се вълнувам...\" След седмица вълнението не е изчезнало. Малко му трябва на всеки човек да излезе от черупката на затворения си свят. Да усети, че не е забравен. Не е отхвърлен поради единствената причина, че е стъпил в една друга възраст. Да знае, че има кой да иска да го види. Да разговаря с него. Да го извади от монолога, на който го обрича възрастта. \nВ България това е привилегия само на мислещи ръководители. На хора с високи позиции, но не позиращи. Уви, не са много. \n    \n", "date": "2018.01.03", "title": "Диалогът  "}
{"url": "http://duma.bg/node/158131", "text": "Ако речем да се доверим на издадената в Скопие през 2009 г. Encyklopedia Macedonica, ще узнаем, че \"македонскиот литературен язик\" има... хилядолетна история. Според автора на статията,  скопския академик Блаже Ристовски, \"основата му е била положена с кирило-методиевската писмена норма въз основа на солунския македонски говор още през IX век\". Тази \"норма\" била въведена в Македония от светите Климент и Наум като \"славянски писмен норматив, който през XII век бил преминал в македонска редакция на старославянския език\" и продължил да съществува до края на XIX век.  \nПо-нататък, според Блаже Ристовски, бил настъпил \"вторият етап\" от развитието на езика, който \"отразявал опитите\" на книжовници като Партений Зографски, братя Миладинови, Кузман Шапкарев, Григор Пърличев, Георги Пулевски и др., на различните македонски дружества и клубове от края на XIX и XX в. - да \"кодифицират\" въпросния език. Този период бил завършил с неговата \"кодификация\" от Кръсте Мисирков в книгата му \"За македонцките работи\", издадена през 1903 г. в София. \nУтвърждаването на \"съвременния македонски езиков стандарт\" било станало чрез решенията на първото заседание на Антифашисткото събрание за народно освобождение на Македония (АСНОМ),  свикано на 2 август 1944 г., след  заключенията на различните комисии, които били \"приложили Мисирковата кодификация\" за македонската азбука и правопис на езика\".  \nСръбски и коминтерновски... македонизъм Всъщност създаването на самия език е  конкретна реализация на сътворената в края на 19 и началото на 20 в. от  Стоян Новакович великосръбска доктрина за македонизма, която  предвижда \"отцепване\" на населението във Вардарска Македония от България чрез насаждане на македонско национално съзнание и език. Утвърждаването, или по-точно \"натъкмяването\" на езика, е практическо изпълнение на решението на Коминтерна от 1934 г. за формиране на \"македонска нация\" и \"македонски език\", пряко продължение на  югославската сърбизация в Македония.     \nДоста любопитна е самата организационна  процедура, чрез която още в края на 1944 г. върху територията на Вардарска  Македония започва \"осъществяването\" на \"писмения стандарт\" на езика. Изключително интересен източник в това отношение са \"Стенографските бележки\" от заседанията на трите езикови комисии, приетите тогава документи, а също така - някои по-нови  публикации, които хвърлят допълнителна светлина върху самия \"лингвистичен феномен\", наречен \"македонски язик\".    \nТри комисии, една азбука Така още през октомври 1944 г. т. нар. Поверенство на народната просвета изпраща писмо до областните съвети, в което се съобщава, че \"двата основни проблема\", от които се вълнуват \"широките народни маси\" в Македония, са \"азбуката и правописът\", чието решаване \"трябва да бъде разгледано от научна гледна точка\" и да се постави върху \"научни основи\". За целта е съставена Комисия за установяване на македонския език, азбука и правопис, в която влизат 12 \"от най-добрите филолози\", сред които Ристо Проданов, Васил Илиев, Георги Киселинов, Венко Марковски, Георги Шоптраянов, Блаже Конески и др. На 27 ноември 1944 г. комисията започва работа, като нейните заседания продължават до 4 декември с.г. Още в първите разисквания се оформят две гледища за бъдещия език и писменост. Едното е на поета Венко Марковски, който настоява да се запази връзката с източните македонски (сиреч български) наречия, включително и буквата \"ъ\", като специфична графема за езика. Другото е на \"лингвиста\" Блаже Конески, който е за безусловно налагане на сръбската азбука - Вуковица, и изхвърляне на буквата \"ъ\". След като става ясно, че гледището на В. Марковски ще надделее и ще спечели мнозинството от гласовете на комисията, Б. Конески демонстративно я напуска. В приетата накрая резолюция е отразено едно сравнително балансирано запазване на връзката с изконните диалекти на \"общия\" език. Това решение обаче е посрещнато \"на нож\" от зараждащата се  сърбоманска номенклатура на македонската компартия, която съзира в него сериозна \"опасност\" от активизиране на \"разни елементи\", способни да внесат \"раздвоение в народа\". За да бъде заобиколено \"опасното\" решение, от Скопие  спешно изпращат писмо до ЦК на югославската компартия с молба да им бъде оказана \"помощ\" за преодоляване на \"големите затруднения\" по \"проблема с македонската азбука и езика\", като за целта от Москва да бъдат извикани световноизвестните \"капацитети по славянска филология\" - Бернщейн и Державин. Съветските другари така и не пристигат, но с този ход тогавашните сърбомани от Скопие успяват да спечелят време, за да обърнат нещата в своя полза, ако ли не - в полза на своите попечители от Белград.  \n Така на 15.02.1945 г. със специална заповед  е свикана \"втора езикова комисия\", съставена изцяло от партийни членове, между които Блаже Конески, Лазар Мойсов, Лиляна Чаловска, Димитър Влахов и Венко Марковски. В нея първа цигулка \"свири\" Блаже Конески, който успява да наложи своето гледище. \"Партийната\" комисия решава \"да се усвои напълно Вуковата азбука\". Основен аргумент за това решение е \"фактът, че тя има здрав жилав корен в Македония и е най-популярна\". По-нататък в решението се обяснява, че народът \"повече пише на нея, свикнал е с нея и на практика е изпробвана и добра, пригодна да се пише с нея на македонски\". Като глас в пустиня остават настояването на Венко Марковски да бъде взета предвид резолюцията на първата комисия и възражението му срещу сръбските букви в азбуката. В отговор той получава от съпругата на Лазар Колишевски - Лиляна Чаловска, арогантно нареждане  \"да се подчинява на дисциплината\". \n Това решение предизвиква силно недоволство сред \"jавността\" (обществеността). За да успокоят духовете, сърбоманите \"партийци\" свикват на 3.05.1945 г. \"трета езикова комисия\", която окончателно решава въпроса за запазване на част от сръбските букви и изхвърляне от азбуката на ер голям (ъ) като опасен \"българизъм\". Дългата ръка на Белград  Разбира се, главният диригент на всички  партийни директиви и указания, снишавания и сервилни ослушвания, шантажи и заплахи е бил \"политическият център\" на Титова Югославия. Оттам са дърпали конците на новата югорепублика и нейните шефове, набивали са им обръчите в зависимост от обстоятелствата и конкретния случай. Все в името на нечия голяма кауза или идея, а всъщност - на нечии теснопартийни и национални, по-точно - великосръбски, амбиции и интереси. \n След като \"скопските другари\" вече са докладвали за \"опасността\" около \"въпроса с азбуката и езика\", Белград взема начаса бързи и спешни мерки, за да не се стигне до... нежеланите \"раздвоения\". Така още на 28 декември 1944 г. от \"центъра\" е изпратен  като референт на Комисията за езика известният с просръбските си възгледи \"добър филолог\" Воислав Илич, който идва в Скопие, за да даде рамо на Блаже Конески. Той по-късно съчинява първата македонска граматика, чиято терминология изцяло е заимствана от сръбската.   \nВ средата на март 1945 г. по нареждане на Милован Джилас, който по онова време е шеф на Титовата \"Агитация и пропаганда\", в Скопие пристига неговият заместник Радован Зогович, който идва със задача да укрепи авторитета на същия Блаже Конески. Той има решаваща роля за окончателното приемане на сръбската Вуковица като македонска азбука. \nВсъщност именно бъдещият опонент на Тито и автор на \"Новата класа\" Милован Джилас има  огромна \"заслуга\" за пълзящата сърбизация на повоенна Македония. Под претекста за помиряване между Блаже Конески и Венко Марковски на 24 април 1945 г. той изпраща в Скопие телеграма със следния текст: \"Изпратете спешно Малинска, Конески и Марковски окончателно да уредим въпроса за македонската азбука\". Тримата членове на втората комисия пристигат \"спешно\" в Белград. След като ги приема, заедно с четирима просръбски професори: Радомир Алексич, Радослав Бошкович, Михайло Стеванович и Радован Лалич - Джилас решава окончателно проблема с македонската азбука. Добре известно е какъв е крайният резултат от неговото \"посредничество\", всъщност железен партиен диктат.   \n   Лингвистът сърбоман Блаже Конески Но едва ли някой има толкова голям \"принос\" за налагането на сръбската Вуковица, за развитието и утвърждаването на езиковия и литературен македонизъм в Скопие от потомствения сърбоман Блаже Конески. Доста противоречива е биографията на този лингвист и \"злостен пропагандист\", по думите на поета Венко Марковски. Роден през 1921 г. в с. Небрегово, Прилепско, той завършва сръбската гимназия в Крагуевац, след което през 1939-1940 г. следва славянска филология в Белград, а от 1941-1944 г. под името Благой Конев продължава следването си в Софийския университет, като остава верен докрай на своите сърбомански сантименти. В интернет-книгата си \"Скопската икона Блаже Конески\" живеещият в Канада писател Драгни Драгнев съобщава интересни подробности за житие-битието на този пръв \"поборник за сръбска азбука и сръбски правопис в Македония\". Оказва се, че още преди да участва в споменатите вече комисии, той е работил към т.нар. АГИТПРОП. Тогава изнася пред партизаните лекции за \"македонскиот литературен язик\", като лансира своята теза за \"предимството\" на сръбската Вуковица пред \"бугарската кирилица\".  \nВече след \"кодификацията\" (разбирай - лингвистичната манипулация!) на езика и азбуката, той е сред първите (ако не и най-пръв) техен пропагандист и манипулатор. Б. Конески с огромен замах започва последователна  чистка на новосъздадения език от \"архаичните\" думи (разбирай - oт изконната българска  лексика!), като отваря широко вратите му за масово нахлуване на сърбизми и чуждици. Неговата главна цел (и на всички негови последователи) е да се изкопае дълбока пропаст между изконния \"общ език\" и компилирания \"стандарт\" на \"новия язик\".  Неслучайно Венко Марковски оприличава  поведението на Бл. Конески в лингвистиката като \"поведение на дете в куклен магазин\", което упорито настоява \"куклите да са живи\". По същия начин той иска на всяка цена изконните български говори да станат \"македонски\". Драгни Драгнев още по-категорично го определя като \"скопска икона на македонизма\".   \nКодификация или манипулация Така в продължение на повече от 70 години в съседната нам роднинска югорепублика и държава цяла армия от добре платени лингвисти и компаративисти продължават да копаят и да хвърлят пръст в тази невидима межда на омразата и ненавистта срещу България. По-точно, да отричат общия корен на българския книжовен език и регионалния македонски язик, да фалшифицират  неговата история. В този смисъл е много важно да се разбере какъв ще е новият Закон за употреба на езика, който предвижда да приеме правителството на Зоран Заев. Дали той ще бетонира коминтерновско-сталинистките (разбирай сърбоманските) клишета на македонизма. Или ще открие възможност за свободно езиково общуване  между населението от бившата югорепублика и България за преодоляване на лингвистичната параноя от миналото и постепенно връщане към общите корени на езика. Това вече ще е показателно накъде ще продължат нещата в Скопие, пряко натрупаните във времето исторически лъжи и политически фалшификации, културни плагиатства и ксенофобски изстъпления.  \n   \n        \n                \n  \n    \n", "date": "2018.01.03", "title": "Що е то македонски язик? "}
{"url": "http://duma.bg/node/158132", "text": "Пловдивската 2017-а нахрани сетивата ни с бляскавите оперни събития на античната сцена -  за първи път постановка на прочутия оперен режисьор Стефано Пода \"Силата на съдбата\" от Джузепе Верди, както и няколко нови реализации на доц. Нина Найденова, директорка на Пловдивската опера. Видяхме по-добри издания, с по-разнообразна програма и световни изпълнители, на Международния фестивал за съвременен театър и танц \"Черната кутия\" на Слава Младенова/Недялко Славов, както и на \"One dance week\" на фондация \"Едно\" и Асен Асенов. Три награди \"Аскеер\" увенчаха спектакъла \"Вълци\" в Драматичния театър - за режисура на Диана Добрева, за поддържаща женска роля на Ивана Папазова и за музика на Петя Диманова, а в Кукления ни зарадваха със спектакъла \"Дама Пика\" по А. С. Пушкин, за чиято постановка режисьорката Веселка Кунчева получи \"Икар\". Кукленият театър отпразнува 70-годишнината си, а два музея - Археологическият и Етнографският, съответно 135 години и стогодишнина. Концертът по случай 80-годишнината на Милчо Левиев ни изпълни с възторг и носталгия. В календара на бъдещата европейска културна столица се вписа като своеобразен отглас от гостуването на \"Металика\" през 1999 г.  фестивалът \"Hills of Rock\" (рок, метъл и алтернатив групи), който се проведе на Гребната база край градския стадион. През 2018-а се очертава надграждане в програмата. \nЗа пловдивските творци 2017 г. беше много успешна - пет издания на романа \"Камбаната\" от Недялко Славов, който грабна Националната награда \"Христо Г. Данов\" и \"Цветето на Хеликон\", престижни награди \"Пловдив\", на клуб \"Перото\" и на името на Николай Кънчев за поетичната книга на Александър Секулов \"Море на живите\". Трудът на проф. Инна Пелева, корица худ. Румен Нечев, \"Георги Марков. Снимки с познати\" е изключително интересно изследване, което осмисля по нов начин личността и творчеството на писателя. В Пловдив всяка седмица, даже всеки ден е белязан с интересно културно събитие. Големият художник Вълчан Петров и големият поет Петър Анастасов са най-новите почетни граждани на Пловдив. През годината се разделихме със скъпи хора - с дългогодишната директорка на Гимназията за чужди езици \"Иван Вазов\" Мариана Димитрова, с поета и писателя Георги Райчевски, с големия актьор Георги Василев, с реставратора Джовани Димитров... \nКапана продължава да бъде най-притегателното място за младите, а и за по-възрастни, пловдивчани и гости - той, но преди всичко Стария град с Античния театър и Главната улица с Римския стадион са най-посещаваните и харесвани места на Пловдив от туристите, чийто ръст в последните години е винаги с по 10-12 процента. Резерватът \"Старинен Пловдив\" грабна Голямата награда в категорията \"Специализиран туризъм\" по време на първите годишни награди на Министерството на туризма. Завършената напълно и отворена за посещения през 2017 г. къща \"Клианти\" е новият реставриран бисер в короната на Стария град. Дължим го на проектантите - покойната арх. Вера Коларова и нейната съратничка арх. Румяна Пройкова, както и на Джовани Димитров и художничката Елена Кривошиева. Пловдив е на първо място като община в категорията \"Културно-исторически туризъм\", лидер е в културния туризъм, според награди 2017 г. на Министерството на туризма. Античният театър на Пловдив е обект, който продължава да буди най-голям туристически интерес (второ място с 21.61 процента), Есенният панаир на занаятите и Дефилето на младото вино са в призовата тройка в своите категории \"Духът на България\" и \"Туристическо събитие\". Община Пловдив получи от Годишните награди на BATI за трета година Гран при, 2016 г. беше за \"Лидер в туризма на Балканите\", а в 2017-а за \"Най-успешна маркетингова стратегия в туризма\". \nХудожникът Атанас Хранов създаде уникални сувенири, които пловдивчани и гостите им да отнесат у дома като спомен за тепетата, Капана и неповторимата атмосфера на града. \nВ края на годината в Париж пред високопоставена публика и специалисти бяха представени от кмета инж. Иван Тотев и зам.-министъра на културата Боил Банов античните мозайки на Пловдив. Работата и находките в Епископската базилика на Филипопол, както и антични реликви в Малката базилика, къщата \"Ейрене\" и на други места в града, дават основание да се иска защита и финансиране на световно равнище. Ще кандидатстваме за включване в Списъка на световното културно и природно наследство на ЮНЕСКО. Със своите над 2000 квадратни метра антични мозайки, датирани в ІV и V век, Базиликата на Филипопол е без аналог в България и в Югоизточна Европа. Затова пък е поставена под въпрос в някаква степен дейността на Културния център \"Тракарт\", който вече 15 години е най-успешната концесия на културен обект, осъществявана от Георги Иванов/Жорж Трак. През 2017 г. в Общинската фондация \"Пловдив 2019\" се случиха маса събития - бяха гласувани и дойдоха най-после пари за съдържание по артпрограмата на събитието, през август стана окончателно известно, че от обявените три сесии  са одобрени общо 72 проекта, за чиято реализация ще отидат 8 671 000 лева. Те ще бъдат основният скелет на артпрограмата на ЕСК и отговарят на планираните в проекта четири платформи. 13 са чуждестранните одобрени проекти - те са от Германия, Франция, Италия, Белгия, Полша, Израел. Сред тях прави впечатление немско архитектурно студио, което е кандидатствало с два проекта - \"Да се учим от Столипиново\" и \"Градът на децата\", като и в двата случая получава в пълен размер заявените от него средства. \nФондацията се премести на нов адрес, има ново лого. Е, загуби 5 от 7-те си към онзи момент членове на УС, напуснали заради несъгласие с действия и бездействия на ръководството на града. Сред тях и такива, които са от първия ден на формацията, между тях Мариана Чолакова и пишещата тези редове. На тяхно място са избрани от Общинския съвет нови хора. Междувременно  Колектив \"Кино Космос\" оттегли доверието си от общината и \"Пловдив 2019\". Тютюневите складове на улица \"Иван Вазов\" продължават да бъдат тъжна гледка. В края на годината стана обаче ясно, че Пловдивската опера и \"Пловдив 2019\" ще делят помещения на първия етаж на реконструиран бивш тютюнев склад на улица \"Екзарх Йосиф\" 16, в тях оперните хора ще репетират, докато трае ремонтът на концертната зала, а екипът на културната столица ще посреща гости и ще провежда свои събития. И това означава, че проектът \"Тютюнев град\" ще има развитие. Пловдивски интелектуалци, сред които художниците Емил Миразчиев и Румен Нечев, Весела Статкова и Иван Карев, някои архитекти, както и пишещата тези редове, се обявиха против събарянето на Гарнизонната фурна. Предложението е солидната постройка да бъде запазена и развивана като Център за култура и образование в район \"Западен\" на града и по този начин да бъде осъществена и една от целите в културната стратегия на Пловдив, залегнала в програмата на \"Пловдив 2019\" в клъстера \"Градски мечти\" като децентрализация на културните дейности и процеси. \nПрез 2018-а се очертава Пловдив да се превърне в строителна площадка не защото не е такъв и сега. И в този момент не са приключили напълно продължаващите година и нещо ремонти по централните артерии на града булевардите  \"Руски\" и \"Васил Априлов\", Коматевско шосе. Но предстои ремонтът на концертната зала, ще бъде съборена изложбената зала на \"Гладстон\" 32 - на нейно място се предвижда нова, отговаряща на европейските стандарти, ще се реконструира кино \"Космос\", строителни дейности ще кипят и на площад \"Централен\"... Ще успее ли Пловдив до началото на 2019-а? Кой знае... Романтиците сред нас се надяват, прагматиката обаче изисква да се съмняваме. Според обществената поръчка, която община Пловдив обяви за облагородяването на площад \"Централен\" и прилежащите пространства, те трябва да бъдат ремонтирани за 800 дни. Оказва се, че през 2019-а, когато градът ще живее и празнува като Европейска столица на културата, площадът ще бъде разкопан. Къде ще бъдат големите изложби - в помещения на двата етажа на бившия Детмаг \"Снежанка\" или в Тютюневия град? Ами състоянието на подлезите? Липсата на пари невинаги е основание за оправдание. Тромавите процедури - също. Пропуснати бяха важни години заради недостиг на средства и - защо да не го кажем? - прекалена самоувереност и лошо планиране. В името и за честта на Пловдив ни се иска да бъдем опровергани в съмненията ни. Понякога грешките, допуснати в предишни години, се плащат впоследствие скъпо и прескъпо. Ето ви примера и поуките от продажбата на Античния Форум на Филипопол. Внесен като предложение от д-р Иван Чомаков и продаден като \"празно дворно място\" през 2003 г. от тогавашното синьо мнозинство в Общинския съвет на Пловдив, 14 години по-късно сегашното мнозинство в ОбС реши да го откупи от частниците на петорно по-скъпа цена. Какво да кажем? Правдата е възстановена, но цената е солена. Кой плаща грешките на управляващите? Гражданите на Пловдив.   \n", "date": "2018.01.03", "title": "2017 г. донесе много успехи на пловдивските творци  "}
{"url": "http://duma.bg/node/158133", "text": "\nПрез 2018 г. правителството ще се явява на поправителен в областта на отбраната и Въоръжените сили. А армията остава със старите си надежди след несбъднати очаквания. Към тези, които повтарят \"класа\", може да прибавим управляващото мнозинство в парламента. То направи всичко възможно да спре процеса на модернизация на войската ни, който стартира на 2 юни 2016 г. И то със същите гласове - само реформаторите бяха заменени с патриотите.  \nПрез май бе оттеглен проектът на Доклад за състоянието на отбраната и Въоръжените сили за 2016 г. Аргументите бяха, че е дело на служебното правителство и новият състав на Народното събрание не може да поеме подобна отговорност. Работата обаче бе в това, че на новите управляващи не им хареса констатацията за частично изпълнение на задачите от Въоръжените сили. Това се очакваше. Тази оценка на практика се отнасяше за тяхната политика, защото те управляваха през този период. Така дойде краят на септември, когато депутатите гласуваха новия доклад и констатираха, че армията си изпълнява задачите не частично, а с... някои ограничения. Който както иска да го разбира. Но всъщност бяха загубени 4-5 месеца за вземане на спешни мерки за подобряване на състоянието на отбраната. \nДокато се пишеше и обсъждаше новият доклад, министърът на отбраната написа друг. Най-вероятно - точно защото вършеше работа, той не намери бял свят, нищо, че още стои на сайта на военното ведомство. Факт е, че предложенията бяха в унисон с решенията на Консултативния съвет за национална сигурност при президента от края на май. Даваха нова схема за плащане на трите проекта за модернизация на ВВС, ВМС и Сухопътни войски и шанс те да вървят заедно.  \nТогава обаче се появи онази временна комисия, която два месеца чисто парламентарно време и един ваканционно решаваше кой е сбъркал в процедурата по гласувания вече проект за придобиване на нов тип основен боен самолет. Докато бивши министри и някой друг военен експерт разказваха какво са правили от 2010 г. насам, времето отлетя. И, както вече е известно, цялата работа беше върната на кота начало. Наложи се екипът на ВВС да мине на форсаж, за да очакваме в началото на годината проектът да бъде обсъждан за втори път от правителството и парламента. Но с по-малко пари заради ДДС. \nНе само заради странната за управляващите изненада, че трябва да се плаща и ДДС, те провалиха напълно добрата идея проектите на трите вида въоръжени сили да се изпълняват заедно. Бяхме готови да аплодираме сключването на договора за строителство на двата модулни патрулни кораба, когато рано сутринта на 20 декември единствената фирма се оттегли от преговорите. Официално бе съобщено, че причината е в намалената стойност на проекта. Става дума за ДДС от 164 млн. лв. Сега очакваме заедно с изтребителите да вървят бойните машини на пехотата. Техният проект също трябва да тръгне в началото на годината по определения от закона път. И той обаче пострада от ДДС и ще се наложи на първия етап да се достави по-малко техника, което предполага непълно оборудване на батальонните бойни групи. \nС миналогодишни надежди ще продължават да се хранят и наличните МиГ-29. Декември се оказа черен за тях. Той замрази сделката ремонта им да направят руснаците заради жалба на украинска фирма. Един общ поглед върху обстановката в региона би подсказал, че подобно развитие на ситуацията е било напълно очаквано. Недостатъчните самолети и проблемите с ресурса на наличните би трябвало да безпокоят политиците заради безопасността на пилотите. Те би трябвало да чуват проблемите им, преди да ги упрекнат в бунт или нещо подобно. Впрочем какво могат да правят пилотите на земята? Няма да е лошо някой да даде отговор и на екипажите на военнотранспортните самолети \"Спартан\".  \nНовата надежда се казва \"Кампания 1300\". Толкова нови войници трябва да влязат в армията, според заделените средства в държавния бюджет. Което не е много, защото не достигат близо 6 хиляди. И защото очакваното увеличение на военните заплати е само с около 10 процента. А имаше надежди, че с новите схеми за плащане на проектите ще останат пари и за мотивация на хората в отбраната. Оказа се обаче, че няма достатъчно пари и за модернизация. Все пак остават надеждите. Ще ги презапишем за следващата година, което няма да е за първи път през последните 2-3 десетилетия.     \n", "date": "2018.01.03", "title": "Армията посреща новата година със стари надежди"}
{"url": "http://duma.bg/node/158134", "text": "Малко преди настъпването на новата 2018 г. станаха известни нови данни за тайното обгрижване на терористичната \"Ислямска държава\" от САЩ. По съобщение на сирийската агенция САНА нощта на 28 декември няколко американски вертолети са евакуирали главатари и бойци на ИД от източната провинция Дейр ез Зор в североизточната провинция Хасеке. Те искали да се присламчат към подкрепяните от САЩ Сирийски демократични сили, които контролират тази провинция. \nПак през декември имаше съобщения, че САЩ са помогнали на 750 терористи да бъдат евакуирани в същата провинция, където преминават обучение за военни действия срещу правителствената армия на Башар Асад. Те щели да бъдат включени в редиците на бъдещата \"Нова сирийска армия\". Самото обучение се ръководи от американски инструктори. \nПрез ноември няколко жители на град Маядин разкриха как две седмици преди операцията на армията за освобождаването на града американски вертолети извели оттам чуждестранни командири на \"Ислямска държава\". \nСъщия месец Би Би Си разкри, че САЩ и оглавяваната от тях международна коалиция са сключили сделка за извеждането на 250 членове на ИД от обсадения тогава сирийски град Рака. \nПрез август имаше съобщения, че ВВС на САЩ са съдействали на най-малко 20 полеви командири и техни приближени да се прехвърлят от Дейв ез Зор в северната част на Сирия. \nПак според медийни съобщения заловените в плен терористи при разпити разкрили многобройни факти за подкрепата, която полевите командири на терористите получавали от американските спецслужби както при предишната администрация, така и след избирането на Доналд Тръмп. \nВсички тези факти са образци за двойното дъно на американските ценности в политиката. Отгоре лежи борбата срещу тероризма, отдолу обаче сдушването с него заради конкретни цели - в случая продължаване на кръвопролитията в Сирия с цел сваляне на президента Башар Асад. Навремето Вашингтон признаваше, че чилийският касапин Пиночет е куче, задето бе избил около 3000 дисиденти след преврата срещу президента социалист Салвадор Алиенде. Но добавяше, че той е наше куче. Същата формула явно се прилага и сега - ИД са терористи, но са наши терористи. \nСамо че ИД са не просто терористи, а и варвари. И е сатанинско да се сдушваш с тях за каквито и да било цели. \nНародната мъдрост казва \"С какъвто се събереш, такъв ставаш\". Върхушката във Вашингтон да не би да работи за възприемането на държавата й като Сатанински Американски Щати?   \n", "date": "2018.01.03", "title": "Вашингтон се сдуши с варварите  "}
{"url": "http://duma.bg/node/158135", "text": "Дойде годината на 140-ия юбилей от Освобождението на България от османско иго и възвръщането й към собствена държавност в резултат на Руско-турската война (1877-1878). Тази война е запечатана в картините на множество руски и български художници баталисти. Някои от тях като Василий Верешчагин са добре известни на българите, други са по-малко познати. В годината на юбилея ДУМА ще представи художниците, оставили ни свидетелства за онези героични дни. \nЗапочваме с \"Ген. Скобелев на кон\" (1883 г.), художник Николай Дмитриев-Оренбургский. Авторът е живописец, график, передвижник, академик и професор на руската Императорска художествена академия. Повечето от картините му днес се намират в Зимния дворец в Санкт Петербург. Ген. Михаил Скобелев, руски военчалник и стратег, е изобразен на бял кон и в бял мундир - така, както е участвал в сраженията за освобождаването на България.          \n", "date": "2018.01.03", "title": "Юбилей"}
{"url": "http://duma.bg/node/158137", "text": "Малко преди да се възкачи за трети път на министър-председателския пост в условията на предизборна надпревара в началото на миналата година, сред обещанията, който направи Бойко Борисов, бе и това да подпомогне бизнеса в страната. Той публично се зарече, че ще намали бюрокрацията. Паметта ни не е толкова къса, колкото вероятно им се иска на управляващите, и трябва да припомним, че това родният бизнес е слушал неведнъж. Та поредното подобно обещание си бе на практика неосъзнато признание на властта, че нищо не е свършила толкова години досега.  \nИ започна ударно и демонстративно властта да \"покосява\" режими, които затрудняват бизнеса. Всяка седмица четем във сводката за свършеното от Министерския съвет, че се облекчава бюрокрацията. Ще си каже човек, че бизнесът в страната направо е цъфнал и вързал през последната година. Да, ама не. \nНа всекиго е ясно, че най-сериозното облекчение би дошло с въвеждането на т.нар. електронно правителство, за което се изхарчиха милиарди и което още е до под кривата круша. За мащабите на хвърлените досега пари и какво всъщност е свършено даде разчети неотдавна Българската стопанска камара (БСК), която е сред най-големите и най-старите бизнес организации в страната. За да ни покаже къде сме, БСК направи сравнение с Естония, която е сред първенците в Европа в тази област.  \nДанните са красноречиви  Докато ние сме почти доникъде, макар че досега сме изхарчили 2 млрд. лв. за въвеждане на електронно управление (Томислав Дончев веднага категорично го отрече), естонците, които вече имат работещо електронно правителство, са инвестирали само скромните около 50 млн. лв. И това, ако не е скандално! Така още през 2016 г. Естония разполага с електронно правителство, обединяващо повече от 900 информационни системи и над 5 хил. електронни услуги, повечето от които комплексни. Българската администрация пък предлага 2,9 хил. услуги, от които 87% са първични, а 13% - комплексни. У нас досега с многократно повече изразходвани средства само 19% от българските администрации всъщност предлагат електронни услуги, показват данните на БСК. А използването на електронни услуги е една от сериозните мерки за намаляване на корупцията - болезнена тема за българския бизнес. \nВпрочем в края на 2017-а БСК огласи и традиционната си годишна анкета за състоянието на бизнеса, бизнес средата, прогнозите и опасенията на стопанските ръководители, която ясно показва дали наистина властта е свършила нещо. За съжаление негативните оценки за бизнеса са налице за поредна година. Над 80% от предприемачите са скептично настроени и са заявили, че обществените поръчки отиват при предварително определен изпълнител, а 42 на сто са на мнение, че не се спазват изискванията за публичност. В анкетата 80,8% от предприемачите са отговорили, че при обществените поръчки има тенденциозно поставени условия в конкурсната документация в полза на конкретен изпълнител. Това важало особено в сферата на строителството. Да припомним, че под мъдрото ръководство на Томислав Дончев се пръкна нов Закон за обществените поръчки именно със заявката, че чрез него ще се намали корупцията при обществените поръчки. Не е ли този резултат от анкетата на БСК ярка червена лампичка, която трябва да светне в главите на управляващите. Негативните резултати в анкетата обаче продължават и с констатацията на две-трети от предприемачите, че корупцията през 2017-а е нараснала, като в сравнение с по-миналата година процентът бележи повишение с над 12 на сто. 42% пък са отговорили, че има ръст в сивата икономика. А по отношение на бизнес климата - 33% от тях са заявили, че през 2017 г. той се е влошил. Май бизнес и държава  \nговорят на различен език   и различно разбират нещата. Или просто тия, дето са във властта, говорят едно пред нас, пък съвсем друго правят.  \nПритеснителен факт, също от анкетата на БСК, е, че делът на просрочените несъбрани вземания на фирмите за период над една година са се увеличили двойно - от 28% през 2016 г. на 41 на сто през миналата година. Сред просрочените вземания най-много са в сектора на услугите, а най-малко - в преработващата промишленост. От проучването става ясно още, че 25% от анкетираните съобщават за увеличаване на задълженията на предприятията към финансовите институции. Дали това са весели факти, а? \nСпоред зам.-председателя на БСК Камен Колев липсата на преки чуждестранни инвестиции е най-сериозният проблем за икономиката ни. През 2017 г. преките чужди инвестиции паднаха наполовина в сравнение с 2016 г., когато също намаляха наполовина спрямо 2015 г. Е, как така? Че нали властта се хвали с ниски данъци и отлична бизнес среда? Явно има нещо, много, ама много сбъркано, че и гнило. А и не само чуждите фирми са прогонени, но за последната година над 46% е ръстът на българските инвестиции зад граница. Явно част от българския бизнес е решил да напусне страната, за да оцелее. Хиляди са фалитите, особено на малки фирми в страната. Впрочем именно от бизнеса се оплакаха, че държавата е превърнала своите гишета в касички и че хиляди безумни режими продължават да мъчат предприемачите. Дали е наясно властта, извън обръчите от фирми, на какво са подложени хилядите дребни и не толкова малки предприемачи? \nОтговор на този въпрос даде неотдавна председателят на сдружение \"Произведено в България\" Кънчо Стойчев, който определи бизнес средата в страната на басейн, пълен със сярна киселина. Според Стойчев основният проблем на малкия бизнес в България е, че политиците и ръководството на държавата, а и много други органи, не правят базова разлика между малко и голямо. По неговите думи властта непрекъснато говори за някакви успехи, но  реално нищо не се подобрява  Според него административната тежест е на безобразно равнище, а контрол на практика няма. Почти всички закони в страната не отчитат потребностите и възможностите на малкия и средния бизнес, констатира още той. \nБорисов обаче каканижеше: \"В нашата програма (на ГЕРБ - бел. ред.) няма нито едно обещание, което да не може да се изпълни. Всяка цифра е на база постигнатия БВП, на ръста на икономиката и на направеното през последните две години\". Това са неговите думи, преди да направи третото си правителство. Впрочем той сам прогнозира, че през 2018 г. може да се постигне икономически растеж от 4,5-6%. Това по принцип не е невъзможно, но властта досега дори не си е направила труда първо да определи, после да напише, а накрая и да представи реална икономическа програма. Инвестиции ли трябват, пазари ли ще разширяваме, какво ще стимулираме, какви проекти ще се насърчават? И какви са всъщност реалните политики това да се случи? А по време на тройната коалиция през 2008 г. растежът достигна 6,5%, който някои гербаджии определиха като нездравословен. Да се чудиш искат ли да има по-голям растеж на икономиката или не, щом те не могат да го постигнат. Но от завързаните с панделка приказки до делата разликата е огромна. \nПодобни обещания чувахме от ГЕРБ и лично от Борисов години наред. И \"огромният\" ръст на икономиката, с който се хвали правителството в момента, е не заради доброто му управление, а въпреки лошото му управление. Подобна констатация направиха преди известно време и от друга голяма организация - Асоциация на индустриалния капитал в България. Оттам заявиха, че догодина дори е възможно да се постигне растеж над 4%, но това ще е въпреки политиците. Всъщност предприемачите се надявали политиците да не пречат на бизнеса!  \nВ края на миналата година проф. Гарабед Минасян от Икономическия институт на БАН заяви, че настроението по отношение на темповете на ръста на БВП (НСИ отчете 3,9%) е приповдигнато, но той не е достатъчно висок, за да компенсира чувствителното изоставане на България от европейското равнище и затова продължаваме да пропадаме в тази област, която се нарича европейска бедност. Според него една от причините за това изоставане е управлението на икономиката на макрониво. Той сравни отчетените у нас близо 4% ръст със средните за ЕС 2% като заяви, че ако се погледне БВП, който се произвежда у нас на човек от населението, и се сравни със средноевропейското равнище -  разликата е катастрофална и смущаваща      Точните цифри показвали, че на българите се падали по около 7 хил. евро на човек, а средно за Европа - 30 хил. евро на човек. \nЕто и малко данни, за да разберем къде сме дори и при съизмерими в някои отношения възможности. Те са към второто тримесечие на годината в сравнение със същия период на предходната година. За този период НСИ отчете ръст на икономиката от 3,6%. Тогава обаче \"Евростат\" представи данни, от които стана ясно, че 7 други държави показват много по-добри резултати от България. Например Румъния има растеж на БВП от 5,7% на годишна база. Латвия - 4,8%, Чехия - 4,5%, Полша - 4,4%, и т.н. Е, нали Борисов все се хвали, че сме първенци?  \nНо да се върнем към реалността. Например тази година за пореден път властта няма да изпълни бюджета в частта му за капиталови разходи - пари именно за стимулиране на икономиката. Това си е традиция при ГЕРБ. Става въпрос за над 2 млрд. лв. само за 2017 г. Това на практика лишава българския бизнес от възможност за участие в публично-частно партньорство. Очевидно обаче за поредна година финансовият министър Владислав Горанов къта тези пари за нещо друго, за някакви фискални игрички. А и по традиция бюджетите на ГЕРБ не играят особено активна роля за икономическото развитие на страната и обикновено се разминават с реалностите в икономиката. \nИначе България беше най-бедната страна преди присъединяването към ЕС и 10 години след това си остава най-бедната в общността. Тази констатация е красноречива. Дали пък трите правителства Борисови имат вина за това, а?     \n", "date": "2018.01.03", "title": " Бизнес средата у нас - опит за оцеляване "}
{"url": "http://duma.bg/node/158138", "text": "\nСлед цяла серия от конфузии, републиканците в американския Конгрес най-после постигнаха първата си голяма законодателна победа, прокарвайки данъчната реформа. През идните месеци Тръмп и неговата партия несъмнено ще се хвалят, че са изпълнили най-важното си предизборно обещание, с което ще върнат величието на Америка. Но всичко това просто не е вярно, както отчетливо показват редица независими проучвания. \nЗащото данъчната реформа ще доведе най-вече до едно: ще направи богатите още по-богати. Според проучване на независимия Tax Policy Center, през 2027 година, когато трябва да приключи данъчната реформа, единият процент най-богати хора в САЩ ще са получили 82% от парите, които се освобождават в резултат от данъчните облекчения. \nНо нещата не се изчерпват само с масивните данъчни облекчения, от които ще спечелят концерните, богаташите и семейство Тръмп. Един аспект на реформата, оставащ често пъти в сянка, особено осезаемо засяга долната средна класа и бедните, които и без това не печелят кой знае колко от данъчните облекчения: отпадането на един важен елемент от системата за здравно осигуряване, известна като \"Обамакеър\". Става дума за паричната глоба, налагана досега на онези, които отказват да се осигуряват. Без приходите от тези глоби вноските на здравно осигурените сериозно ще се повишат, а според оценката на Конгреса, 10 милиона души ще изпаднат от системата за здравно осигуряване. Пределно ясно е, че подобно развитие ще постави под въпрос цялата конструкция \"Обамакеър\". Въпреки многобройните проблеми въведената от Обама здравна осигуровка даде достъп на милиони американци до здравни услуги. Републиканците обаче отдавна искат да я премахнат и с данъчната си реформа постепенно се приближават до тази цел. \nЗаконът засяга средния американец и по още един показател, който често остава извън полезрението. Според редица оценки през следващите десет години данъчната реформа ще отвори в бюджета нова дупка от над 1 трилион долара. И същите тези политици, които в момента подкрепят данъчната реформа, изведнъж ще започнат шумно да настояват за драстични съкращения на разходите, за да се намали бюджетният дефицит - съкращения, които ще засегнат най-вече бедните и възрастните. \nДанъчната реформа окончателно слага точка на баснята, че Тръмп бил адвокат на малките хора. Разбира се, тази басня от самото начало не беше нищо повече от обикновена примамка. Днес обаче и последният човек вече разбра за какво точно се застъпва Тръмп. \nСъщо толкова очевидно е, че - независимо от всички противоположни твърдения - Републиканската партия се ползва с подкрепата на големите концерни. Да, това не е някаква особена новина. Многозначителен обаче е фактът, че републиканците, които открай време ратуват за стриктна бюджетна дисциплина, сега изведнъж изхвърлиха това свое убеждение през борда и гласуваха един закон, който ще задълбочи бюджетния дефицит. \nИ накрая: за опозиционната Демократическа партия законът сервира като на тепсия шанса за успех на следващите избори за Конгрес, а по-късно - и за президент. Вредният закон може да бъде отменен с най-обикновено гласуване в Конгреса. И ако получат мнозинство там, демократите ще трябва да подготвят реалистичен план за подпомагане на трудовото население. Тъкмо това е сега задачата на Демократическата партия, която след поражението срещу Тръмп сякаш все още си ближе раните.     \n", "date": "2018.01.03", "title": "Ето го истинския Тръмп  "}
{"url": "http://duma.bg/node/158139", "text": "Миналия декември президентът на Косово Хашим Тачи предприе атака срещу западните покровители на неговата страна. Това действие според анализатори може да е свързано с предстоящи обвинения във военни престъпления. \nВ Хага бе създаден Трибунал, за да се занимава с престъпления, извършени от висши членове на етническата албанска Армия за освобождение на Косово (АОК), която се бори със силите на бившия сръбски властник Слободан Милошевич във войната от 1998-1999 г. \nНо Тачи, политическият лидер на АОК по време на войната, казва, че Косово не е получило нищо, което му е било обещано - като безвизово пътуване в ЕС - в замяна на приемането на специален закон, разрешаващ действието на Трибунала. \n\"Косово удържа на думата си. Международната общност - не\", заяви през октомври президентът при представяне на проучване, показващо, че повечето косовски албанци смятат, че съдът е несправедлив и че повече от половината са готови да протестират, ако бъдат обвинени бойци от АОК. \nПървите обвинения биха могли да бъдат обявени в началото на годината - и се смята, че самият Тачи ще бъде сред тези, които са включени в списъка. \nСъздаването на съда беше предизвикано от доклад на Съвета на Европа през 2011 г., който обвини Тачи, че ръководи мрежа от мафиотски стил, която организирала отвличането и изчезването на около 500 цивилни граждани, предимно сърби. \nТой отхвърли твърденията, като каза на АФП в началото на миналата година, че няма \"нищо, което да крие\". \nНо изтъкнатият коментатор и критик на Тачи Ветон Суррой написа във вестник \"Коха Диторе\", че неотдавнашните коментари на президента могат да бъдат знак, че \"зачестилото тежко дишане на специалния съд се чува\". \nБелул Бехай, професор по политически науки, заяви пред АФП, че президентът \"има за цел да дестабилизира ситуацията, за да се спаси\" от Трибунала. \"Проевропейски лидер\" 49-годишният Тачи заяви, че неизпълнените обещания към Косово включват бързо приемане на молба за членство в Съвета на Европа и ЮНЕСКО, безвизово пътуване в ЕС и създаването на собствена армия. \n\"Международната общност не изпълни никое от тези обещания, а, напротив, евроатлантическото пътуване на Косово се затрудни\", каза той. \nАмерикански и европейски представители в Прищина отговориха, като отрекоха каквито и да било пазарлъци във връзка със съда. \nНо Шкипе Пантина от основната опозиционна партия \"Ветевендосйе\" (Самоопределение) заяви, че декларацията на Тачи показва как \"мръсните игри, които е играл досега\", започват да дават обратен от очаквания ефект. \nБеким Чолаку, един от близките съюзници на Тачи, опровергава предположението, че шефът му обръща гръб към Европа. \nТой е \"без съмнение най-проевропейският държавен глава в Западните Балкани, дори и извън региона\", каза Чолаку. Но Косово трябва да бъде \"третирано еднакво\" като съседите си и \"докато това не е така, президентът не може да аплодира онези, които оставят Косово изолирано\", добави той, без да споменава специалния съд. \nКосовският конфликт доведе до насилствената смърт на 13 000 души, повечето от които етнически албанци, и завърши след бомбена кампания на НАТО срещу Сърбия. \nДесетилетие по-късно Косово едностранно обяви независимостта си, стъпка, подкрепена от западните сили, но отречена от Белград и Москва. \nТачи описва борбата на АОК като \"справедлива и чиста\" и заяви, че ще \"подкрепи напълно всички опити за справедливост\". Сега обаче той изразява съмнения относно съд, който ще се занимава само с престъпления от страна на АОК, а не \"на около 400 кланета, извършени от сърби\". \nПровокиране на криза? Много от лидерите на Косово са бивши бойци от АОК. За да запазят несигурната си обвързаност с властта, те обединиха усилията си за изборите през юни м.г. зад Рамуш Харадинай, сега премиер, и председателя на парламента Кадри Весели. За Рамуш Тахири, политически анализатор, \"Те контролират жизненоважни държавни механизми. Има сигнали, че възнамеряват да се защитят, като провокират криза\". И техните партии \"може да се опитат да предизвикат недоволство\", каза експертът по сигурност Лулзим Печи. Той предупреди, че всеки опит да се \"използва картата на дестабилизацията за забавяне на работата на съда\" може да повлияе обратно на очакваното на Косово, оставяйки го изолирано и дори под санкции. Други предупреждават, че гражданите на Косово нямат друг избор освен да се подготвят за обвиненията, които могат да идват по всяко време. \n\"Няма връщане назад\", казва професорът по наказателно право Исмет Салиху. (БГНЕС)   \n", "date": "2018.01.03", "title": "Тачи на нож с ЕС заради "}
{"url": "http://duma.bg/node/158140", "text": "Южна Корея предложи преговори на високо ниво с КНДР във връзка с участието на тоталитарната страна на Зимните олимпийски игри, съобщи \"Йонхам\". Медията пояснява, че предложението за организиране на преговори през следващата седмица е в отговор на новогодишното послание на лидера на Северна Корея Ким Чен-ун, който намекна, че страната е готова за помирение. \nМинистерството по въпросите на обединението на Южна Корея е предложило двете държави да се срещнат на 9 януари. \nПо време на обръщението си Ким заяви, че Пхенян е открит за диалог със Сеул, намеквайки, че страната желае да участва на игрите, които ще се проведат в Южна Корея между 9 и 25 февруари. Няколко часа по-късно Сеул приветства позицията на КНДР.   \n", "date": "2018.01.03", "title": " Сеул предложи на Пхенян помирение"}
{"url": "http://duma.bg/node/158141", "text": "Младежи удряха и ритаха паднала на земята полицайка и шефа в югоизточно предградие на френската столица Париж, заснеха стореното и публикуваха видеото онлайн, предаде АФП. След нападението те преобръщат и скачат върху патрулния полицейски автомобил. \nДвамата служители на реда са със сътресение на мозъка и други, по-леки наранявания. Състоянието им не е тежко. \nПричината за яростта на хулиганите се оказа недопускането им до частно парти. Нападението е станало в новогодишната нощ в предградие на Париж. Около 300 души започнали да се бунтуват, след като не били допуснати на партито и организаторите му извикали полиция. \nНяколко часа по-късно двама френски полицаи бяха нападнати от хулигани в известния с криминалността си департамент Сена-Сен Дени, северно от Париж. Патрулиращи полицаи задържали две лица, които откраднали мотопед и се движели с него из град Олне су Буа. Задържаните се държали много агресивно и започнали да бият единия от полицаите. На втория му се наложило да използва оръжието си. \nПо повод случилото се президентът Еманюел Макрон направи гневно обръщение, в което нарече нападението \"линч\" и се закани извършителите да бъдат заловени и наказани. \nТази Нова година Франция отчете сериозен ръст на подпалените и разбитите автомобили в предградията. От 935 преди година броят им достигна 1031 на 31 декември срещу 1 януари 2018 г. Това стана на фона на 140 000 служители по сигурността, които дежуряха по улиците на Франция в новогодишната нощ.   \n", "date": "2018.01.03", "title": "Хулигани пребиха полицаи в Париж"}
{"url": "http://duma.bg/node/158142", "text": "Бурята \"Кармен\" настъпва към Югоизточна Франция и достигна Корсика. Заради силните ветрове без електричество останаха 65 000 домакинства. \nВ три френски департамента е обявен оранжев код за опасност. Засега се съобщава за една жертва - мъж, който е бил затиснат от дърво в колата си. \nСилните ветрове са нанесли щети на някои покриви на къщи по френското крайбрежие. От декември насам това е третата зимна стихия, след Ана и Бруно, която връхлита Атлантическия бряг на страната.     \n", "date": "2018.01.03", "title": "  \"Кармен\" удари Франция"}
{"url": "http://duma.bg/node/158143", "text": "Израелският парламент прие закон, който забранява на правителството да отстъпва израелския суверенитет над която и да било част от Ерусалим, без одобрението на поне 80 от 120-те депутати, съобщи Асошиейтед прес. Самият закон обаче може да бъде отменен с обикновено мнозинство, което го прави до голяма степен символичен. \nКнесетът прие законодателния акт на фона на силното напрежение след признаването от президента на САЩ Доналд Тръмп на Ерусалим за столица на Израел, отбелязва АП. \nТози ход на Тръмп вбеси палестинците, които искат Източен Ерусалим за столица на бъдещата си държава. По-голямата част от международната общност не признава израелския суверенитет над Източен Ерусалим, завладян от израелците по време на Шестдневната война през 1967 година.   \n", "date": "2018.01.03", "title": "Израел обяви Ерусалим за неделим"}
{"url": "http://duma.bg/node/158144", "text": "В Исландия влезе в сила нов закон, който прави незаконно мъжете да получават по-високи заплати от жените, съобщават агенции. Законодателната промяна влезе в сила от 1 януари 2018 г. Така Исландия се превръща в първата страна в света, която узаконява равенството в заплащането на жените и мъжете. \nСпоред новите правила компаниите и правителствените агенции с най-малко 25 служители трябва да се сдобиват с правителствен сертификат за политики на равно заплащане. \nТези, които нарушат законодателните промени, ще бъдат глобени. \nСпециален механизъм ще осигурява равно заплащане на жените и мъжете. \nСпоред Световния икономически форум за последните 9 години Исландия е държавата с най-голямо равенство на половете в света. \nПравителството на страната планира до 2020 г. напълно да изравни заплащането при мъжете и жените.   \n", "date": "2018.01.03", "title": "Исландия узакони равенството в заплащането на жените и мъжете"}
{"url": "http://duma.bg/node/158145", "text": "Девет души са загинали на протестите в Иран тази нощ, съобщи държавната телевизия на страната. За последните шест дни на демонстрации са загинали най-малко 22 души, включително и един полицай. Телевизията поясни, че шестима размирници са убити по време на атака срещу полицейски участък в Кахдариджан. Отбелязва се, че нападателите са се опитали да откраднат оръжия от полицейския участък. Съобщава се още, че двама души на възраст 11 г. и 20 г. са убити в град Хомейнишехр, докато служител на Революционната гвардия е убит в Наджафабад. Всички градове се намират в централната иранска провинция Исфахан, която е на 350 километра южно от Техеран. \nПротестите започнаха през миналия четвъртък в Машхад заради нестабилната икономика и скока на цените на стоките, след което се разпространиха в други градове. Някои от протестиращите се обявиха против правителството и върховния лидер аятолах Али Хаменеи. Стотици са арестувани. \nЗад протестите в Иран стоят САЩ, Великобритания и Саудитска Арабия, заяви секретарят на иранския Висш съвет за национална сигурност Али Шамхани, цитиран от агенция „Тасним“. По думите му протестните акции са част от „непряката война“ срещу страната му. \n„Нашият анализ показа, че 27 процента от новите хаштагове срещу Иран са разработени от саудитското правителство“, изтъкна Шамхани. Според него тази намеса отвън е насочена да се затормози развитието на Иран. Той смята, че протестите „ще свършат след няколко дни“. \nПрезидентът на Иран Хасан Рохани пък обясни масовите протести в страната с вътрешни проблеми и намеса на други страни в живота на страната, съобщи агенция „Мехр“. \nТой обвини и „враговете на Ислямска република Иран“, които завиждат на „успехите, славата и напредъка“ на иранската нация и се опитват да създават проблеми в страната. Въпреки това той оценява, че „не всички хора, които са излезли на улицата, се подчиняват на чужденците, някои от тях протестират заради собствените си чувства и проблеми“. Президентът отбеляза, че протестите трябва да бъдат използвани като възможност да се изяснят дълбоките корени на проблемите. \nСлед Доналд Тръмп и премиерът на големия регионален съперник Израел Бенямин Нетаняху се изказа в подкрепа на протестите в Иран и заяви, че отношенията между иранския и израелския народ могат да станат приятелски, ако властта в Техеран се смени. Нетаняху нарече обвиненията на Техеран в подстрекателство на протестите „лъжливи и смешни“. „Храбрите иранци излизат на улиците в търсене на свобода и справедливост. Те искат да си върнат основните свободи, които са им отказвани в продължение на десетилетия“, каза премиерът. \nМеждувременно западни медии като \"Асошиейтед прес\" и \"Фокс нюз\" разпространиха изтекли документи от срещите на иранското ръководство по повод протестите. От срещите на ръководството става ясно, че разузнаването към Революционната гвардия следи ситуацията и работи за предотвратяване на протестите. \nПояснява се, че все още не е обявен \"червен код\", което би довело до военна намеса. Но се прогнозира, че изпращането на гвардията ще ескалира ситуацията. Ръководството на Иран също е обсъдило изразената от американския президент Доналд Тръмп подкрепа за протестиращите. \n\"САЩ официално подкрепят хората на улицата\" и Западът е \"обединен в подкрепата за двуличниците\", което се случва за \"първи път\", констатирало правителството, което смята, че протестите са организирани предварително.   \n", "date": "2018.01.03", "title": "Иран видя \"цветна революция\" в протестите  "}
{"url": "http://duma.bg/node/158146", "text": "Пакистан привика американския посланик \nПакистанското външно министерство привика посланика на САЩ Хейли, за да изрази порест срещу \"необоснованите обвинения\" на Тръмп към Пакистан. Американският президент бе написал в туитър, че САЩ са предоставяли на Пакистан финансова помощ, но той не е помагал в борбата срещу тероризма и е укривал джихадисти. Вашингтон няма да предостави на Пакистан 255 млн. долара, предвидени за борба с тероризма. \nИндия се въоръжава \nМинистерството на отбраната на Индия съобщи, че страната ще закупи от Русия 240 управляеми авиобомби с висока точност за ВВС на страната. Според министерството общата сума на боеприпасите е 196 млн. долара. Доставчик е \"Рособоронекспорт\". Освен това Индия ще купи от Израел 131 ракети въздух-въздух. В Афганистан ликвидираха 65 ислямисти \nНай-малко 65 терористи от \"Ислямска държава\" са ликвидирани, а други 18 са ранени в рамките на операция, проведена от афганистанските въоръжени сили в източната провинция Нангархар. Ударите са нанесени от сухопътните сили и авиацията на страната. Затворнически бунт в Бразилия \nНай-малко девет са загиналите и 14 ранените при затворнически бунт в Бразилия. Съобщава се и за стотици избягали затворници при размириците. Повечето са били заловени, но 27 от бегълците все още се издирват. \nЕкзекуция в Египет \nЗатворническите власти в Египет са обесили петима затворници, които са били осъдени на смърт, четирима от тях заради атентат, при който са загинали военни кадети. Екзекуциите са извършени дни след умъртвяването на 15 затворници, осъдени за нападение срещу полицията и военните в най-голямата масова екзекуция в Египет от много години насам. \n    \n", "date": "2018.01.03", "title": "Кратки новини"}
{"url": "http://duma.bg/node/158147", "text": "Ново холандско-белгийско гранично споразумение влезе в сила, което предоставя на Холандия два полуостровa с размери на 23 футболни игрища, съобщи \"Дойче веле\". Двете страни размениха територия в района на източния белгийски град Визе и градската община Ейсден в провинция Лимбург, Холандия, които са разделяни от река Мьоз (или Маас). С времето реката е променила посоката си и два необитаеми полуострова на територията на Белгия са попаднали на холандския бряг на реката, докато част от холандска територия се е оказала на белгийския бряг на Мьоз. \nДвете страни сключиха споразумението през ноември 2017 г. Границите между двете страни са договорени още през 1843 година.   \n", "date": "2018.01.03", "title": "Белгия и Холандия си размениха територия"}
{"url": "http://duma.bg/node/158148", "text": "Новата 2018 година ще бъде решаваща за Балканите от гледна точка на европейската интеграция и превръщането на реформите в необратим процес. Това написа в блога си ръководителката на дипломацията на ЕС Федерика Могерини. \nТя посочи, че от 2017 г. иска да вземе 12 специални момента за новата 2018 година. За миналата година тя написа: \"Това не беше лесна година за Балканите. Посетих шест основни града в региона в някои от най-трудните моменти - в някои случаи на дълбока политическа криза\". \nМогерини добави, че благодарение на важните решения и значителна извършена работа, повечето от кризите се решават: \"Пътят към реформите е започнал (въпреки че все още има много работа), а европейският интеграционен компас показва този път\", написа Могерини. \nСпоред нея \"2018 ще бъде решаваща година, за да се консолидираме и да го направим необратим този път\". Това би било важен резултат не само за региона, но и за цяла Европа.     \n", "date": "2018.01.03", "title": " 2018 г. ще бъде решаваща за Балканите"}
{"url": "http://duma.bg/node/158149", "text": "Консерваторите на германския канцлер Ангела Меркел и социалдемократите остават със сериозни разногласия по някои въпроси на фона на трупащите се неразрешени въпроси дали те могат да постигнат съгласие за подновяване на коалицията, която управлява страната през последните четири години. \nДвете водещи германски партии имат разногласия по въпроси като миграцията и орязване на данъците. Германските партии все още не могат да сформират правителство близо 4 месеца след парламентарните избори. \nЛидерите на двете основни партии ще започнат предварителни разговори днес, а от 7 до 12 януари са запланувани проучвателни преговори. Но все повече политици вярват, че Меркел може да управлява правителство на малцинството или държавата отива към предсрочни избори. \nЗаместник-председателят на Германската социалдемократическа партия Торстен Шефер-Гюмбел заяви, че последните коментари на някои консервативни политици са \"контрапродуктивни за всяка форма на правителствена формация\" и подчерта, че те хвърлят съмнение върху волята на консерваторите за общо управление. \nГюмбел поясни, че изобщо не е сигурно дали ще бъде сформирана нова коалиция, а също така дали преговорите могат да покажат, че двете партии си имат достатъчно доверие. \"Остава вариантът за правителство на малцинството, въпреки че канцлерът Ангела Меркел призна, че не иска\", каза той в интервю за вестник Passauer Neue Presse. \nГюмбел подчерта, че социалдемократите имат различия с консерваторите по редица теми и отхвърли като \"абсурдни\" предложения на консерватори за намаляване на данъците на най-богатите. \nСоциалдемократите и Християндемократическата партия имат разногласия в областта на здравеопазването, имиграцията, Европа, регулациите на работното място и пенсиите. \nДопълнителен проблем пред съставянето на правителство може да се окаже и позицията на сестринската партия на християндемократите ХСС (Християнсоциален съюз). Баварските консерватори искат да бъдат намалени корпоративният данък и социалните помощи за кандидатите за убежище. Документи, подготвени за предстоящ партиен форум на ХСС, загатват за предстоящи трудни преговори - при положение, че канцлерът и други призовават за бърза работа, за да се състави правителство. \nХСС, който исторически е по-консервативен от партията на Меркел, ще играе ключова роля в преговорите. През последните седмици двете консервативни партии показаха по-голямо единство, след като между тях се стигна до продължителен конфликт заради решението на канцлера от 2015 г. да приеме в Германия над 1 милион мигранти. \nОт изтекъл миналата седмица документ на ХСС стана ясно, че партията иска разходите за отбрана да бъдат увеличени до заложената от НАТО цел от 2 процента от брутния вътрешен продукт. Освен това в него се настоява за твърда позиция за имиграцията и се отхвърля засилването на европейската интеграция, което създаде предпоставки за конфронтация с ГСДП. \nСега от нови проектодокументи става ясно, че след предстоящия тази седмица партиен форум на ХСС може да се заформи нов конфликт. \nВ един от документите, който беше публикуван от немското списание \"Фокус\", се посочва, че баварските консерватори искат да бъде намален корпоративният данък с оглед данъчните намаления в САЩ и сходните мерки във Великобритания и Франция.     \n", "date": "2018.01.03", "title": " Трудни преговори очакват Германия  "}
{"url": "http://duma.bg/node/158152", "text": "Увеличението на възнагражденията в редица сектори у нас от 1 януари няма да бъде усетено заради голямата инфлация, прогнозира вчера пред \"Фокус\" финансовият експерт Мика Зайкова по повод увеличението на минималната работна заплата и пенсия, които влязоха в сила с началото на новата година. По думите й въпреки увеличаването на доходите 2018 г. стартира и с увеличение в цената на водата и природния газ, като инфлацията регистрира притеснително високи нива от около 5%.     \"Колко се увеличи минималната работна заплата - 510 лв. Колко са необходими на един човек да живее скромно и да покрива разходите си - на един софиянец му трябват 575 лв, а на човек средно в страната са необходими 565 лв. Всичко това е по-високо от минималната работна заплата. Не бива да се забравя, че 30% от домакинствата в България са под доходите, граничещи с бедност. Досега прагът на бедност беше 314 лв., сега става 321 лв, само че под този праг се намират 30% от домакинствата, или 2 милиона и 100 хиляди души\", обясни тя. Притеснителни са и данните, че голяма част от излизащите от системата на образованието са неграмотни, като перспективите за намиране на доходна работа пред тях са малки, коментира още Мика Зайкова. \n По отношение на доходите в България нищо съществено няма да се промени от това, което беше през 2017 г., защото реалният сектор е на тавана на капацитета си, а не се очакват инвестиции, прогнозира пред БТВ Зайкова. \"Не съм сигурна, че ще имаме усещане за по-богати през новата година, защото реалният сектор е на тавана на капацитета си, а не се очакват инвестиции\", посочи Зайкова. По думите й само от потребление няма как да направим голямо богатство. Износът върви, но стоките, които продаваме, са с ниска добавена стойност\", каза тя.  \nМножество позитиви и допълнителна финансова дисциплина би донесло членство в еврозоната на България и Румъния, коментира още Зайкова. Според нея една от важните последици би бил евтиният кредит, а друг положителен резултат - дисциплината на икономическия европейски механизъм. Мика Зайкова допълни, че това ще бъде още по-възможно, ако данъчните системи на двете страни бъдат уеднаквени. \"Ако успеем да влезем в единния финансов механизъм и в еврозоната, много по-бързо ще напреднем икономически. Въпросът не е в растежа, а в догонването\", коментира тя. \"В момента в Европа нещата са на кантар и не се знае по кой път ще тръгнем - дали ще вървим напред или ще се разделим на скорости. Разделим ли се на скорости - това е пагубно за Източна Европа, в това число и за България\", посочи финансовият експерт. Според нея по-добре е да вървим всички заедно и да положим усилия. Ако искаме да не сме блатото на света, а да сме водещ фактор в Европа, трябва да вървим заедно, коментира Зайкова.  \n    \n", "date": "2018.01.03", "title": "Инфлацията ще изяде увеличението на доходите  "}
{"url": "http://duma.bg/node/158153", "text": "Българската независима енергийна борса (БНЕБ) е направила промени в правилата за търговията с ток чрез дългосрочни договори. Това каза пред БНР изпълнителният директор на борсата Константин Константинов. Те ще влязат в сила от 9-и януари. Промяната в правилата е свързана със законово изменение, с което всички производители с мощност над 5 мегавата се задължават да продават тока си през борсата. Очакванията са търгуваните количества да се увеличат до пет пъти, посочи Константин Константинов. \nБорсовият оператор реагира бързо и изменя своите правила, защото очакваме отражението от прилагането на закона именно да рефлектира вече върху тази платформа и обемите количества електрическа енергия, които се търгуват през нея, да се увеличат многократно. В момента на енергийната борса се извършват продажби чрез дългосрочни договори и за ден напред. Най-късно през февруари на борсата ще започне и реалната търговия с ток, в рамките на деня. \n\"Ще започнем регистрационен процес на реални търговски участници, а и в зависимост от активността им, ще започнем тестове с тях, което ще отнеме няколко седмици. Надявам се, в края на януари или февруари да сме в състояние наистина да кажем, че тази платформа работи и реално стават сделки на нея. Тя ще помогне най-вече на търговските участници да оптимизират графиците за доставка, така че да избегнат някакви големи дисбаланси, било то като излишък, било то като недостиг. Най-вече мисля, че ще помогне на производителите от възобновяеми енергийни източници\", каза Константинов. \n    \n", "date": "2018.01.03", "title": "Производителите на ток над 5 мегавата ще продават на борсата"}
{"url": "http://duma.bg/node/158154", "text": "Въведените мерки срещу разпространението на болестта птичи грип в Ямболска област вече са отменени. Това съобщил пред БТА д-р Стоян Колев от Областната дирекция по безопасност на храните. Вдигнати са забраните и ограниченията при отглеждането на птици в трикилометровата защитена зона, както в 10-километровата надзорна територия около огнищата на болестта.  Възстановява се движението на живи птици и организирането на пазари и изложби на пернати животни в региона след издаването на здравен сертификат от ветеринарен лекар. При сигнали за заболели животни ветеринарите ще извършват масови прегледи и ще вземат проби за лабораторни анализи. \nВ началото на ноември в птицеферма в стралджанското село Чарда и във ферма за отглеждане на патици в село Зимница ветеринарите откриха огнища на птичи грип. Тогава бяха умъртвени и загробени около 65 000 пилета и 8000 патици, както и домашните птици в двете села. Собствениците са обезщетени от държавата по пазарни цени на животните. След основно почистване на помещенията и повторна дезинфекция стопаните отново ще могат да отглеждат птици, допълни Колев.     \n", "date": "2018.01.03", "title": "Отмениха мерките срещу птичия грип в Ямболско"}
{"url": "http://duma.bg/node/158155", "text": "Министерството на околната среда и водите (МОСВ) е предоставило за управление на общини 12 находища на минерална вода изключителна държавна собственост. Местната власт ще може да стопанисва изворите за срок от 25 години, съобщиха от екоминистерството. \nОбщина Брацигово получава находище \"Брацигово\", община Септември - находище \"Варвара\". Находище \"Китен\" ще се ползва от община Приморско, а \"Нареченски минерални бани\" от община Асеновград. Находищата \"Невестино-Барището\" и \"Невестино-Топилата\" ще се ползват от община Невестино. Община Велико Търново получава находище \"Ресен\". Находището \"Рударци\" ще се ползва от община Перник, а \"Търговище-Боаза\" от община Търговище. Находище \"Харманли\" ще бъде ползвано от община Харманли. А \"Чирпан\" и \"Шипково\" съответно от община Чирпан и община Троян. \nОбщинските съвети ще определят тарифите, а кметовете ще съберат таксите за водовземане. Когато има издадени разрешителни, минералната вода  ще се предоставя само възмездно, като таксите  ще постъпват в съответната община. Ако в петгодишен срок от предоставянето на минералната вода общината не е усвоила ресурсите, находището трябва да бъда върнато за управление на МОСВ.     \n", "date": "2018.01.03", "title": "МОСВ даде на общини да управляват 12 находища на минерална вода"}
{"url": "http://duma.bg/node/158156", "text": "Винетки се продават в над 3000 разпространителски пункта в цялата страна. От тях 372 са с денонощен режим на работа. Това са големите бензиностанции, офисите на \"Български пощи\", областните пътни управления и гранично контролно-пропускателните пунктове. В дистрибуторската мрежа в момента има над 2 млн. винетки, от които 900 хил. бр. са годишни за леки автомобили. До края на януари по пунктовете ще има 5 млн. броя. \nНа 31 януари 2018 г. изтича валидността на годишните винетки за 2017 г. До края на ноември м. г. са продадени 6 985 024 винетки. Начислените приходи са 338 619 953 лв. От събраните до момента 338 млн. лв. близо 244 млн. лв. са от шофьорите на леки автомобили, а около 95 млн. лв. от камионите над 3,5 тона. \nПрез 2018 г. - за трета поредна година, цените на всички винетки за леки автомобили са непроменени. Годишната е 97 лв., месечната 30 лв., а седмичната 15 лв. От следващата година за първи път ще има и тримесечна винетка за леките коли. Цената й е 54 лв. Тя ще позволи на хората, които карат автомобилите си предимно през лятото или по време на по-дълга отпуска или пък не живеят постоянно в страната, да използват по-краткосрочен стикер. \nЗа първи път годишната винетка за всички превозни средства ще важи за срок от една година от датата на купуването й или ако шофьор си вземе стикер например на 3 март 2018 г., то той ще важи до 2 март 2019 г. Необходимо е да се изиска и касова бележка с вписан регистрационен номер на превозното средство, която трябва да се пази.     \n", "date": "2018.01.03", "title": " Новите винетки се продават в над 3000 пункта"}
{"url": "http://duma.bg/node/158157", "text": "Стотици любители на нумизматиката чакаха на опашка вчера пред БНБ, за да се сдобият с новата монета от 10 лева, пусната в чест на Българското европредседателство. Банката отвори своите каси вчера в 8,30 ч. Пропускаха се малки групи от хора от по десетина души, за да не се създава стълпотворение в банковия салон. 45 минути след отварянето на касите, първите щастливци, сдобили се с монетата, излязоха и бяха бурно приветствани от присъстващите. Те обясниха, че причината за забавянето е била техническа, но вече е отстранена. Сребърната възпоменателна монета с частично позлатяване е с номинална стойност 10 лева и ще бъде издадена в тираж от 3000 броя. Заради малкия тираж на монетата се продава само по една от сребърната възпоменателна. \nТежи 20 грама и е с диаметър 40 мм. В позлатения вътрешен кръг е изобразена емблемата на Българската народна банка с годината \"1879\" върху лентата, а от обратната страна в позлатения кръг е изобразено логото на Българското  председателство. Монетата се продава на касите на БНБ и Дружеството за касови услуги в София, Бургас, Варна, Плевен и Пловдив на цена от 66 лв. Разменната монета с номинална стойност от 2 лева излиза в тираж от 500 000 броя и могат да бъдат закупени максимален брой от десет монети. Тежи 9 грама и е 26 мм в диаметър. В центъра на вътрешния кръг е обозначена номиналната стойност с  цифрата \"2\", набраздена с линии, а от обратната страна във вътрешния кръг е изобразено логото на Българското председателство. \n50 000 от разменните монети и 1000 от възпоменателните са закупени от Министерството на българското европредседателство. Те ще бъдат използвани като подаръци за участниците в събитията на Съвета на Европейския съюз у нас. \n    \n", "date": "2018.01.03", "title": "Опашка пред БНБ за новата евродесетолевка  "}
{"url": "http://duma.bg/node/158171", "text": "По време на председателството ни въпросът за отмяна на санкциите срещу Русия няма да бъде повдиган, заяви министърът на евроинтеграцията Лиляна Павлова в телевизионно интервю. Твърдението си тя направи ден след като ТАСС я цитира и се позова на нея в информация, според която \"България смята за необходимо включването в дневния ред на предстоящите дебати в Европейския съюз на въпроса за санкциите срещу Русия като един от приоритетните\". Павлова се направи на изненадана и заяви, че руската държавна агенция интерпретира нейни думи от ноември 2017 г., когато е имала среща с всички акредитирани в България чуждестранни журналисти. Освен ТАСС и \"Российская газета\" излезе с новината, че \"решението на въпроса за антируските санкции е сред приоритетите на българското председателство на ЕС\". \n\"Имаме решение на мнозинството, приело санкциите. През декември вече беше гласувано удължаване до 30 юли. Тази тема е затворена и по време на нашето председателство няма да се повдига, но работната група ще продължи да работи и Европейският съвет и ръководителите на държавите ще вземат решение през юли\", даде на заден министърката. \nПавлова задълба в тезите на премиера Бойко Борисов и добави, че темата за Западните Балкани е ключова. \"Българското председателство е балканско председателство. Можем да останем в историята с разширяване на европейската интеграция\", посочи Павлова. Тя отново повтори, че посланието на кампанията е да се обединим около общите цели, всеки със своите традиции и история. \"Очакваме сериозни и тежки дебати по въпроса с мигрантите, енергийния пакет и \"Брекзит\". Ако говорим за бъдещето на Европа през следващите 20 години, дебатът минава през темата за миграцията и темата за бъдещия бюджет на Европейския съюз след излизането на Великобритания, когато бюджетът ще намалее с 22 милиарда евро\", обясни министърът. Според нея трябва да се търси баланс как с по-малко пари да бъдем по-ефективни. \n\"Ако задълбочим различията между регионите, това ще доведе до турбуленция в Европейския съюз. По Дъблинското споразумение не мога да кажа, че имаме напредък. Позициите на държавите са различни. Ние сме призвани да бъдем балансьор\", размечта се за световно призвание Павлова. \n     \n", "date": "2018.01.03", "title": "Павлова се отметна за отпадането на санкциите срещу Русия   "}
{"url": "http://duma.bg/node/158173", "text": "Лидерът на \"Атака\" Волен Сидеров реши, че иска незабавната оставка на председателя на КЕВР Иван Иванов. \"КЕВР е вредна комисия, където може би трябва да се започне разговор за корупция. Начело на нея стои един отявлен костовист, който трябва незабавно да си подаде оставката\", заяви Сидеров в телевизионно интервю. Според него комисията трябвало \"да бъде овладяна, защото тя се избира от парламента, но не се отчита пред него\". \"Няма да се примиря с това да се вдигат цените на водата, тока и парното, след което хората да сочат с пръст нас и да казват: \"Вижте какво направихте\", коментира атакистът внезапно забелязал многобройните протести срещу скока на цените. \nСидеров опита да омаловажи общественото недоволство срещу спорното решение на кабинета за втори кабинков лифт с нови писти и влекове край Банско в парк \"Пирин\". Според него \"вероятно става дума за пари\". \"В България няма само 6 милиона скиори. \"Обединени патриоти\" не сме влезли във властта, за да се занимаваме с плажове и лифтове. Ние не се съгласихме да участваме в тази коалиция заради лифтове, плажове или пързалки, а заради нещо по-сериозно и съществено - да вдигаме доходите на хората, да се борим с престъпността\", увери Сидеров и призна, че поскъпването на водата и действията на КЕВР са много по-голям проблем. \nЗаради непрестанните медийни разминавания между Бойко Борисов и Валери Симеонов, атакистът призова премиера и вицето му \"да се уточнят като възрастни мъже\". Сидеров омаловажи и международните критики по адрес на корупцията в България като заяви, че в повечето европейски държави има много по-сериозна корупция и те си го знаели.     \n", "date": "2018.01.03", "title": " Сидеров се сети да поиска оставка на шефа на КЕВР"}
{"url": "http://duma.bg/node/158174", "text": "Комисията за защита на конкуренцията отхвърли жалбата на инвеститора \"Украинмаш\" срещу процедурата на Министерството на отбраната за възлагане на обществена поръчка с предмет $Интегрирана логистична поддръжка на самолети МиГ-29 - рамково споразумение\". Решението е взето на 29 декември 2017 г. и може да се обжалва пред тричленен състав на ВАС. При липса на нова жалба от украинска страна военното министерство може да възложи поръчката за сключване на нов 4-годишен договор за поддръжка и ремонт на старите съветски изтребители на руската компания РСК \"МИГ\", която е производител на машините и единствена има лиценз за поправката им. \nДУМА припомня, че на 20 декември от Министерството на отбраната съобщиха, че украинската държавна компания \"Укроборонпром\" от холдинг \"Украинмаш\" е внесла жалба в КЗК срещу решението на МО за поддръжка на бойните самолети МиГ-29. Министерството предвиждаше 82 млн. лв. за поддръжката на 15 изтребителя МиГ-29, за срок от 4 години. Хората на министър Красимир Каракачанов избраха процедура с пряко договаряне с руското дружество, защото то единствено притежава лиценз, произвежда оригинални резервни части и разполага със способности да ремонтира и удължава експлоатацията на старите ни съветски изтребители. \nС блокиране на процедурата украинците на практика оставиха българската бойна авиация без самолети. Предвидените пари за ремонта на машините бяха върнати в миналогодишния бюджет, отпускането на нови средства ще отнеме поне 3-4 месеца. От МО заподозряха, че жалбата нарочно е целяла само да блокира процедурата, тъй като била внесена без платена такса. Каракачанов определи действието на украинците като опит за саботаж.     \n", "date": "2018.01.03", "title": "КЗК даде зелена светлина за ремонта на МиГ-овете"}
{"url": "http://duma.bg/node/158175", "text": "Лидерът на БСП Корнелия Нинова приветства президентското вето. В социалните мрежи тя написа, че така държавният глава дава златен шанс на правителството и мнозинството в НС здравият разум и истинското желание за борба с корупцията да надделеят. Според Нинова подкрепата за ветото би била само една стъпка в правилната посока. Втората според нея е да се чуят аргументите на БСП при вота на недоверие за корупцията на правителството на Борисов. \"Не се ли справим с корупцията, не можем да решим нито един от другите проблеми - бедност, здравеопазване, образование, демография. Или всички осъзнаваме това и променяме нещата, или правителството на Борисов ще ни тегли все по-надолу\", категорична е тя. \nНинова припомня материали от авторитетни европейски издания като \"Гардиън\" и \"Ди цайт\", които отбелязват, че България застава начело на европредседателството като най-корумпираната страна в ЕС. Тя споменава и негативния анализ на \"Журнал дьо Диманш\", който обобщава, че корупцията у нас е навсякъде. \"Този път оценките не са от \"лошата\" БСП, която иска да ни изложи пред Европа. Те са от сърцето на Европа, от най-големите в ЕС - Германия, Франция, Великобритания. Защо мълчите, г-н Борисов? Отговорете на тези обвинения към страната ни. Сигурно няма да го направите и причината е описана в \"Ди Цайт\": \"корумпирани, но послушни\", обръща се към премиера тя. \nЛидерът на БСП подчертава, че корупцията е в основата на крещящата бедност и несправедливост. \"По-важно дори от външните мнения е това на българския народ, който поставя корупцията на челно място в класациите на най-тежките проблеми за живота му. Вместо правителството на Борисов да прогледне реално за този проблем, имитира действия. Приетият по Коледа антикорупционен закон е определен от авторитетно френско издание така: \"Направо може да ви разсмее.\" За европейската общественост корупцията в България все още стряска Брюксел и класира България сред трите най-корумпирани страни в Европа. Така започва българското председателство, за съжаление. Но още не е късно да се вземат мерки\", заключва Нинова. \n\"В ГЕРБ също има юристи и политици, които разбират, че антикорупционният закон няма да проработи. Надявам се, че инатът ще отстъпи пред аргументите\", коментира зам.-председателят на ПГ \"БСП за България\" Крум Зарков. Според него ветото на президента е аргументирано, очаквано и нормално.     \n", "date": "2018.01.03", "title": " Държавният глава дава златен шанс да надделее здравият разум"}
{"url": "http://duma.bg/node/158176", "text": "Първото президентско вето за 2018 г. стана факт още в началото на новата година. Румен Радев върна вчера за ново обсъждане в Народното събрание Закона за противодействие на корупцията и за отнемане на незаконно придобитото имущество, като го оспорва по принцип и в неговата цялост.  \nВ мотивите за връщане се посочва същественото несъответствие на закона с поставената в него цел - ефективно противодействие на корупцията, както и отклонения от основни начала на Конституцията и международни договори, по които България е страна. Приетият закон не само не създава адекватна нормативна основа за справяне с корупцията, но дори ще затруднява борбата с нея, категоричен е президентът. Радев е категоричен, че противодействието на корупцията не може да се ограничи само до мерките, предвидени в приетия закон. Тези мерки, макар и необходими, не са достатъчни за ефективното противодействие на корупцията, каквито са очакванията на обществото, смята държавният глава. \n\"Корупцията е негативно явление с многостранни измерения и чрез нея се овладяват основни лостове на държавното управление от частни икономически интереси, които оказват въздействие върху процесите на вземане на решения в своя полза чрез незаконни и често скрити форми на натиск или влияние. Корупцията ограничава основните права и свободи на гражданите, ерозира доверието в държавата, затруднява икономическото развитие и инвестициите и краде от благосъстоянието на нацията\", обобщават от \"Дондуков\"2. \nРадев е скептичен, че новият обединен Антикорупционен орган (комисия) ще има и функции да отнема незаконно придобито имущество. Според него установяването на конфликт на интереси и гражданската конфискация са твърде разнородни по характер функции. Механичното обединяване на разнородни по своя характер материи, освен че е правно неиздържано и необосновано, може да доведе до неефективност в борбата с корупцията, предупреждава той. Изразява и съмнения, че процедурата не дава достатъчно гаранции за компетентен избор на зам.-председатели и членове на комисията, а назначенията биха били главно политически вместо на база професионални качества. Според него е озадачаващо, че не се изисквала и проверка за почтеност, а тя имала само декларативен характер. Радев критикува решението да се изключват от обжалване някои от решенията на Комисията - тези, с които тя отказва да образува производство за отнемане на незаконно придобито имущество. Президентът определя като смущаващо обстоятелството, че СРС ще могат да се ползват и без да е налице тежко престъпление, което от своя страна нарушава сериозно неприкосновеността на личния живот. \nДУМА припомня, че държавният глава се закани да наложи вето на разписания от ГЕРБ Закон за борба с корупцията още докато текстът се гледаше в Народното събрание. Тогава той се възмути, че законът няма да разкрива корупционни схеми и модели, а ще се стреми да възстановява справедливостта в обществото чрез отнемане на незаконно придобито имущество, без да акцентира на наказателното преследване. \"Инструментите, с които ще борим корупцията в този закон, са неефктивни. Той не удря и по корумпиращите, те пак ще захранват корупция. В същото време може да бъде използват и като бухалка за разправяне с неудобните\", предупреди Радев в средата на декември. \nДо късно вчера никой от управляващото мнозинство не се осмели да коментира първото президентско вето за тази година.     \n", "date": "2018.01.03", "title": " Президентът наложи вето върху антикорупционния закон  "}
