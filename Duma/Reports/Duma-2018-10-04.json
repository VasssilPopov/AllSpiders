{"url": "http://www.duma.bg/node/176407", "text": "Инфлацията в Турция за втори пореден месец поставя рекорд от 15 г., достигайки почти 25% на годишна база за миналия месец. Това сочат данни от статистическата агенция на страната, а финансовият министър Берат Албайрак каза, че скокът далеч надхвърля прогнозата на правителството. Месец по-рано тя беше 17,9%, рекорд от есента на 2003 г. насам. Лирата загуби близо 40% от стойността си от началото на годината, а миналия месец курсът й се задържа в рамките на малко под 6 за долар. Това бе отчасти резултат от решението на централната банка, въпреки съпротивата на президента Реджеп Тайип Ердоган, да вдигне основния лихвен процент, което стабилизира курса й. \nНовините за инфлацията обаче отново я отслабиха с около 1,6% - до 6,0559 за долар вчера сутринта, съобщава Ройтерс. Данните за инфлацията се появиха само ден след като Ердоган призова турците да докладват при необичайни цени в магазините. \nПреди две седмици Албайрак, обявявайки средносрочната икономическа програма на кабинета, каза, че прогнозираната инфлация за 2018 г. е 20,8%. Вчера след съобщенията за инфлацията, той увери, че \"най-лошото е отминало\" и че мерките, които е взел кабинетът, ще дадат резултат от този месец насетне.     \n \t\n", "date": "2018.10.04", "title": " Рекордна инфлация в Турция от близо 25%"}
{"url": "http://www.duma.bg/node/176408", "text": "Икономисти предлагат корпоративният данък, дължим от фирмите на база тяхната печалба, да отпадне. Това съобщиха вчера икономистите от ЕКИП. Според Стефан Стоянов за последните 20 години се наблюдава глобална тенденция за намаляване на ставката на корпоративния данък в почти всички развити държави. Средната ставка за страните членки на ЕС е спаднала от 35% през 1995 г. до под 22% през 2017 г. В България - от над 40% до 10%. Според икономистите от ЕКИП в настоящия му вид и в условията на българската икономика корпоративният данък е несправедлив, неефективен и вреди на предприятията, хората и икономиката като цяло. Те обаче смятат, че тези негативни ефекти могат да бъдат избегнати чрез промяна на начина на облагане. По-конкретно, те настояват с корпоративен данък да се облага само разпределената към собствениците печалба, а реинвестираната част да има нулева ставка. \n    \n \t\n", "date": "2018.10.04", "title": " Искат премахване на корпоративния данък"}
{"url": "http://www.duma.bg/node/176409", "text": "Минималният размер на застрахователната сума по задължителната \"Гражданска отговорност\" да се увеличи от 10 млн. лв. на 10,42 млн. лв. за имуществени или неимуществени вреди вследствие на телесно увреждане или смърт. Това предлага правителството на Народното събрание с проектопромени в Кодекса за застраховането. Ако депутатите приемат предложенията на кабинета, минималният размер на застраховката за вреди, причинени на имущество, ще се увеличи от 2 млн. лв. на 2,1 млн. лв. В мотивите към законопроекта се казва, че те са резултат от изискванията на евродирективи за разпространението на застрахователни продукти и застрахователното посредничество. \nПредвиждат се по-високи изисквания към познанията и квалификацията на застрахователните посредници, членовете на техните органи и служителите, които са непосредствено заети с разпространение на застрахователни продукти. Предвижда се те да минават професионално обучение всяка година за поне 15 часа. \nПовишава се минималният размер на застрахователната сума по задължителната застраховка \"Професионална отговорност\" на застрахователните посредници. Ако измененията бъдат приети от депутатите, при регистрация на застрахователен посредник ще бъде разкривана самоличността на лицата, които притежават повече от 10 на сто от капитала на посредника, както и на лицата, които имат тесни връзки с него. \n    \n \t\n", "date": "2018.10.04", "title": "Завишават изискванията към застрахователните посредници"}
{"url": "http://www.duma.bg/node/176413", "text": "Eвродепутатите подкрепиха вчера по-голямата част от предложената от Европейската комисия реформа на системата на ДДС, като в същото време предложиха някои корекции, като например да се определи максимална ставка на ДДС, съобщиха от пресслужбата на Европарламента. \nДва законодателни акта, които бяха гласувани, са част от широкообхватния пакет от мерки, които се предлагат, за да се реформира системата на ДДС и да се подобри яснотата при трансгранични плащания. \nСпоред проучвания страните от ЕС губят всяка година до 50 милиарда евро от трансгранични измами с данък добавена стойност. Чрез двете гласувания евродепутатите подкрепиха посоката на реформите, предложени от Комисията, като същевременно предложиха да се установи максимална ставка на ДДС от 25%, механизми за разрешаване на спорове, система за автоматично уведомяване за промени в правилата за ДДС в различните държави членки и информационен портал, който да дава точна информация за ставките на ДДС в ЕС. Предложените подобрения на предложенията на Комисията ще бъдат предадени на Съвета на ЕС, който ще има задачата да приеме законодателството. \nПо време на дебата докладчикът Йепе Кофод от Групата на социалистите и демократите заяви: \"Понастоящем имаме разпокъсани ДДС системи в Европа, пълни с пропуски и черни дупки. Това доведе до нарастваща загуба на приходи от ДДС. С предложените реформи можем да намалим тази разлика с 41 милиарда евро годишно и да облекчим административните разходи на компаниите с 1 милиард евро годишно\".   \n  \n    \n \t\n", "date": "2018.10.04", "title": "Предлагат 25% максимална ставка на ДДС в ЕС "}
{"url": "http://www.duma.bg/node/176406", "text": "На фона на растящите цени на петрола за пръв път от 2014 г. се заговори за завръщане към нивата от 100 долара за барел. В очакване на санкциите срещу Иран цената на петрола достига нови рекорди и котировките на брента надминаха 83 долара за барел. \nСтраните износители ще натрупат грандиозни печалби, които ще влязат както по сметките на компаниите, така и в държавната хазна. Страните вносители, напротив, ще понесат загуби: инфлацията ще нарасне, а търсенето ще пострада. \nВисоките цени на петрола ще навредят на семейните доходи и на потребителските разходи, но ефектът няма да бъде еднороден. Европа е уязвима, защото много страни от Стария континент са вносители на петрол. Китай е най-големият вносител на \"черно злато\" в света и по тази причина е заплашен от скок на инфлацията. \nЩетите за световния растеж ще се окажат по-продължителни, ако цените на нефта се задържат на нива над 100 долара. Как световната икономика ще се справи с петрола за 100 долара? Анализаторите на \"Блумбърг\" са установили, че петролът за 100 долара ще донесе на световния растеж повече вреди, отколкото ползи. \nЗа да се подхлъзне световната икономика на петролното петно, цената на барела трябва да бъде много по-висока\", се казва в доклад, изготвен от икономисти начело с Джейми Мюрей. Анализаторите на \"Голдман Сакс\" прогнозират, че нивото от 100 долара така и няма да бъде преминато.      \n \t\n", "date": "2018.10.04", "title": "Високи цени на петрола ще навредят на доходите"}
{"url": "http://www.duma.bg/node/176410", "text": "Българските емигранти губят значителни суми. Това показват последните анализи на българското представителство на компанията за данъчна администрация RT Tax, цитирани от investor.bg. Някои от емигрантите все още са уплашени от официалния процес на подаване на данъчна декларация и възстановяване на Данък общ доход от чужбина. \nСред сънародниците ни има множество заблуди и неясноти по отношение на процедурата - след възстановяването на данъците да нямат правото на иск за пенсия от чуждата страна, ще се загубят социалните гаранции и бъдещата възможност за намиране на работа в чужбина. Същевременно поради липса на осведоменост завръщащите се от чужбина българи губят пари, които законно им принадлежат. \nЕмигрантите, които се завръщат от чужбина, се страхуват най-много от загубата на социални гаранции. Милена Мандаджиева, управител на българското представителство на компанията, припомня, че социалните осигуровки, подаването на данъчни декларации и възстановяването на данъци не са взаимосвързани, тъй като само данъците върху дохода се възстановяват, докато данъците върху социалната сигурност остават неприкосновени. Възстановяването на част или на целия Данък общ доход няма да доведе до заплаха за пенсията, трудовия стаж или възможността за работа в чужбина в бъдеще. \nЕкспертът допълва, че върналите се емигранти понякога избягват да подават данъчни декларации до чужди държави, като се опасяват, че ще трябва да плащат данъци на България. Това не може да стане, защото България е подписала международното споразумение за двойно данъчно облагане с чужди държави, което възпрепятства налагането на двойно плащане на данъци върху един и същ доход в страната и чужбина. \"Това означава, че когато сте платили данък върху доходите си в чужбина, можете напълно легално да си го възстановите частично или цялостно, без да рискувате отново да плащате данъци в България. Това е гарантирано от международните официални документи\", казва специалистът. \nПопълването на данъчната декларация е важно не само заради възможността за възстановяване на Данък общ доход. В повечето случаи този процес е задължителен и ако не попълните данъчната декларация, може да бъдете санкционирани. Това важи особено за самоосигуряващите се във Великобритания, които без изключение трябва да подават данъчни декларации на годишна база. \"Имало е случаи, в които хора, натрупали дългове за хиляди, се свързват с нас. Затова препоръчваме да подавате данъчни декларации за всяка фискална година. Въпреки това, дори ако сте натрупали дълг, е възможно да го намалите или елиминирате напълно - всеки случай е индивидуален\", казва Мандаджиева. Според данните на компанията при  българите, които редовно попълват данъчните си декларации, средната възвръщаема стойност на данъци от чужбина е около 804 евро.     \n \t\n", "date": "2018.10.04", "title": " Българските емигранти губят пари от невъзстановен данък "}
{"url": "http://www.duma.bg/node/176414", "text": "Пазарът на недвижими имоти в София премина пика си - строителните предприемачи коригират надолу цените, а купувачите не бързат да купуват на всяка цена, показват наблюденията на \"Адрес\". Ръстът на цените спрямо края на миналата година е средно със 7,7% като бум на поскъпването има в смятаните доскоро за неблагоприятни за живеене райони, каквито са \"Дружба\" - 12,59% ръст, и \"Овча купел\" - 11,52%. Наличието на метро и близостта до офис зоните на Цариградско шосе и в Бизнеспарка в първия и строителството на метродиаметър към втория и разположения там Нов български университет обуславят двуцифрения ръст на цените в двата квартала, коментира изпълнителният директор на \"Адрес\" Георги Павлов. Освен това и на двете места има и добри нови инвестиционни проекти, добави той. \nЕкспертите на компанията очакват до края на 2018 г. цените да се задържат стабилни, а поскъпване да има само в предпочитаните райони и за конкретни жилища. \nКупувачите разчитат вече на до 100% финансиране от банките, като често съчетават жилищен с потребителски кредит, за да компенсират съучастието в ипотеката, сочат данните на компанията. Около 62% от покупките са на жилища за над 70 хил. евро, които са и с най-висок ръст спрямо третото тримесечие на 2017 г. - с 12%. Увеличават се и покупките с инвестиционна цел. Сметките показват, че доходността от недвижим имот е около 4%, а от депозит - под 1 на сто при инфлация 3.5%.   \n \t\n", "date": "2018.10.04", "title": " Най-много поскъпват имотите в софийските \"Дружба\" и \"Овча купел\" "}
{"url": "http://www.duma.bg/node/176411", "text": "Властта разреши продажба на недвижими имоти, собственост на \"Напоителни системи\" ЕАД, гр. София. На търг ще бъде предложен поземлен имот в с. Ястребово, община Опан, с площ 1 042 кв. м, заедно със сграда със застроена площ 104 кв. м. Продава се и поземлен имот в същото село с площ 1197 кв. м, заедно със сграда с разгъната застроена площ 284 кв. м на два етажа. Ще бъдат продадени също поземлен имот с площ 19 308 кв. м в землището на гр. Гулянци, както и поземлен имот в землището на с. Боздуганово, община Раднево, с площ 2343 кв. м, заедно с построената в имота сграда със застроена площ 108 кв. м на един етаж. Това съобщиха от пресцентъра на Министерския съвет. \nМотивите за продажбата са, че обектите не се ползват за нуждите на дружеството и нямат пряко отношение към основната му дейност, както и липса на заявен интерес за отдаване под наем на някои от тях. Продажбата на недвижимите имоти ще се извърши чрез търг при начална цена, не по-ниска от пазарната стойност, определена от независим оценител, сертифициран от Камарата на независимите оценители в България. \n    \n \t\n", "date": "2018.10.04", "title": "Дават на търг имоти на \"Напоителни системи\""}
{"url": "http://www.duma.bg/node/176412", "text": "Общини ще теглят безлихвени заеми при спечелени проекти по Програмата за развитие на селските райони (ПРСР) 2014 - 2020 г. Министерският съвет прие Постановление за условията и реда за отпускане на временни безлихвени заеми от централния бюджет по бюджетите на общините. \nОт МС уточняват, че общините изпълнители на проекти по ПРСР са с малък бюджет и приходи. Те са силно затруднени да осигуряват собствени средства за междинните и окончателни плащания към изпълнителите, преди подаването на заявките за плащане от фонд „Земеделие“. \nВременните безлихвени заеми ще могат да се отпускат на общини с одобрени проекти по ПРСР, които са сключили договор с Държавен фонд „Земеделие” (ДФЗ) за предоставяне на безвъзмездна финансова помощ. Необходимо е общините да нямат и задължения към ДФЗ, освен ако е допуснато разсрочване. \nС друго решение правителството одобри допълнителни разходи по бюджета на Държавен фонд „Земеделие“ за 2018 г. в общ размер до 20 750 000 лв. Средствата са необходими за извършване на плащания за финансиране на разходи за ДДС на общини по одобрени за подпомагане проекти по ПРСР и Програмата за морско дело и рибарство.   \n \t\n", "date": "2018.10.04", "title": "ДФЗ ще дава безлихвени заеми на общини за спечелени агропроекти"}
{"url": "http://www.duma.bg/node/176370", "text": "Книгата \"Кукичката\" в превод на български език от Мариян Петров, издание на столичното издателство \"Персей\", ще бъде представена днес, 4 октомври, от 18.30 ч. в Културно-информационния център на РМакедония в София. Авторът Владимир Плавевски за втори път ще представи своето литературно творчество в центъра, а в самостоятелна изложба ще покаже и своите театрални фотографии, информират домакините. \n\"Кукичката\" е реалистичен и покъртителен роман за дребнавостта на човешките души, за предателството, лицемерието и апатията, ширещи се сред властимащите, за обречеността на малкия човек, хвърлен в бурната река на живота... Книгата спечели наградата \"Роман на годината\" в РМакедония. \nВ изложбата на Плавевски ще може да се видят фотографии, правени през 70-те, 80-те и 90-те години, които представляват фотографско и авторско документиране на театралната сцена в Македония. Това са кадри от постановки на известни режисьори и актьорски състави. \nВладимир Плавевски (р. 1948 г.) е романист, драматург, фотограф, режисьор, лекар. Член е на Дружеството на писателите на Македония от 2000 г. Освен романа \"Кукичката\", има издадени още четиринадесет книги. На българските читатели са познати романите \"Салджията от Вардар\" и \"Комита\" (и двата са издания на \"Персей\").   \n \t\n", "date": "2018.10.04", "title": "Владимир Плавевски представя книга и изложба в София"}
{"url": "http://www.duma.bg/node/176372", "text": "Кората на ябълките \"убива\" раковите клетки, заявиха изследователи от университета \"Уисконсин\" в Медисън, пише \"Медицински форум\". Антиоксидантите, които се съдържат в кората на плода, допринасят за този ефективен процес. Тези вещества могат да забавят растежа на раковите клетки на простатата, както и да повлияят на рака на гърдата, съобщава БГНЕС. В хода на експеримента с екстракт от ябълки сорт гала учените установили, че консумацията им намалява шанса за оцеляване на раковите клетки и води до забавяне на растежа им. Според резултатите от изследването съдържанието на протеина марпин се увеличава в клетките при въздействието на екстракта от ябълковата кора. Това вещество може да потисне активността на онкоклетките. Според експерти, това не е единственото лечебно свойство на ябълковата кора и сок. В тях се съдържат и вещества, които укрепват състоянието на сърдечносъдовата система. Авторите на изследването съветват тези плодове да се консумират заедно със семките. По-рано бе съобщено и че консумацията на ябълки има положителен ефект върху състоянието на белите дробове на заклетите пушачи. \n    \n \t\n", "date": "2018.10.04", "title": " Ябълковата кора потиска раковите клетки"}
{"url": "http://www.duma.bg/node/176374", "text": "Българският модел Белослава Хинова дефилира за \"Шанел\" в Гран пале в Париж. Тя се разходи по плажа на Карл Лагерфелд в парижкия дворец с шапка с две козирки. Бял ансамбъл от пола, блуза и сако с къс ръкав, а в ръка носеше червени чехли и бяла чанта във формата на мида. Белослава е заминала за Париж преди месец, за да подпише договор с една от най-големите модни агенции в световен мащаб, която представлява супермодели от ранга на Кармен Каас и Бианка Балти, пише \"Eva\". 16-годишната Хинова е втората българка след Кремена Оташлийска, която участва в ревю на култовата френска модна къща.     \n \t\n", "date": "2018.10.04", "title": "16-годишна българка дефилира за \"Шанел\""}
{"url": "http://www.duma.bg/node/176368", "text": "Новата изложба на Любен Зидаров ще бъде открита на 16 октомври от 18 ч. в галерия-книжарница \"София прес\". Тя е съставена от илюстрации към десет, илюстрирани през последното десетилетие, книги. \nПовечето от тях са издания на изд. \"Захарий Стоянов\". Трите премиери пък са на най-скоро излезлите от печат през 2018 г. заглавия с нови илюстрации и оформление: Марк Твен, \"Принцът и просякът\"; П.К. Яворов, \"Подир сенките на облаците\" (изд. \"Захарий Стоянов\") и наскоро издадените в Китай Андерсенови приказки. Освен с илюстрациите от изложбата всички книги ще бъдат представени със своите издания и ще може да бъдат купувани на място в книжарницата на \"София прес\". Събитието ще продължи до 2 ноември, научи ДУМА от Олимпия Николова-Даниел. \n\"Тази експозиция е логично продължение на изложбата \"Островът на съкровищата - половин век по-късно\", състояла се преди две години в СГХГ. Този път акцентът е поставен върху илюстрираните от Любен Зидаров издания, излезли или преиздадени в рамките на последното десетилетие, уточнява изкуствоведът Филип Зидаров. Осъществена в основната си част от изд. \"Захарий Стоянов\" и започнала с издаването на четвъртия, 5-томен вариант на Андерсеновите приказки, инициативата постигна \"подмладяването\" на няколко заглавия, придобили класически оттенък заради популярните си илюстрации - \"Островът на съкровищата\", \"Чичо Томовата колиба\", \"Том Сойер\", \"Принцът и просякът\", Приказките на Николай Райнов, \"Подир сенките на облаците\" на Яворов.  \nПри останалите, представени в изложбата, заглавия става дума за изцяло нови произведения на илюстрацията и изкуството на книгата - библиофилската \"Силвър\" на Андрю Моушън, \"Пчелица\" на Анатол Франс, поезията на Богдана Зидарова. И най-необичайното измежду \"трите премиери\" - току-що отпечатаното в Пекин изключително качествено, почти неръкотворно издание на Андерсеновите приказки на китайски, осъществено от младото издателство \"Ever After\", което покани Зидаров да бъде илюстратор на първата книга от стартиращата серия \"Класически творби на световната литература за деца, пише Зидаров.  \nИзложбата притежава и други характеристики. Едната е да представи събрана част от настоящата художествена продукция на един автор, притежаващ като че ли неизтощим творчески потенциал. Зидаров, с голяма доза вероятност, в момента е най-възрастният действащ илюстратор на планетата. Втората е възможността за поглед към \"втория период\" в развитието на Зидаровата илюстрация, обогатена психологически и професионално, изобразително редуцирана и технологически усложнена от смесването на темпера, акварели, молив, придобила медитативни стойности с мъдростта на годините и демонстрираща качествата на произведение на живописта\", добавя Зидаров.   \n \t\n", "date": "2018.10.04", "title": "Любен Зидаров - 10 книги и 3 премиери"}
{"url": "http://www.duma.bg/node/176415", "text": "От общо 4 млн. жилища в България близо една трета, или 31% от тях са необитаеми. Същевременно 21 718 панелни сгради са с изтичащ срок на експлоатация, част от които са с липсваща или изгубена документация и най-вече лошо поддържани общи части. При 5000 подадени заявления общо за саниране, остават още 15 000 сгради, чиято съдба не е ясна. Това стана ясно вчера на пресконференция на новоучредената Асоциацията на дружествата, управляващи етажна собственост. Подобни данни оповести през юни и Министерството на регионалното развитие. Според строителното ведомство необитаемите жилища са 1 млн. и 220 хил. \nАсоциацията планира до края на годината да проведе работни срещи с Министерството на регионалното развитие, Столичния общински съвет, районни кметове и кметове на населени места, в които оперират членовете на АДУЕС. Сдружението е отворено към диалог и активна работа с отговорните институции, общински администрации, представители на бранша и собствениците на жилища, за да се изготвят адекватни предложения за законови и административни промени за по-ефективно управление на сградите в страната. \n15% от българските многофамилни жилища се управляват от външни дружества, чийто брой в страната е приблизително 100. Такива дружества работят на територията на по-големите градове у нас - София, Пловдив, Варна,Бургас, Стара Загора и Благоевград. Пазарът не е малък, защото годишно браншът генерира приходи за над 50 млн. лв. \nНиската регулация в сектора, който иначе се развива изключително динамично, както и множеството порочни практики вследствие на липсата на правила, са причината за създаването на Асоциацията на дружествата, управляващи етажна собственост. Към момента нейните представители работят в София, Пловдив, Благоевград и Дупница, като в момента текат преговорни процеси за налагането им и в други градове на страната. \nОсновните й цели са въвеждането на вътрешни изисквания и стандарти при изпълняването на дейностите на дружествата, управляващи етажната собственост, създаване на единен регистър за юридическите дружества, разработване на общовалидни критерии за членство в асоциацията. \n    \n \t\n", "date": "2018.10.04", "title": "На 20 000 жилищни сгради срокът им изтича"}
{"url": "http://www.duma.bg/node/176405", "text": "Долната камара на чешкия парламент във вторник прие резолюция, с която се осъжда решението на Европейския парламент за евентуално въвеждане на санкции против Унгария, предаде ТАСС. \n\"Парламентът смята за погрешно и неудачно състоялото се в Европарламента гласуване против суверенната държава Унгария, в частта му за активиране на член 7 от Лисабонския договор. Подобен подход само задълбочава недоверието между \"старите\" и \"новите\" страни членки на Евросъюза\", се казва в текста на приетия документ. \nЗа приемане на резолюцията са гласували 97 от присъстващите 153 депутати. \nПо-рано решението на Европарламента за Унгария беше осъдено от президента на Чехия Милош Земан, премиера Андрей Бабиш и председателя на парламента Радек Вондрачек. \nНа 12 септември Европейският парламент прие решение, според което Унгария нарушава член 2 от Договора за ЕС, съгласно който Съюзът \"е основан на ценностите на уважение към човешкото достойнство, свобода, демокрация, равенство, върховенство на закона и спазване правата на човека, включително правата на лица, принадлежащи към малцинствата\". Мнозинството в Европарламента поиска привеждане в действие на член 7 от същия договор, който позволява на Съвета на Европейския съюз да отнеме правото на глас на Унгария в Съвета на Евросъюза. Преди това обаче на Унгария се дава право на защита и възможността да последва препоръки на Европейския съвет, с които да поправи положението. \nЕвропарламентът наблегна главно на липсата на независима съдебна система и на сериозната обвързаност на приближени на унгарския премиер Виктор Орбан с публични средства в Унгария (една трета от обществените поръчки се печелели де факто от зет му). Орбан не коментира това, а обърна разговора в посока, че ЕС застрашава суверенната унгарска политика по отношение на мигрантската криза. \nПрословутият член 7 обаче заплашва не само Будапеща, но и Варшава. Европейската комисия задейства чл. 7 срещу Полша заради опасения за върховенството на закона в страната. Унгария обаче заяви, че ще блокира всяка стъпка срещу Полша, а Варшава се закани да върне услугата. За да се стигне до крайните санкции, е необходимо единодушието на всимки държави-членки. \n    \n \t\n", "date": "2018.10.04", "title": "Прага подкрепи Орбан  "}
{"url": "http://www.duma.bg/node/176371", "text": "С впечатляващи 3D мапинг прожекции, част от престижния Фестивал на светлините в Берлин, българското MP-Студио ще преобрази емблематичната за берлинчани 368-метрова телевизионна кула, Бранденбургската врата и Германския исторически музей. Това ще се случи между 5 и 14 октомври в централната част на германската столица, а MP-Студио е единственото креативно студио с три светлинни спектакъла в рамките на фестивала, научи ДУМА от Лидия Малчева. \nЕдинственото 3D мапинг шоу, което ще промени облика на Бранденбургската врата, ще бъде дело на талантливите българи. То ще превърне красивия монумент в портал, свързващ световните култури чрез музика, изкуство, архитектура и природа от целия свят. \nЗа участие в специалната категория \"Нека да създадем по-добро бъдеще\" са поканени 18 студиа от седем европейски държави, а сред финалистите се нарежда и MP-Студио, което ще представи Германия и България. Седемте финалисти ще покажат творбите си върху 368-метровата тв кула, която е и най-високата свободностояща структура в града. Светлинните шоу продукции ще бъдат показвани по време на целия фестивал, а победителите ще станат ясни след гласуване на жури и публика, което ще е отворено след 5 октомври. 3D мапинг продукциите на всички, класирали се за финал студиа, може да бъдат видени на  . \nБългарите са избрани да създадат и специална продукция по случай седемдесетата годишнина от създаването на Израел. Светлинният спектакъл ще се появи на 300-годишната фасада на най-важната съществуваща барокова сграда в Берлин - Германския исторически музей, и ще разкрие  богатата култура, история и изкуство на страната. \nMP-Студио са двукратни шампиони в изданията на Фестивал на светлините - през 2015 и 2016 г., грабвайки съответно първо и трето място със своите 3D мапинг творби. Студиото е по-известно със светлинните спектакли за Деня на Европа през 2017 и 2018 г., които разказаха пъстроцветни истории на фасадите на Националната галерия и Министерския съвет в София. \n    \n \t\n", "date": "2018.10.04", "title": "Българи трансформират три сгради в Берлин  "}
{"url": "http://www.duma.bg/node/176416", "text": "Защо ли никой не е учуден, че вторият за последните две години мащабен и скъпоструващ ремонт на улица в София е съпътстван със скандали? Точно една година след мелодраматичния финал на реконструкцията на бул. \"Княз Ал. Дондуков\", в обществения фокус влезе друг ремонт - този на ул. \"Граф Игнатиев\", околните площади, тротоарното пространство. За лош късмет на Столичната община, която е в ролята на контрольор на строителните дейности, бдителни граждани изкъсо следят дейностите по емблематичната улица и веднага хванаха дефекти около ремонта й. Естествено е самата кметица Йорданка Фандъкова веднага да реагира на острите коментари с оправданието, че работата по трамвайните линии, тротоари и настилки не е приключила и това няма да е окончателният фасон. Защо ли обаче този път никой не й хваща вяра и по-скоро очаква дефект след дефект, грешка след грешка да изникват през следващите месеци.  \nПроверка на екип на ДУМА също отчете немалко калпави изпълнения при поставянето на трамвайните линии, \"странно\" преминаване от един тип настилка към друг, разкъртени наскоро новоположени плочки, стърчащи кабели, недобре замазани улеи и фуги. Не е нужно да си строителен инженер или тесен специалист, за да прецениш, че свършеното до този момент и полуготово по \"Графа\" не е читаво. Всеки гражданин, минаващ между загражденията, през тях и до тях, е достатъчно компетентен, за да прецени, че картинката на завършените елементи е грозна и показва некадърност.  \nДа припомним какво всъщност очакваме от грандиозния ремонт, който предизвика толкова много полемики както с новите шумоизолирани трамвайни линии, така и с бъдещия изглед на пл. \"Славейков\". Реконструкцията ще струва 24 млн. лева, осигурени с договор за безвъзмездна помощ по ОП \"Региони в растеж\". Въпросният участък е дълъг около километър и половина и на практика ще бъде много по-скъп от същата дължина от магистрала.  \nТъй като канализацията в района е изградена преди повече от век, първо тя бе подменена. Другата основна дейност е ново трамвайно трасе с модерна технология със завишено шумозаглушаване. Предвижда се да се подменят настилките по улицата, пл. \"Славейков\", пл. \"Гарибалди\", градината пред църквата \"Свети Седмочисленици\". По ул. \"Граф Игнатиев\" няма да има бордюри, но покрай трамваите ще има ограничители за повече сигурност. Срокът за приключване на този първи етап е средата на октомври. Площад \"Славейков\"  ще има коренно различен вид, но без място за книги. Близкият зеленчуков пазар също трябва да изчезне. \nПо план гаранционният срок на договора с изпълнителя е 8 години. Също така е предвидена гаранция от 600 000 лева, като половината от средствата ще останат блокирани до приключване на обекта, а другата половина - до изтичане на гаранционния срок. И тук вече идва интересната част за хората - при неспазване на срока за завършване на обекта неустойката е в размер 240 000 лв. за всеки ден просрочие, а при некачествено изпълнение неустойката е в размер 1,2 млн. лв., или до 5% от стойността на договора. При липса на действия по отстраняване на дефектите изпълнителят в лицето на небезизвестната фирма \"Джи Пи Груп\", ще трябва да изплати тройния размер на направените при новия ремонт разходи. \nСтоличани естествено се надяват да не се стига до този момент, а да се действа навреме по проблемните точки. Сега те са в очакване на уникалната гореща фугираща смес, която бе обещана от кмета Йорданка Фандъкова като панацея на отворилите се дупки и празнини по улицата и релсите. Но тъй като тези магически смески само могат да маскират дефектите, по-реалистично е очакването след официалното откриване на напълно реконструирания обект да трябва да се действа по стария български метод - с плюнка и тиксо.  Снимки Емилия Костадинова   \n \t\n", "date": "2018.10.04", "title": "Страстите Игнатиеви  "}
{"url": "http://www.duma.bg/node/176417", "text": "Без напрежение премина поредното бутане на незаконни търговски обекти в пловдивския ромски квартал Столипиново. Премахнати бяха павилиони и гаражи, намиращи се на различни улици в квартала. Някои от собствениците са започнали сами да отстраняват незаконните си постройки на улиците \"Храбрец\", \"Вратцата\", \"Батак\". \n\"От началото на годината сме премахнали над 250 обекта, които не отговарят на законовите изисквания. Непрекъснато правим огледи, издаваме констативни протоколи и заповеди. За нас това е всекидневна дейност\", коментира кметът на район \"Източен\" Николай Чунчуков. Проблемът е, че премахнати от едно място, те доста често изникват на друго по същия този нелегален начин. В района предстои и бутане на незаконни къщи, но това ще стане не по-рано от края на месеца, уточни Чунчуков.    \n \t\n", "date": "2018.10.04", "title": " Бутнаха незаконни търговски обекти в Столипиново"}
{"url": "http://www.duma.bg/node/176418", "text": "Двама познайници на полицията бяха ранени при стрелба в столичния квартал \"Стрелбище\" във вторник вечерта. Единият е на 39 г. и е регистриран многократно за различни криминални деяния, осъждан е и лежал в затвора за притежание на наркотици. Другият е на 26 г., също криминално проявен за кражби от домове и офиси. Единият е ранен в рамото, а другият - в гърдите. Стреляно е 6 пъти. И шестте изстрела са попаднали в целта. Два куршума са попаднали в тялото на единия, а 4 - в тялото на другия. \nСпор между наркоразпространители е най-вероятната версия за стрелбата. Вчера следобед продължаваше издирването на извършителите. Министърът на вътрешните работи Младен Маринов заяви, че в момента се търсят всички видеозаписи от камери в района. \nСтар спор за добитък и имот стана причина 74-годишен от Раковски да стреля по 33-годишния си съсед. Младият мъж е настанен в болница. Състоянието на пострадалия е тежко и с опасност за живота. \n    \n \t\n", "date": "2018.10.04", "title": "Дилъри на дрога са в болница след стрелба в \"Стрелбище\""}
{"url": "http://www.duma.bg/node/176421", "text": "Социалистите ще внесат вота на недоверие към правителството за здравеопазването през идната седмица, обяви вчера пред журналисти зам.-председателят на ПГ \"БСП за България\" Крум Зарков. Няма да бъдат правени консултации с други парламентарни групи. Ще внесем ясни мотиви и нашата алтернатива за друг вид система, за друг вид здравеопазване и всеки, който се разпознае в тях, е добре дошъл да ги подкрепи, уточни Зарков. Според него успешен ще е вот, в който стане ясно, че ГЕРБ са неспособни да предложат качествено нов модел на здравеопазване, а вместо това предлагат да се наливат пари в система, за която всички констатират, че е пробита. Зарков поясни, че очаква подкрепа за вота от всеки депутат, който чува от хората в своя регион, че здравеопазването не може да продължава така. БСП вече предложи във \"Визия за България\" своя проект за здравна реформа, припомни Зарков. \nЛидерът на \"Атака\" Волен Сидеров призна, че позицията на партията му не се покрива напълно с виждането на ГЕРБ за здравната система. По думите му ГЕРБ са с либерално-пазарни виждания, а \"Атака\" настояват за по-силна регулация от страна на държавата. Според него за здравната реформа трябва да гоним европейските модели. \"Атака\" е против болниците да са търговски дружества, а здравната услуга да е печалба, уточни Сидеров. \nДПС е опозиция в 44-то НС и това предпоставя определено поведение, заяви лидерът на партията Мустафа Карадайъ. От движението все още не са видели мотивите на вота на недоверие. Карадайъ припомни, че през януари от ДПС са предлагали да се иска оставка на кабинета по темата \"Здравеопазване\". \nСпоред \"Воля\" сега не бил моментът за създаване на хаос в държавата и затова вероятно няма да подкрепят вота.  \nПредседателят на здравната комисия в НС Даниела Дариткова от ГЕРБ е убедена, че вотът няма да мине, но не отрече, че дебатите по реформата са важни и трябва да се състоят. \n    \n \t\n", "date": "2018.10.04", "title": " Левицата внася вота на недоверие другата седмица"}
{"url": "http://www.duma.bg/node/176420", "text": "Ще бъде ускорена процедурата по даването на статут на паметник на монумента на Бузлуджа. Това е резултатът от мисията, проведена между 26 и 28 септември от експерти от Европа Ностра, водещата организация за културно наследство в Европа, и Института към Европейската инвестиционна банка (ИЕИБ). Уверението за задвижване на процедурата е дал и зам.-министърът на културата Румен Димитров. \nКакто ДУМА вече писа, монументът бе включен от Европа Ностра и ИЕИБ сред \"7-те най-застрашени\" обекта на културното наследство в Европа за 2018 г. Номинацията беше направена от фондация \"Проект Бузлуджа\", представлявана от арх. Дора Иванова, която ръководи инициативата за опазване на паметника от 2015 г. насам. Докладът с основните резултати и препоръки от мисията ще бъде публикуван в края на годината. \nЕвропейската делегация от специалисти по културното наследство и финансите се е срещнала с редица представители на институциите у нас, както и с архитекта на паметника арх. Георги Стоилов. Получили са обещание за пълно съдействие по опазването на монумента Бузлуджа. \n\"При инспектирането на сградата експертите бяха удивени от изключителната модерна архитектура, която е от европейско значение, и бяха шокирани от нейното окаяно състояние. Делегатите се впечатлиха от творческите умения, използвани за създаването на паметника, и майсторската изработка на мозайките и мраморните покрития, както и от природната красота на мястото. Експертите оцениха Бузлуджа като част от колективната памет на България и на Европа, поради което нейното опазване е от европейско значение\", съобщават от пиарската агенция \"Кросроудс България\". \nЕкспертите смятат, че паметникът трябва да бъде опазен и използван за културни и образователни дейности, за да се превърне в място за събирания и събития, свързани с историята и изкуството. Препоръчват се спешни мерки за спиране на разрухата, според специалистите финансиране може да бъде осигурено от Европейските структурни фондове. Условие за това е сградата да има статут на паметник, което трябва да се случи в най-скоро време. \nПаралелно с провеждането на тези процедури трябва да се направят предварителните проучвания като архитектурно заснемане и конструктивно обследване. Областният управител Гергана Микова е съобщила, че Университетът по архитектура, строителство и геодезия ще извърши необходимите дейности безвъзмездно. Днес стискам ръка на арх. Дора Иванова, която даде на всички ни урок по българщина. Когато дойде при мен преди две години, беше отхвърлена от всички институции. Подадохме си ръка, за да спасим паметника Бузлуджа. Захванахме се с вярата, че ще направим едно добро дело. Срещнахме се с арх. Георги Стоилов, който се съгласи да отстъпи авторските права. Поискахме от Mинистерския съвет или собствеността, или ползване за 10 години с една цел - да спасим паметника от разруха и да го съхраним за бъдещето. И се развихри чудовищна кампания на омраза към БСП и отрицание на културно историческата стойност на Бузлуджа. Естествено, правителството на Борисов отказа. Остатъците от дясното поискаха да го взривят. Бизнесмени го пожелаха, за да правят пари. Обществото ни се раздели на комунисти и антикомунисти. Дора си тръгна омерзена. Но се върна днес. И същите управляващи, които ни изгониха преди две години, сега се хвърлиха да спасяват паметника. Защо? Защото българската архитектка се върна в Европа. \nПоздравяваме водещата организация за културно наследство \"Европа Ностра\" (\"Нашата Европа\"), че оцениха стойността на Бузлуджа. Споделяме тяхното мнение за изключително модерната архитектура и разочарованието им от нейното окаяно състояние. Европейските експерти оценяват паметника като част от политическата памет на България и на Европа, поради което нейното опазване е от европейско значение. Показателна история за низшите български политически страсти и висшите исторически културни и духовни ценности. И чудесен урок, който едно крехко момиче даде на всички ни - урок по българщина. Дора, стискам ти ръка!   \n \t\n", "date": "2018.10.04", "title": " Ускоряват процедурата за статут на паметник на Бузлуджа  "}
{"url": "http://www.duma.bg/node/176419", "text": "50-годишен мъж, пропуснал диализа във Видинската болница, починал вчера сутринта, съобщиха от Видин Вест. Заради повредена завчера апаратура в болницата пациентът пропуснал процедурата в понеделник и не успял вчера да стигне до Монтана. \nМеждувременно министърът на здравеопазването Кирил Ананиев разпореди незабавна проверка в центъра по хемодиализа във Видин и прати там заместника си  д-р Бойко Пенков, съобщиха от МЗ. Оттам поясниха, че е създадена организация пациентите от Видин да бъдат транспортирани безплатно до лечебните заведения в Монтана и Лом. \nВ близките дни МЗ ще предостави 180 хил. лв. на болницата във Видин за купуване на хемодиализни апарати, легла и водоочистваща система. Средствата са осигурени от Министерския съвет в края на септември т.г., поясняват от МЗ. По информация на директора на болничното заведение във Видин аварията в центъра по хемодиализа ще бъде отстранена до края на седмицата и от понеделник апаратът ще работи.   \n \t\n", "date": "2018.10.04", "title": " След смърт на пациент Ананиев разпореди проверка в хемодиализата във Видин"}
{"url": "http://www.duma.bg/node/176422", "text": "Мнозинството в НС за пети пореден път отхвърли вчера законопроекта на \"БСП за България\" за младежта и спорта. Надявахме се парламентът да защити желанието ни за грижа и внимание към младите хора, заяви Весела Лечева, която предложи в седмичната програма на депутатите да влязат промените в документа. \n\"Цялата парламентарна група е тук, за да подкрепи това наше желание. Сигурна съм, че десетки младежки организации, стотици млади хора очакват от народните представители да застанат зад желанията им за  легитимация пред местните и националните институции. Министърът на младежта и спорта Красен Кралев присъства на десетки срещи, а най-вече във Варна, където младежите защитават своите права и искания за  пространства и обекти, както са разписани в документа\", обърна се Лечева към мнозинството. \nСпорът между БСП и ГЕРБ се развихри при дебатите по дневния ред и разпределението на законопроектите в комисии. След недоволството на социалистите за отхвърления законопроект за младежта и спорта, гербаджията Лъчезар Иванов обърна внимание, че на два пъти е направен опит документът да бъде вкаран за обсъждане в залата. Той изрази учудване защо БСП като стара и опитна партия, не си вкара закона по правилника на НС. Иванов направи опит да се заяде със социалистите, заявявайки, че вероятно вътре в партията няма единомислие какъв точно законопроект трябва да се дебатира. \nСекретарят на ПГ на \"БСП за България\" Филип Попов отвърна в процедура по начина на водене, че когато колегите му се изказват от трибуната, трябва да познават правилника. \nПредседателят на НС Цвета Караянчева заяви, че се била затъжила за депутатите от БСП Таско Ерменков и Антон Кутев, които се изказаха по процедура. Липсвахте ми, обърна се тя към Ерменков. Той пък й обеща да се старае повече да не й се налага да изпитва тези чувства.     \n \t\n", "date": "2018.10.04", "title": " Мнозинството за пореден път отхвърли Закона за младежта"}
{"url": "http://www.duma.bg/node/176424", "text": "Общинските съветници от БСП изискаха от местната власт точни данни и актуална информация, свързана с обществения ред и сигурността в община Казанлък. Те внесоха искане с 25 въпроса до председателя на Общинския съвет Николай Златанов от ГЕРБ. Информацията е от изключителна важност, както и нейната прецизност за предприемане на спешни мерки за превенция, контрол и гарантиране сигурността и спокойствието на гражданите, подчертаха от левицата. Преди две седмици БСП настоя за извънредна сесия, на която да бъдат изслушани кметът на общината, РУ на МВР, Районната прокуратура, Местната комисия за борба с противообществените прояви на малолетните и непълнолетните и Отделът \"Закрила на детето\" в Казанлък, съобщи лидерът на левицата Румяна Друмева.  \nСоциалистите искат отговор колко са констатираните нарушения на обществения ред за последните 3 години, има ли системно нарушаване на реда, в колко от случаите е последвала конфискация на имущество, колко са наказателните постановления и колко от тях са платени. От БСП в Казанлък питат още кои са длъжностните лица, които са оторизирани от кмета да следят и контролират спазването на наредбите на общината и има ли полицай във всяко населено място.    \n \t\n", "date": "2018.10.04", "title": " БСП-Казанлък иска информация за обществения ред"}
{"url": "http://www.duma.bg/node/176386", "text": "ДЕН НА ИНФОРМАЦИОННОТО ОБЩЕСТВО В БЪЛГАРИЯ. Празник на специалистите по компютърна техника, информационни технологии и автоматика. Отбелязва се от 2007 г. по решение на МС. На 4 октомври 1903 г. в Хамилтън, щата Ню Йорк, е роден Джон Атанасов (на снимката), чийто принос в развитието на компютърната техника е световно признат. Неговият баща Иван Атанасов е български емигрант от с. Бояджик, Ямболско. Майка му Айва Луцена Пърди е учителка по математика. В периода 1939-1941 г. Джон Атанасов и Клифърд Бери в Щатския колеж на Айова работят по направата и усъвършенстването на ABC (Atanasoff-Berry Computer), както е наречен първият компютър, който никога не е патентован. 1582 - ВЪВЕДЕН Е ГРИГОРИАНСКИЯТ КАЛЕНДАР. На 24 февруари с.г. папа Григорий ХIII издава була, според която датите се преместват с 10 дни напред и се нарежда денят след 4 октомври 1582 г., четвъртък, да се приеме не за 5, а за 15 октомври 1582 г. За съставител на Григорианския календар се смята преподавателят по медицина в университета на гр. Перуджа Луиджи Лилио. Той заменя Юлианския календар, който за 400 години избързвал с 3 дни. За да се избегнат нови грешки, се решава на всеки 400 години да се изваждат по три дни. Григорианският календар не получава веднага разпространение. В България е въведен през 1916 г. Съгласно специалния закон за това след 31 март следва 14 април. 1883 - \"ОРИЕНТ ЕКСПРЕС\" ЗАПОЧВА ПЪРВОТО СИ ПЪТУВАНЕ. Луксозният пътнически влак на частната компания Venice Simplon-Orient-Express пътува между Париж и Истанбул, преминавайки през шест държави. За баща на \"Ориент eкспрес\" се смята белгиецът Жорж Нагелмакерс. По различно време с него са пътували Франц-Йосиф, Елисавета II, Оноре дьо Балзак, Шарл де Гол, Агата Кристи и др. знаменитости. Влакът е описан в произведенията на Агата Кристи. 1924 - РАЖДА СЕ ИВАН МИТЕВ, ЛЕКАР, ПРОФЕСОР (УМИРА 2006 Г.). Открива шестия сърдечен тон, наречен \"тон на Митев\" (1972). Откритието е обявено за най-значимото българско събитие за ХХ в. след анкета, проведена от БНТ през 2009 г. В негова чест е издадена единствената по рода си марка в света, свързана с кардиологията, наречена \"VI тон\". 1957 - СССР ИЗСТРЕЛВА ПЪРВИЯ ИЗКУСТВЕН СПЪТНИК НА ЗЕМЯТА. Десет години по-късно Международната федерация по астронавтика решава да обяви датата на изстрелването за начало на космическата ера. Кодовото название на спътника е ПС-1 (\"Спутник-1\"). Изстрелването се осъществява от пети научноизследователски полигон на Министерството на отбраната на СССР, известен като космодрума \"Байконур\", с помощта на ракетоносител \"Спутник\" (Р-7). Полетът на \"Спутник-1\" завършва след 92 дни, на 4 януари 1958 г. \"Спутник-1\" извършва 1440 обиколки около Земята (около 60 млн. км). В. \"Правда\" посвещава на събитието едва няколко реда на следващия ден.   \n \t\n", "date": "2018.10.04", "title": "Датата"}
{"url": "http://www.duma.bg/node/176393", "text": "Георги Николов е кмет на село Брусен, община Мездра, от 2015 г. Кметувал е и преди 30 години в същото населено място в периода 1987-1990 г. Оттогава всички го наричат Кмета, независимо с какво се занимава. Работил е и като водопроводчик, занимавал се е със земеделие и търговия. Оказва се, че съм тоталитарен кмет, защото съм заемал поста и по времето на Тодор Живков, смее се Георги Николов и съобщава един парадокс, сравнявайки ситуацията от дистанцията на времето. При нас няма демографска криза, защото в сравнение с края на 80-те години населението се е увеличило. Тогава тук живееха  420 души, сега са с 10-20 повече. А както е известно, в България няма толкова много, и то малки селища, където населението се увеличава. Работим здраво, за да докажем, че и в малките села има живот и бъдеще, не скрива амбициите си той. \nБрусен се намира на 2-3 км от Мездра. Не е голямо село, но е оживено. Хората предпочитат да работят в града, но да живеят тук. И затова остават. Всяка сутрин возим в Мездра за училище 30-40 деца. До нашето село пътува най-големият училищен автобус. Имаме детска градина с 20 деца, други 10 ходят на детска градина в Мездра, возят ги родителите им, които работят в града. Имаме и добра раждаемост всяка година се раждат по 12-13 деца. Така е от 30 години. Този факт определя нашата политика. А тя е да правим всичко за младите хора, които остават при нас, казва кметът. \nДенят му по правило започва с изпращането на автобуса, за да се убеди лично, че децата безпроблемно ще бъдат извозени до училище. След това го подхващат другите задължения. Не можем да направим всичко, от които селото изпитва потребност, но най-нужното го постигаме. Не разчитаме само на общината, търсим и дарители, привличаме хората да помагат с доброволен труд. Включваме се редовно в програмата \"Малки местни инициативи\". През лятото сами почистихме пространството около детската площадка в центъра на селото. Мъже косиха, боядисваха съоръженията, поправихме оградата. В работата включихме и деца, те участваха в почистването и боядисването. Призовахме още хора да се включат в работата. Не можем да чакаме пари от общината, за да наемем работници. Когато няма достатъчно средства, сами си вършим работата. Идеята да се ангажират повече хора е прекрасна, разказва Николов. \nСъоръженията за детските площадки успели да осигурят от Елисейна. Там имаше прекрасна детска градина, но заради липсата на деца беше закрита. Успяхме да приберем катерушките и люлките и сега всички се радват на детските площадки в селото. Лично аз благодаря на всеки, който се включва с доброволен труд за благото на селото. Имаме и други инициативи, в които разчитаме на труда на живеещите в селото. Това сплотява общността, е философията на Георги Николов.   \nКметството в с. Брусен се намира в една сграда с детската градина. В момента се подменя дограмата. За да не се разваля фасадата, на единия прозорец разрешил да подменят дограмата, но на страничния отказал. Не трябва хората да мислят, че харча пари, за да си правя ремонт и на моята канцелария. Това принуди фирмата изпълнител на проекта да ни подари един прозорец. А аз приемам всякакви подаръци. Котлето за парното на детската градина също ни е подарък, хвали се Николов. \nВ кабинета му (силно казано) има две бюра. Едно е за него, другото за секретаря на кметството. Махнал е телевизора. По-рано хората, като идвали за някаква услуга, ги карали да чакат отвън, защото пречели на  чиновничката да си гледа сериала. Сега това го няма. \nТук за всички има работа. Само който не желае, той стои безработен. До Брусен има две водни централи, фирма за инертни материали, земеделски  фирми. И нещо, което е много важно за хората - няма кражби. Преди време поредното семейство се заселило тук именно поради тази причина   \nВ Брусен всяка година ремонтират по една улица и то пак с доброволен труд. Изравнихме я и ще я насипем с каменна настилка. Догодина може и да я асфалтираме, ако общината я включи в своята програма. Изкопни работи правим по друга улица, дълга 400 м. И тя тази година ще има твърда настилка, а догодина ще се борим и за асфалтово покритие. Що се отнася до смяната на водопроводите, то това не можем да направим сами. Разчитаме на общината. Тази година селото ни заедно с още 3 села е включено в общински проект за подмяна на част от водопроводите. Сменят се етернитовите тръби с полиетиленови, ще бъдат направени водопроводни отклонения. Става въпрос за една трета от водопровода - близо 1800 метра. Проблемът е, че в общините Роман и Борован, където кметовете са от ДПС, парите дойдоха още в началото на лятото, а при нас още ги няма, оплаква се кметът.  \nНегова гордост е футболното игрище и отборът на селото, който играе в окръжната група. Затова и не пропуска мач. Когато отборът гостува, палят колите и отиват да го подкрепят. Сега целта е да вкарат стадиона в регулацията на селото, но процедурата е сложна и продължителна.  \nЧистотата е определена като приоритет. Искам селото да е чисто и затова полагаме много грижи. Когато едно населено място е чисто и приветливо, то привлича живеещите в него, кара ги да остават. Ние чистим редовно не само центъра и основните улици, но и един район около река Искър, където идват много хора от Мездра и Враца на риболов. Мястото е много живописно и приятно и затова ги привлича. Но е такова, защото ние го поддържаме чисто и подредено. \nЗапочнахме да изграждаме три къта за отдих в различни краища на селото. Те са по наш проект, който се финансира от общината в Мездра. С малко пари тя стимулира хората от селата да изграждат обекти, които смятат за най-нужни. Ние решихме да изградим тези три къта, които да се превърнат в място за отдих и за общуване. На всеки има беседка и детска площадка. Започнахме с беседките.  Мисля, че и в малките села има бъдеще, стига управляващите да умеят да ги благоустрояват и да задържат хората, казва Николов.  Симона Маркова е млада майка, която отглежда детето си в с. Брусен. Има доста като нея. На въпроса защо е избрала това място тя отговаря: \"Много е важно кметът та се съобразява с мнението на хората и техните потребности. Освен това трябва да ги обединява при решаването на проблемите. Тук става точно така.\" \n \n   \n \t\n", "date": "2018.10.04", "title": "Брусен доказва, че и малките села имат бъдеще "}
{"url": "http://www.duma.bg/node/176392", "text": "\"Едрият капитал крие дяволски данъци\" - Проф. Дуранкев, за мнозинството българи поскъпването на живота е нещо перманентно. През лятото инфлацията \"изяде\" увеличението на пенсиите от юли т.г., цените постоянно се покачват. Предупредихте, че ни очаква нова ценова буря след поредното поскъпване на газа и на всичко останало по веригата от 1 октомври. Кога ще се усети осезаемо, че вече сме в \"окото\" на бурята? Каква инфлация очаквате? \n- По-висока инфлация от 2% се тълкува от икономическата наука като болезнен шок за производители и търговци, понеже трябва да пренастройват своите цени в зависимост от поскъпването на свързаните с тяхното производство суровини и материали, машини и оборудване. Всяка промяна на производствените цени нанася удар върху крайните потребители, които плащат ефекта на общото поскъпване, понеже повечето от тях са хора със стабилни (неизменни) доходи. Накрая \"ударените\" от инфлацията на своите доходи крайни потребители - а това са по-голямата част социума - усилват натиска върху собствениците на капитала и върху правителството за по-високи заплати. И, естествено, повишените заплати се калкулират в следващите цени на производителите, което развързва спиралата на инфлацията. Змията си захапва опашката, образно казано. \nДиагнозата на българската икономика, разгледана по показателя инфлация, на годишна база (август 2017 - август 2018 г.) е висока инфлация - 3,5%. Напълно е възможно, понеже от 1 октомври нараснаха цените на някои основни енергоносители (ако бяха нараснали само цените на диамантите и на спортните автомобили, това нямаше да е проблем!), инфлацията до края на годината да надмине 4%, може и повече. Така се предизвиква \"перфектна ценова буря\", която ще удари както производители, така и потребители, а в крайна сметка - и централизираното управление на Борисов. \nКолкото и парадоксално да звучи, именно правителството в момента се наслаждава на тази ценова буря, понеже по линия на нарасналите доходи и цени обира по-висок данък общ доход и по-висок ДДС. Инфлацията пълни повече бюджета! Или, както се изрази навремето знаменитият икономист Милтън Фридман, инфлацията е единствената форма на наказание без законно основание. \n- Какво е поскъпването в други страни от ЕС? Може ли да говорим за спекула при останалите стоки и услуги от първа необходимост? \n- В инфлацията се калкулират както външни, така и вътрешни фактори и условия. Външните фактори влияят непосредствено и силно. България закупува основните енергоносители на световните пазари или чрез двустранни договори. В това отношение приличаме на Япония - и тя е суровинно бедна страна. Но с това приликите свършват. Япония има високо технологична и техническа структура на производството, България има \"допълващи\" производства на световни компании, които не си поплюват със заплащането на стоката \"работна сила\". Т.е. Япония има мека възглавница за инфлацията, България се сгромолясва върху цимент. \nВътрешните фактори влияят върху инфлацията понякога по-страшно. Едрият капитал у нас умее да прокарва лобистки закони, които прехвърлят разходите на капитала върху обществото (\"постройте ни добри пътища, за да си возим евтино стоките\"; \"дайте ни на евтина концесия нещо, за да печелим добре, ще го споделяме\" и т.н.), но още по-майсторски умее да повишава обосновано и необосновано цените на стоките (\"ще сменим името на лекарството с ново, за да сложим нова по-висока цена\"; \"ще сложим по-висока цена, отколкото е в Германия, българинът е тъп и няма да разбере\" и т.н.). \nЕдрият капитал крие дяволски данъци, като ги оправдава или като разходи за \"консултанти\", или като бъдещи \"инвестиции\", или просто като се прехвърли в офшорка, или припише богатството си на беден грък и т.н. \"Косвена жертва\" е и правителството, което принизява функциите си, за да се оправдава със \"свободния пазар\", криейки своята съпричастност към онези, на които служи. С извинение, но \"правителство\" не означава само ГЕРБ-Обединени патриоти, а и предходните. \n- Как ще коментирате изявления като това, че по-високите цени са неизбежни и са свързани с нашето забогатяване, че ако те не растат, няма как да растат и заплатите... Наистина ли българинът богатее, без да го усеща? \n- Ще си позволя да цитирам друг банкер - Отмар Емингер, бившия президент на Deutsche Bundesbank, който в известния си научен труд \"Инфлацията и международната монетарна система\" убедително твърдеше следното: \"Инфлацията действа като диктатор. С нея е нужно да се сражаваме, преди да се появи, иначе ще бъде късно.\" \nОтдавам думите на нашия банкер на доброто му чувство за хумор. Ако инфлацията наистина беше факторът, който вдига заплатите, то най-богатите страни щяха да са с най-висока инфлация. Но не е така, не е било и никога няма да бъде така. \nПо-висока инфлация от България има само в Норвегия и Румъния (съответно под 4% и под 5%). В еврозоната инфлацията е към 2%. Дания, Ирландия и Гърция не могат да стигнат по този показател и жалкия 1%. \nОбърнете внимание и на още един \"дребен факт\". България кандидатства за едновременно влизане в банковия съюз и валутния механизъм ERM II. Сред основните изисквания за прием, освен бюджетен дефицит в рамките на 3% от БВП, публична задлъжнялост под 60%, са налице и рамки за дългосрочните лихвени проценти и инфлацията. Именно според тези критерии темпът на повишение на ценовото равнище не трябва да надвишава 1,5 процентни пункта над осреднените стойности в трите държави от съюза с най-ниска степен на инфлация, т.е. под 1,5%. Ако и следващата година не изпълним този критерий (дали е справедлив или не, това не е важно, факт е, че го има), то еврозоната ще продължи да е точно толкова далече от България, колкото е и сега. \n- Доколко адекватни са мерките за противодействие на поскъпването, особено на хляба, които се предлагат? \n- Ако хлебозаводите можеха да се трансформират на банки, със сигурност щяха да го направят - там печалбите са много по-високи. Но не могат. Ако българинът не знаеше значението на основното съществително на живота у нас - \"комата!\", със сигурност щеше да предпочита пасти. Но предпочита хляб наш насущний! \nНяма производител (\"капиталист\" - по една икономическа терминология), който да работи без печалба, и то нарастваща. Затова призивите за \"икономически патриотизъм\" по отношение на хляба не могат да заменят здравословното парично обращение. Появиха се интересни и оригинални политически екстензии, които обаче няма да смъкнат цената на хляба. Ако се предложи \"търговците да работят без печалба\", търговците ще се въргалят от смях до припадък. Ако се сложи \"таван на търговските надценки\", много бързо ще се покаже (счетоводно), че себестойността расте и при едни и същи търговски надценки - крайната цена на хляба също нараства. Ако се намали ДДС на хляба на 5% (в други страни ефектът е известен), производители и търговци ще ръкопляскат задружно: цената на хляба ще падне с 4-5 ст., но делът на печалбите ще се увеличи. \nКолкото мафията може да се пребори с престъпността, толкова и правителството може да се пребори с нарастването на цената на хляба. И все пак има един разумен ход - темпът на нарастването на реалните парични доходи да изпреварва темпа на нарастване на цените на стоките от първа необходимост. Да не подценяваме сегашното правителство, то вече започна да го прави - с повишението с 10% на заплатите на администрацията и динамиката на минималната работна заплата. Тронът не се напуска лесно! \n- Освен поскъпването на храните и услугите, ни готвят и нова здравна реформа... \n- Щом някой у нас заговори за \"здравна реформа\", 100 000 българи започват да си стягат куфарите за Западна Европа. Цели 28 г. се \"реформираме\" и формалните, и неформалните доплащания в \"здравната система\" винаги нарастват. Преди години здравето беше основно достъпно благо. Сега поддържането на здравето е лукс за малцина. Здравето не е лекуване на болни, а създаване на условия да няма болни... Затова беше прав Джон Кенеди, който предупреждаваше, че \"ако свободното общество не може да помогне на многото бедни, то няма да може да защити и малкото богати\". Не се ли забелязва и у нас нещо като (справедлива!) ненавист към богатите, особено към \"законно облагодетелствалите се\" във и около парламент и правителство?! \nЗатова \"Здравна реформа\" (с голямо \"З\") трябва да означава осигуряване на такива условия на живот, които да не допускат \"принудително\" заболяване от качеството на този живот. Но също така означава солидарна система, при която всички дружно да помагаме на онези, които - при сегашните условия - са пострадали и са се разболели. Плутокрацията в момента осребрява високите си постове и доходи с тезата, че трябва да се премахне \"монополът на Здравната каса\", а не че от тази каса се краде безобразно! Но ако си против монопола въобще, то и правителството е монопол, \"защо нямаме поне 4-5 едновременни правителства\", а Б.Б. е хипермонополист - никой не смее да му противоречи?! \nПърва задача, следователно: \"Махнете крадците, които се препитават организирано от Здравната каса, парите ще стигат за всичко.\" \n- Какви най-неотложни мерки трябва да се предприемат, за да оцелеят хората? Има ли предел търпението на българина? \n- Колкото и да е странно, България попада в групата на развитите страни според Индекса на човешкото развитие на ООН, т.г. сме на 51-во място, придвижили сме се напред. Няма умрели от глад (или не се знаят?), но има поразени от здравната система, образователната система и системата на \"културата\". Имаме унижени, оскърбени и гладуващи. Ако думата ни е за тях, необходима е управленска политическа система, която да реши в рамките на 4-5 години въпиещите въпроси на настоящето на тези хора. \nНо горните задачи са свързани с промяна във фискалната и в частност - в данъчната - политика на държавата. Провелата се наскоро дискусия, в която участвах, заедно с министър Горанов, показа, че ГЕРБ биха дискутирали този въпрос, но не могат да променят системата, понеже имат заробващ договор с \"патриотите\" по темата. Вероятно при следващи избори ГЕРБ ще направят смела крачка напред без гирите на краката си. \nНо не може да се чака. Страдащото мнозинство настоява за премахване на плоския данък и замяната му с прогресивен, въвеждане на семейно подоходно облагане - ако искаме да имаме здрави деца; \"отрицателен данък\" за тези, които имат доходи под жизнения минимум (т.е., ако двама души с две деца имат доходи общо 1100 лв. месечно, а минимумът на човек е 321 лв., то държавата ще \"доплаща\" ежемесечно 184 лв.); \"данъчна ваканция\" за лицата с висше образование 4-5 г. (колкото са били необходими за бакалавър и магистър); преразглеждане на ДДС, на данък дивидент, на данък печалба и т.н. Необходима е смела фискална реформа. \nСегашната фискална система е изгодна за 1% от гражданите, но е гилотина за поне 40% от останалите. Който въведе \"плоския данък\", трябва да си посипе главата с пепел и да замълчи следващите 10 години! Затова БСП - като отговорна за сегашната данъчна система, която устройва богаташите - трябва да поеме инициативата и да настоява за промяна на системата! \n- Ако в социално отношение нещата у нас се влошават, какво да очакваме за икономиката? \n- България не е уникално космическо явление. В много отношения приличаме на други \"братски\" страни. След 1990 г. свободното движение на хора трансформира 12-15 млн. източноевропейци в граждани на други централно и западноевропейски страни. Румъния загуби 3,5 млн. граждани, България - към 2 млн., а Литва и Латвия паднаха съответно под 3 млн. и под 2 млн. Ако нямаш развиваща се демографска система, придружена с добра и качествена здравна, образователна и културна система, нямаш добро бъдеще. \nПри стационарни политико-управленски условия може да очакваме продължаващ \"отлив\" на млади хора към по-развитите страни, \"прилив\" на мигранти от други страни, които тълкуват България като първоначален \"вход\" към по-развитите държави. Затова имаме общи интереси с другите източноевропейски страни, които настояват за мощен поток инвестиции от ЕС, за да постигнат \"догонващо развитие\" в обозримо бъдеще (до 2030 г.). Необходима е обща визия за бъдещето на България, която да направи не само анализ на състоянието на болника, но и да предпише необходимото лечение от типа \"благоденствие за всички\". \nХубаво е, че БСП стартира обсъждането на своята \"Визия за България\", която - колкото и да е критикувана отвън и отвътре - може да се оформи като приемлив краен продукт. Дискусията е отворена, може да се мисли така, че да защити интересите на онези 99% социално-икономически гилотинирани от прехода.     \n \t\n", "date": "2018.10.04", "title": " Ценовата буря ще удари всички, накрая и управлението на Борисов"}
{"url": "http://www.duma.bg/node/176423", "text": "\"Нека всички подкрепим майките на деца с увреждания. Тяхната мъка няма цвят. Нека покажем на Бойко Борисов, че свърши времето, в което можеше с раздаване на милиони да купува послушание\". Това написа във фейсбук лидерът на БСП Корнелия Нинова. Според нея обещаните 150 млн. няма да решат проблемите ако, няма промени в законите. \n\"Още през юли ние внесохме закона за личната помощ, изготвен заедно с майките. Два месеца и половина отлежава на бюрото на Караянчева. Досега можеше отдавна да е факт. Когато трябва да уредят някой бизнесмен, законите се приемат за 24 часа. А майките стоят четири месеца в палатките с децата си. Управляващите ги лъжат, разделят ги, противопоставят ги\", категорична е Нинова. \"Онзи ден на среща с тях една майка сподели, че някои от децата вече не са живи. Помните ли как започна всичко? Отказаха да ги пуснат в парламента на среща с нас, защото носели рекламни материали. Рекламните материали бяха надписите на гърдите им \"Системата ни убива\", припомня лидерът на БСП. \"Нека застанем до тях и им покажем, че няма да го допуснем. Системата може да се промени\", категорична е Нинова. \n\"Протестът на майките на деца с увреждания показа, че в България има живо гражданско общество, което е в състояние да контролира властта, независимо кой я представлява. Тези крехки жени проявиха повече мъжество от болшинството мъжища в днешната власт, начело с премиера. Никой не вярваше, че няколко майки, измъчени от трудности и безпаричие, ще имат храбростта и силата да се противопоставят на цялата държавата\". Това заяви в НС вчера зам.-председателят на ПГ \"БСП за България\" Антон Кутев в декларация от името на група. \n\"През последните няколко месеца тези жени видяха най-грозното лице на псевдодемокрацията, в която живеем. Заплашваха ги, разделяха ги, предупреждаваха ги, загрижено ги съветваха, дублираха им палатковия лагер. На практика те се запознаха с всички дефекти на политическата ни система. Само, защото бяха дръзнали да протестират. И издържаха, и по всичко личи, че няма да се предадат. Мисля, че е редно всички - и управляващи, и опозиция, да ги поздравим. А и да ги подкрепим. С действия. С реални усилия\", призова депутатите Кутев. \nВ плана за интеграция на хората с увреждания, приет с мнозинство на ГЕРБ в първото правителство на Борисов, ясно е записано, че през 2016 г. трябваше да бъде приет закон за социалните услуги, който да регламентира тази дейност, припомни социалистът. Според него обаче не само през октомври, а и до края на годината, такъв закон едва ли ще бъде приет. \"Година и половина в този парламент поставяхме въпроса, че Закон за социалните услуги е изключително необходим. За пореден път ни се казва, че той е бил ужасно сложен. 9 години ГЕРБ не успяха да напишат Закон за социалните услуги, който касае най-бедната, най-измъчена част от хората, и това означава само едно - некомпетентност. Отлагат закона, в края на годината той излиза извън бюджетната процедура\", предупреди Кутев. \nДумите му предизвикаха гнева на депутата от ГЕРБ Светлана Ангелова, която обвини БСП, че лъже и манипулира мнението на протестиращите. Ангелова размаха пръст, че нямало как под натиск да бъдат изпълнени исканията на майките, синдикатите и на хората с увреждания. \nДнес протестиращи майки, депутати, омбудсманът и ресорните министри - на труда, на здравеопазването, на образованието и на финансите, ще се срещнат в Народното събрание, за да потърсят допирни точки и решение на проблема.     \n \t\n", "date": "2018.10.04", "title": "Нинова: Пълна подкрепа за майките на деца с увреждания  "}
{"url": "http://www.duma.bg/node/176426", "text": "В Българската асоциация на организациите на производители на плодове и зеленчуци има сигнали от директори на учебни заведения и земеделски производители, които искат да се откажат от безплатните плодове и мляко. Много са писмата към нас, които споделят това желание за отказ, заяви Чавдар Маринов от асоциацията. Според него ситуацията със схемата е административен хаос, внедрен чрез бързите промени в наредбата, която регламентира предоставянето им. \nМеждувременно от 144 СУ \"Народни будители\" заявиха, че се отказват от безплатните плодове и мляко. В протестно писмо директорката Величка Николова заявява, че двете програми, които би трябвало да помогнат на здравословното хранене, всъщност водят повече до неясноти и неудобства, отколкото до ползи за децата. \nПисмото е изпратено до Министерството на земеделието, храните и горите, Българската агенция по безопасност на храните, ДФ \"Земеделие\" и др. \"С тази наредба, която променяха лятото поне три пъти, създадоха възможност за лобистки фирми, които да печелят. Условията могат да се изпълнят от една-две фирми в България\", коментира Николова. \n    \n \t\n", "date": "2018.10.04", "title": " Училища масово се отказват от безплатните плодове и мляко"}
{"url": "http://www.duma.bg/node/176429", "text": "БСП настоя вчера в парламента незабавно в парламентарните комисии да се разгледат промените в Закона за концесиите, засягащи забраната за концесиониране на обекти от националната сигурност, което ще прекрати и обявената от МС концесия на летище София. Три месеца законът седи на трупчета и не може да се внесе в пленарна зала, защото председателите на комисиите просто отказват да го гледат, възмути се от трибуната на НС секретарят на ПГ \"БСП за България\" Филип Попов. \nДУМА припомня, че още в края на юни т.г. социалистите внесоха в НС искане за спиране на решението на МС за отдаване на концесия на летището. Те отбелязаха, че аеропортът е построен с парите на данъкоплатците, а някой иска да го открадне от тях и да го даде на чужда фирма. Месец по-късно БСП внесе законови промени в концесионния закон, които да забранят отдаването на всички предприятия от тъй наречения \"забранителен списък\" за приватизация. \nМеждувременно на специална пресконференция вчера стана ясно, че най-големият британски летищен оператор - Манчестър Еърпортс Груп (Manchester Airports Group) е потвърдил интереса си към концесията на летище София. Компанията управлява три летища във Великобритания - Манчестър, Лондон Станстед и Ийст Мидландс, които обслужват 58 млн. пътници годишно. Компанията е публично-частна и акционери в нея са общината на Манчестър, която е мажоритарен собственик, и Industry Fund Management (IFM), който държи 35,5%. IFM е австралийски пенсионен фонд, който има дялове в 16 летища в Австралия и Европа, сред които и летището във Виена. \n\"Отказахме се от надпреварата за летището в Белград, за да дойдем в София. Други интереси в региона нямаме\", поясни главният изпълнителен директор на MAG Чарли Корниш. Офертата ще бъде подкрепена от китайския строителен гигант BCEG, който в момента строи край Пекин най-голямото летище в света с капацитет от 45 млн. пътника годишно. Прогнозната стойност на концесията на летище София е 3,898 млрд. евро без ДДС, или над 7,6 млрд. лв., а правителството започна тръжна процедура на 5 юли. Оферти може да се подават до 22 октомври 2018 г. \nКонцесионерът ще трябва да инвестира поне 600 млн. евро в инфраструктура за 35 години, освен това - да построи Терминал 3, както и да плати на държавата 550 млн. лв. при поемане на управлението на летището и всяка година поне по 15 млн. лв. без ДДC или 10% от приходите от дейността. Разширяването на втория терминал и евентуално нова писта са другите изисквания към бъдещия концесионер на летище София. От него се очаква още да развие и засили позицията на летището като регионален център като разработи нови маршрути от и до София. Това става ясно от условията по новата концесионна процедура. Те са значително завишени спрямо предишната, която беше прекратена от служебния кабинет на Огнян Герджиков поради съмнения за предизвестен победител.   \n \t\n", "date": "2018.10.04", "title": "БСП иска законово да се спре концесията на летище София "}
{"url": "http://www.duma.bg/node/176425", "text": "С допълнителни 3,1 млн. лв. правителството увеличи вече утвърдения със Закона за държавния бюджет парите на Държавна агенция \"Технически операции\" (ДАТО). \"Планирането, прогнозирането и изпълнението на ангажиментите за разходи и новите задължения за разходи в Държавна агенция \"Технически операции\", отразяват спецификата на дейността на агенцията при изпълнение на задачата по чл. 19а, ал. 1 от Закона за специалните разузнавателни средства, обусловена от бързо променяща се оперативна среда и бързо развиващата се среда на информационните и комуникационни технологии. Това налага отделяне на значителни ресурси за иновации, които са насочени към повишаване на технологичния и техническия капацитет на агенцията за изпълнение на законово регламентираните й цели\", обосновават се от МС. \nПрипомняме, че в края на м.г., при обсъждането на Закона за държавния бюджет, депутатите решиха да увеличат бюджета на ДАТО със 77 000 лв. \nБе предвидено годишните разходи на службата да са 48,4 млн. лв. В сумата не са включени отпуснатите нови 3,1 млн. лв.   \n \t\n", "date": "2018.10.04", "title": "Кабинетът отпусна нови 3,1 млн. лв. за подслушване"}
{"url": "http://www.duma.bg/node/176428", "text": "\"Доходите в България продължават да са изключително ниски. С това ниво на доходите и отворения трудов европейски пазар е много трудно да се задържат хората у нас.\" Тази констатация направи в Неделино вчера народният представител от ПГ \"БСП за България\" Станислав Владимиров. Заедно с колегите си Цветан Топчиев и Никола Динков той представи идеите, с които проектът на БСП \"Визия за България\" ще пребори този проблем. Владимиров отбеляза, че Визията е документ, върху който може да се стъпи за цялостна промяна на модела на управление на държавата. \"Най-големият проблем в България в момента е демографията. Всъщност страната вече се намира в демографска смърт\", констатира народният представител. \"Демографската катастрофа, бедността, нарастващите неравенства и регионалните разлики между различните краища на страната са сред най-големите заплахи, пред които е изправено днес българското общество\", добави Динков. Според него, за да бъдат спрени негативните демографски тенденции, е необходимо да се подобри закрилата на семейството, а децата да се превърнат в ценност за обществото и приоритет за държавата. \n\"Нужна е активна държавна политика в селското стопанство. Трябва диференцирано субсидиране и ограничаване на едрите земеделски производители, както и въвеждане на таван на субсидията до 60 хил. лв.\", смята Цветан Топчиев. Той настоя за държавно финансиране към малките и средните ферми, както и за специално парично подпомагане за младите фермери. \n    \n \t\n", "date": "2018.10.04", "title": "За по-добри доходи призоваха от Неделино социалистите"}
{"url": "http://www.duma.bg/node/176390", "text": "Три жени вървят по алеята из парк \"Света Троица\" в община \"Илинден\" и разговарят за доходите. Какви доходи, какви пет лева! Кажете ми, казва едната, какво по-напред да платя с двестате лева, които получавам? Тока, водата, парното, хляба или лекарствата? Отговор няма. \nСъщата сутрин по една телевизия представител на властта се похвали, че посоката била вярна. Доходите непрекъснато и стабилно растели. ГЕРБ управлявали правилно, с мисъл за хората. \nКолко беше искрен тоз властник само. Наглостта струеше от устата и очите му. Доволен, добре охранен, зализан, усмихнат и спокоен. Представител иначе на \"патриотите\". Над един милион избиратели бяха излъгани от тях. Толкова са онези, които сега живеят с доходи около двеста лева. Как? Само те си знаят. \nНо е вярно, доходите растат. Минималната заплата се качва. Растат възнаграждения на чиновници... \nЕ, и споменатите по-горе ще се облажат с по 5-6 лв. от някой 1 юли. Но от 1 октомври вече многократно повече ще платят за ток, вода, парно, хляб. И не само. Защото посоката е правилна! \nДа му мислят пенсионерите, на които явно не е нужно да се повишават доходите. Защото са накрая ли? И може да не опрат до тях на следващите избори? \nСега отново всички ще хукнат по села и градчета заради изборите. С нашите доходи. С доходите на повече от милион наши сънародници, чиито средства продължават да са далеч от обещаните. \nСигурно не помнят какво са обещавали преди. Трите жени от парк \"Света Троица\" обаче помнят. Но вече едва ли вярват, че доходите един ден ще са по-справедливи. За тях и за останалите потърпевши от Прехода и от управлението на ГЕРБ. Как да вярват? Вече близо 10 години на техен гръб се упражняват с лъжи и фалшиви обещания.   \n \t\n", "date": "2018.10.04", "title": " Какви пет лева?  "}
{"url": "http://www.duma.bg/node/176394", "text": "\n\"Затворихме кранчетата от които се източваше общинският бюджет\" \n \"Час по-скоро се нуждаем от реална децентрализация\" \n- Г-н Събков, новият проект на левицата \"Визия за България\" вече е представен и обсъждан  в десетки общини в страната. По думите на Корнелия Нинова на тези срещи са зададени над 300 въпроса и са направени над 800 предложения, част от които ще влязат в проекта при гласуването му в края на годината. Каква е вашата оценка за проекта и кои са най-важните неща, на които трябва да се обърне по-сериозно внимание? \n- Най-големият успех за България е това, че се създаде такъв документ, че се мисли по въпросите, които вълнуват хората, и са в основата на успешното ни съществуване като държава. Така, че поздравления за организаторите, за тези, които изготвиха \"Визия за България\". Стига сме работили на парче, стига сме работили пожарникарски, важното е да поставим нещата в правилната посока и стъпка по стъпка да се борим за тяхното осъществяване. Няма маловажен елемент от тази Визия. Така, както един човешки организъм е изграден по определен начин и за правилното му съществуване е важно всички системи да работят, така и за България е необходимо всички елементи, които са намерили място във Визията, да бъдат осъществени и то в разумни срокове. Защото нещо, ако е на изчерпване, то е на изчерпване търпението на хората и тук трябва да обърнем сериозно внимание. Тази Визия е направена не просто за някой, а за хората, за нашите съвременници.  \n- В раздел \"Регионално развитие\" от проекта е заложено, че е нужно регионално управление от принципно нов тип, една нова философия на децентрализацията, т.е. регионите да бъдат свързващо звено между държавната власт и местното самоуправление. Какво още трябва да се направи, за да се обнови старата философия за децентрализацията? \n- Темата за децентрализацията се дискутира непрекъснато, но почти нищо не се прави в тази посока. Вместо децентрализация имаме засилена централизация. Това е характерно за последните години от развитието на държавата ни като цяло. Час по-скоро се нуждаем от реална децентрализация, от това общините да могат да разполагат с по-голям ресурс, който генерират и без това в своята територия, особено тези, които имат потенциал и възможности. А не да слагаме наколенки и да се молим било пред регионална структура, било пред дадено министерство или в МС и да чакаме подаяния. Има възможност местното самоуправление да определи своите приоритети и да насочи ресурса там, където е най-необходимо, но е много важно да знаем с какво разполагаме, на какво можем да разчитаме. Неясните правила, които са в момента при определяне, включително и на изравнителната субсидия за общините, ни поставят в неблагоприятна ситуация. За областните администрации е казано и писано много. Бих казал, че на този етап със задълженията и ангажиментите, които са им възложени, по-скоро те са паразитни структури, излишни и ненужни. Когато говорим вече за регионално ниво, смятам, че нещата стоят по-добре и час по-скоро трябва да се развива регионална политика. Защото ако работим само на парче, община за община, резултатът няма да бъде очакваният.  \n- В началото на мандата ви, в един разговор с вас казахте, че сте заварили общината почти във финансов колапс - 8 млн. задължения, неплатени заплати и т.н. Какво е положението сега? \n- Благодарение на прецизни и рестриктивни действия успяхме да погасим към днешна дата задължения в размер над 4,5 млн.лв. Успех беше и това, че затворихме основните кранчета, от които се източваше общинският бюджет. Тоест сведохме задълженията на общината наполовина, като останаха само два кредитора - единият е Министерството на финансите, откъдето получихме един безлихвен кредит, свързан с изпълнението на проекта \"Воден цикъл на град Мездра\", и един кредит от фонд \"Флаг\", свързан също с инвестиции през минали периоди. Сега сме абсолютно коректни и то не от днес, а от началото на мандата направихме така, че всички наши кредитори да бъдат удовлетворени своевременно.  Всичко онова, което е необходимо да осигурим за училища, детски градини, социална сфера, се разплаща всеки месец. \n- А как се справяте с безработицата, ако има такава, и как съдействате за нейното намаляване?  \n- Безработицата през последните няколко години е в рамките на 8%. Това е добре, но все още не ни успокоява. Това, че имаме определен брой безработни, ни притеснява и търсим всякакви възможности да намираме заетост за тези хора. Какво правим на практика? Изготвили сме социални анкети на  безработните, които отчитат техните възможности, здравословното им състояние, потенциала, желанието им за работа.  Тогава търсим контакти с работодателите на територията на общината, за съдействие и за осигуряване на допълнителни работни места. До 10-15 дни предстои да назначим още 50 души по една програма, която касае и облагодетелства хора, които са с трайни увреждания, така че правим всичко възможно да няма безработица. Продължаваме една стара практика от години - през лятото наемаме студентски бригади, в които ангажираме младежи от общината, желаещи да работят в строителството, да направят нещо за своя град, за своята община. По този начин им помагаме да получат някакви минимални доходи, а ние да сме доволни от труда за облагородяване на инфраструктурата в общината. Не пропускаме нито една възможност по програми, създаващи възможности за наемане на допълнителна работна ръка. Поддържаме добри връзки с един от най-големите заводи в общината \"SEBN-BG\"  - за кабелни комплекти, в който работят над 1900 души. Така че се стремим да бъдем в полза и на бизнеса. Няма предложение, което е постъпило в общинска администрация, на което да не сме обърнали сериозно  внимание или да не сме помогнали да се реализират определени инициативи. Последните частни проекти, които се случват успешно, това е една овцеферма в зоната на община Мездра, в землището на с. Моравица, и още една  ферма за щрауси, инвестициите на които са от  порядъка на над 3 млн. за всеки един от тези обекти. \n- Мездра навремето имаше много добре развита икономика, нямам предвид само през социализма, а и в началото на демокрацията. Колко предприятия  работят сега? \n- Както вече казах, успешно работи Заводът за кабелни комплекти, който е с външни инвеститори, собствениците имат фабрики в Румъния и в други страни от Европа. Имаме пивоварен завод \"Леденика\", който е с българска собственост и се бори срещу големите пивоварни за оцеляване на пазара.  Успешно работят фабриките за преработка на врачанския камък - две по-големи и няколко малки цеха. Техкерамика - за производство на техническа керамика. За съжаление това, което беше лицето на Мездра преди години - фабриката за широки хасета и спално бельо, от 2 години е в по-сложна ситуация. Това е резултат от общото положение на всички текстилни фабрики в България, конкуренцията на стоки от Индия, Пакистан, Египет изключително много затрудни развитието на тези предприятия и затова в момента са в затишие. Продължава да работи Машиностроителният завод \"Искър\" макар и със силно редуциран състав. Това са основните предприятия, които продължават да функционират успешно. \n- Има значение и това, че Мездра е и голям жп възел. \n- Освен жп възел е и транспортен възел. Има предимство и това, че много от хората работят и търсят препитание и в София, в Ботевград. Факт е обаче, че в Мездра идват да работят и хора от други населени места, така че процентът на безработицата не е толкова висок, колкото в другите общини от Северозапада. Така че успяваме да осигурим добър поминък за хората. Нещо, което ме притеснява най-вече като община, това е, че държавата на този етап не може да оцени по достойнство труда на общинските служители, на хората, заети в социалната сфера. Това са изключително важни грешки, които се допускат и ще доведат до това, че ще обезлюдят не просто населените места, а ще обезлюдят общинските администрации, социалните услуги. Не може срещу минимални възнаграждения хората да работят в тези сфери и да очакваме от тях чудеса от героизъм, да очакваме, че ще се справят успешно с предизвикателствата, които стоят в момента пред общините. Тези хора управляват проекти за милиони, а в същото време тяхното възнаграждение е символично. За това казвам, че присъствието на всички колеги в общинската администрация е по-скоро тяхна кауза. И ако в сферата на образованието все пак има някаква тенденция за привеждане на работните заплати в нормален вид, то в общинските администрации, в социалната сфера нещата изостават, бих казал, изключително рисково. И ако правителството не обърне внимание на този важен проблем и ако чрез Националното сдружение на общините не защитим по-високи бюджети в тази сфера за общините, сме обречени на тотален провал. Аз и в началото ви казах, не бих искал като кмет да се кланям на някой и да очаквам, че ако съм много послушен ще получа някакъв бонус. Искам друго, искам децентрализацията да е реална. Ние като местни общности, можем да формираме реални бюджети на база на приходите, които генерираме на територията на нашите общини. Беше време, когато 100% данък общ доход влизаше в общините. Нека да върнат поне част от този ресурс в управлението на общините, за да не изпадаме в унизително състояние да следим кой какво е получил от някой, по каква причина го е получил, защо го е получил и какво му е дадено. \n- Това може да се определи с едно изречение -  купуване на гласове. Поне аз така го разбирам... \n- Не искам да влизам в полемика по този въпрос, просто защото смятам, че това е грешна практика. Не трябва така да се работи. Трябва да има ясни правила и критерии. \n- Г-н Събков кои са най-силните страни в социалната програма на община Мездра? \n- Мога да кажа, че Мездра е социална община. Пионери сме в много  направления. Ще ви посоча един елементарен пример. Въпреки че имаме огромни задължения, над 4 млн.лв., други общини с подобни задължения, съм сигурен, че са в много по-сложна ситуация и се чудят как да оцелеят. Въпреки тези задължения, ние се грижим за добрия социален статус на нашите съграждани. Какво направихме за младите семейства? Тази година сме освободили от такса заплащане на детски градини, и на детски ясли за децата, които са в яслена възраст, т.е. до 3-годишна възраст. Подкрепяме пенсионерските клубове. Правим всичко възможно да идентифицираме индивидуалните проблеми на хората и търсим решения - дали ще помогнем с доставка на дърва за огрев, дали ще им осигурим медицинско обслужване и пр. Осигурихме и закупихме микробус, който безплатно извозва социално слаби и хора с увреждания до съответни институции или здравни заведения. Създадохме бюро за социални услуги, в което приемаме заявки за различни социални нужди - за почистване или за някакъв елементарен ремонт, дали за попълване на някакви документи или контакти с някакви институции. Извършваме и такива услуги. Привличаме наши спонсори, дарителски фондации за осигуряване, макар и скромни, подаръци и неща от първа необходимост за социално слаби лица и деца. За Коледа през изминалата година осигурихме за над 500 деца подаръци. Когато получиха кутиите с играчки, дрехи, лакомства, видях широко отворените детски очи, които не са виждали такива подаръци от години, и когато едно дете получи подарък, и когато се усмихне или разплаче от вълнение, това е най-голямата отплата за нас, че сме си свършили добре работата. Осигуряваме компютри за училищата, осигуряваме ремонти на образователната система. Материалната база на нашите училища е в много добро състояние. Всяка година  инвестираме  в енергийна ефективност, в ремонти. Правим така, че на децата да им е уютно и комфортно, разбира се, и на учителите, и на всички, заети в сферата на образованието. \n- След по-малко от година предстоят избори за местната власт, които са изключително важни за страната. Какво г-н Събков, е виждането ви за мястото на лявата алтернатива и на левицата в тези избори?  \n- Радвам се, че има такава лява алтернатива. \"Визия за България\" трябва да стигне до много широк кръг от хора, за да се види, че има такава партия, че има такива хора, които мислят за доброто на всички наши съграждани и са готови да  жертват време, сили и ресурс, за да направят живота на нашите съграждани по-добър. Това е най-силното и не трябва да се отказваме от тази борба. Сигурен съм, че ще успеем. И може би това ще е най-трудният проблем на БСП. Все по-трудно ще се намират отговорни хора, които да се кандидатират за кметове на малки, пък и на по-големи общини, които да отиват не за да осребрят присъствието си в местното самоуправление по някакъв начин, а които да се борят за разрешаване проблемите на хората, за намиране на правилните решения и провеждането на успешни политики за общността. \n- А вие ще се кандидатирате ли за втори мандат? \n- Не мога да ви отговоря сега на този въпрос. Ако успешно приключим настоящия мандат и имам все още сили и ентусиазъм и, разбира се, получа подкрепата на своите съграждани, тогава, да. Защото усилията, които влагаме към момента, са изключително много. Убеден съм, че упоритостта, с която работим, в крайна сметка ще бъде възнаградена и, че ще постигнем това, което сме обещали на хората, а то ще бъде гаранция, че сме си свършили добре работата. Това за мен е най-важното. \n    \n \t\n", "date": "2018.10.04", "title": "НЯМА МАЛОВАЖЕН ЕЛЕМЕНТ ОТ \"ВИЗИЯ ЗА    БЪЛГАРИЯ\" "}
{"url": "http://www.duma.bg/node/176430", "text": "БСП настоя концесията на летище София да бъде спряна. Социалистите поискаха незабавно да се разгледат в комисиите на НС промените в Закона за концесиите, които касаят забраната за концесиониране на  . Три месеца той седи на трупчета, защото председателите на комисиите отказват да го гледат, заяви Филип Попов. \nПо-рано стана ясно, че най-големият британски летищен оператор е потвърдил интереса си към летище София. Тръжната процедура беше обявена на 5 юли, а прогнозираната цена на българския аеропорт е 3,898 млрд. евро без ДДС. Офертата на британците щяла да бъде подкрепена от китайски строителен гигант, който гради край Пекин най-голямата аерогара в света. \n    \n \t\n", "date": "2018.10.04", "title": " БСП: Спрете незабавно концесията на летище София "}
{"url": "http://www.duma.bg/node/176395", "text": "Северозападна България е най-бедният регион в целия Европейски съюз.  Заплатите са най-ниски, безработицата е най-висока, демографските  процеси са негативни, инвестиции липсват, младите бягат. Бедност,  изолираност, липса на инфраструктура, затруднен достъп до здравеопазване  и образование, висока битова престъпност, обезлюдяване. Това е  Северозападът днес. Парадокс е, че Северозападна България, която  географски е най-близо до западния свят, е най-изостанала. Усещането тук  е за безнадеждност. Не случайно местните с тъга наричат региона си  \"Северозападнал\". \nВъв \"Визия за България\" БСП записа специален раздел за приоритетно  развитие на изостаналите региони, сред които е и Северозападът. А това  означава държавнически подход, разбиране за държавата като за единен  организъм, в който всички органи функционират нормално. \"Визия за  България\" е разговор с хората за бъдещето на България. Разговор за това  как да променим порочния модел на властване и да възродим родината. - Г-н Иванов, избройте пет ключови думи, които характеризират живота на хората и състоянието на Врачанския регион. \n- Това са демографска катастрофа, бедност, безработица, лоша инфраструктура и липса на надежда. Демографският срив е най-ярко изразен в Северозапада. Обзлюдяването е толкова страшно и процесът става необратим. Може би вече е късно за всякакви мерки и политики, които да намалят тази тенденция. За бедността едва ли е необходимо да се мотивирам защо е така. За съжаление, Северозападът е емблема на бедността, на социалното изключване, на липсата на перспектива у хората, които живеят там. Емблема на лошото управление на ГЕРБ. \nБезработицата е страшен бич, което допълва страшната картина, особено в малките населени места и малките общини. В някои от тях тя достига до около 50%, което означава, че на практика всички жители в трудосподобна възраст там са без препитание. Най-страшното е, че няма перспектива за тези хора. Резултатите от тава са емиграцията и обезлюдяването. \nА лошата инфраструктура винаги е била характерна за Северозапада и особено това се отнася за пътната. През последните няколко години благодарение на европейското финансиране има отлепване от дъното, но то е в по-големите общини и на по-важните, от висок клас, пътища. Ситуацията в малките общини и петокласната и особена общинската пътна мрежа  не се е променила. \nВсичко това води до липса на всякаква надежда у хората, които все още са останали да живеят в Северозапада. Тази страшна картина изолира този район на България от всички останали като характеристики, като социално-икономическа ситуация и, разбира се, от качеството на живот. \n- Вие бяхте един мандат кмет на Враца и тогава успяхте да постигнете пълна финансова стабилност на общината. Получавахте ли подкрепа от държавата? \nНай-силна подкрепа получих от правителството с премиер Пламен Орешарски, която беше изключително важна. Тя беше насочена основно при решаването на проблемите с уличната ВиК мрежа и особено по време на изпълнение на Водния проект във Враца. Но това беше работа на парче. \nТочно тогава обаче беше разработена Стратегия за целенасочена инвестиционна програма за Северозапада и за още няколко региона в страната, които са с подобни социално-икономически и инфраструктурни характеристики. В изработването на документа усилия вложиха всички местни власти, бизнесът, неправителственият сектор, представители на държавата. И подготовката даде надежда, че ще има най-сетне цялостна държавна политика за тези региони. \nЗа съжаление, още при второто правителство на Бойко Борисов тази програма беше захвърлена в чекмеджето. Миналата година, когато в комисията по регионална политика в НС коментирахме този въпрос, тогавашният министър Николай Нанков поясни, че на практика сегашното правителство няма намерение да стартира финансирането на стратегията, защото Министерството на финансите изразило несъгласие с инструментариума и целите й. Програмата няма как да стартира, ако не бъдат осигурени парите за реализацията й. \nЗа мен като народен представител от Враца приоритет е Северозападът, но не очаквам при управлението на ГЕРБ да се случи нещо положително. Сега много общини получават средства с постановления на МС. Вярно е, решават се частични някакви въпроси основно по инфраструктурата, но какво от това, след като не останаха хора в региона. Това, че ще има нов път, който свързва две призрачни села, в които няма жители, не решава проблемите. \n- Във \"Визия за България\" има записан специален раздел за приоритетното развитие на изостаналите региони. Как това ще се отрази на бъдещето на Северозапада? \n- Нашата \"Визия за България\", която сега обсъждаме широко с хората в цялата страна, е сериозен проект за преодоляване на изостаналостта на конкретни региони. В сегашния вариант е посочен Странджа-Сакар, но участвайки активно в обсъждането на Визията, което е предстоящо и във Врачанска област, ние ще настояваме да се разпише една цялостна политика за всички изостанали региони, включително и за Северозапада. Заложеното в тази част на проекта, като политика спрямо изостаналите региони, наистина дава надежда, че може да се стигне най-сетне до устойчиво дългосрочно планиране и търсене на решения. \nИма една добра идея, която аз лично ще направя възможно да бъде сериозно обсъдена в контекста на предложението, което е залегнало във Визията. Става дума за т.нар. инфраструктурни инициативи, които събират усилията и на бизнеса, и на публичните средства. Давам пример - когато се появи икономически субект, който иска да развива \"на зелено\" бизнес - проект с общината, държавата да го подпомогне в инфраструктурно отношение за изграждането на подобна икономическа структура. Това ще доведе до  намаляване на проблема с безработицата. Това в началото е бавен процес. Но когато има разписани правила и те касаят проблемите на инвеститорите, те трябва да получат преференции от властта. Но съм скептично настроен, че в скоро време в Северозапада едва ли ще се появи такъв инвеститор, тъй като едва ли ще се намерят хора, които да работят за него. Проблемът с образованието и квалификацията също е особено важен. Но трябва да се даде възможност да се отпуши развитието на икономиката и заетостта и да се спре  обезлюдяването. Аз не откривам топлата вода. Подобна идея имаше още по времето на кабинета \"Орешарски\" и тя беше залегнала в дългосрочната стратегия за периода 2014 - 2020 година. Без целенасочени и устойчива политика нищо няма да се случи. Работата на парче, отпускането на средства на пожар, с които може да се реши някой проблем, в  никакъв случай няма да върне надеждата на хората в Северозапада. \n- Във вторник регионалният министър Петя Аврамова представи проекта за разделянето на България на 4 региона за планиране - Дунавски, Черноморски, Югозападен и Тракийско-родопски. Ще помогне ли това за възраждането на Северозапада? \n- Промяната на районите за планиране са прави заради  това, че няколко от тях, в случая Северозападът, са загубили характеристиките си като такива заради обезлюдяването и заради европейските изисквания за подобно разделение. Затова управляващите пристъпват към окрупняване. \nТова е трагично за Северозапада, защото, попадайки, както е планирано, в т.нар. Дунавски район, като цяло характеристиките, които са специфични за Северозапада като най-изостанал район, ще бъдат размити в общите характеристики на голям нов район. И оттам опасността от липса на посоки за изравняването на характеристиките на регионите, е много голяма. При обсъжданията членовете на регионалната комисия в НС поискахме анализ на работната група в МРРБ, която предлага районирането, но до този момент не сме получили нищо. Защото само на база на анализ, включващ икономическите, социалните и географските особености, може да се дискутира и да се търси най-доброто решение. Решението за ново райониране е чисто административно и то в никакъв случай няма да даде резултат от гледна точка на решаването на проблемите в изостаналите райони.           \n \t\n", "date": "2018.10.04", "title": "Северозападът е емблема на лошото управление на ГЕРБ  "}
{"url": "http://www.duma.bg/node/176375", "text": "Вокалистът на група \"Остава\" Свилен Ноев ще представи първия си самостоятелен албум \"Different\" с концерт в столичния клуб \"Терминал 1\" на 17 октомври от 22 ч. \nПилотният сингъл \"Beautiful\" от месеци е в националния радиоефир и се радва на изключително позитивни отзиви. След лирик видеото към него, Свилен вече е готов и с официален видеоклип към песента \"Different\", чието име носи и самият албум. Видеото към втория сингъл е дело на съпругата на музиканта Невена Спасова, както и на операторите Ангел и Кристиян Спасови. Клипът е заснет на морския бряг и в него участие взимат актьорите Явор Бахаров и Рая Пеева, Вики от група \"Мастило\", Диана Алексиева и други близки приятели на Свилен. \nДебютното CD ще включва общо 6 песни, от които пет на английски и една на български, както и два бонус трака. Музиката и текстовете са дело на самия музикант, а в аранжиментите и реализацията са замесени още Даниел Петров (барабанист на \"Остава\") и Георги Станев (екс продуцент на \"Gravity Co\"). В една от песните се включва и Краси Тодоров, а като гост музиканти участват още Мишо Шишков, Михаела Филева и Иво Чалъков. Албумът ще бъде издаван и разпространяван в търговската мрежа от \"Монте мюзик\", но ще може да бъде намерен и онлайн във всички музикални платформи като \"iTunes\", \"Spotify\" и много др. \nИдеята за проекта се ражда най-вече от желанието на Свилен да продължава да твори и реализира идеите си, които не са подходящи за песни на \"Остава\", защото имат различно настроение, но пък са твърде хубави като мелодии, за да останат само идеи. \"Мисълта да правя нови песни, на които детето ми да танцува, е едно от нещата, които ме вдъхновиха да започна солов проект. А и всяко начало е много вълнуващо и пълно с изненади\", споделя музикантът. \nНа сцената в \"Терминал 1\" заедно със Свилен ще се качат музикантите Даниел Петров (барабани),  Александър Обретенов (бас китара, \"D2\") и Краси Тодоров (клавири \"D2\", \"Jeremy?\"). Всеки гост на събитието ще има възможността първи да си купи албума \"Different\" на цена от 10 лв., научи ДУМА от Мила Панайотова, пиар мениджър. \n    \n \t\n", "date": "2018.10.04", "title": "Свилен Ноев представя дебютния си солов албум  "}
{"url": "http://www.duma.bg/node/176373", "text": "Иконата на поп музиката Мадона потвърди, че нейният, 14-и поред, студиен албум ще излезе на пазара през 2019 г. По-рано звездата беше обявила, че ще издаде записа \"до края на тази година\". Албумът на 60-годишната изпълнителка ще бъде първи за нея след \"Бунтарско сърце\" от 2015 г. Въпреки че Мадона все повече се занимава със странични проекти в сферата на модата и козметиката, тя настоява, че \"не може да се откаже\" да прави музика. По нейните думи новият й албум е силно повлиян от португалските ритми. Причината е, че звездата се премести в Лисабон, за да подпомогне професионалната футболна кариера на 12-годишния си син Дейвид Банда.   \n \t\n", "date": "2018.10.04", "title": " Мадона пуска 14-ия си студиен албум догодина"}
{"url": "http://www.duma.bg/node/176396", "text": "Депутат от британската Консервативна партия поиска организиране на вот на недоверие срещу премиера Тереза Мей, пише в. \"Гардиън\". Джеймс Дъдридж е изпратил писмо до Комисия 1922 и смята, че бившият външен министър Борис Джонсън ще бъде по-добър лидер от Мей. \nСпоред партийните правила битката за лидерството може да започне, ако 15% от торите в парламента (в момента 48 консерватори) изпратят писмо до същата комисия с искане за вот на недоверие. Вестник \"Гардиън\" пише, че към момента се предполага, че са изпратени около 30 писма до Комисия 1922, но нейният председател не желае да разкрие точния им брой.   \n \t\n", "date": "2018.10.04", "title": " Торите срещу Мей с вот на недоверие"}
{"url": "http://www.duma.bg/node/176427", "text": "\"Българската държава трябва да настоява пред украинските власти за развитието на региона на Южна Украйна, на местата, населени предимно с етнически българи. България трябва да поставя тези въпроси на всички нива\". Това заяви вицепрезидентът Илияна Йотова след посещението си в селата Задунаевка и Бабата. Тя отбеляза голямата бедност, в която живеят сънародниците ни в Украйна, както и лошата инфраструктура. \"Липсата на перспектива пред младите хора ги прогонва и може да доведе до тоталното обезлюдяване на този регион. За съжаление с всяка изминала година броят на учениците намалява. Едва 14 малчугани в Задунаевка са приети в I клас, което означава, че след няколко години, ако продължава по този начин, училището ще трябва да затвори врати\", коментира Йотова.  \n\"Най-много ме развълнува посланието, което ми изпрати най-възрастният човек в село Задунаевка - 93-годишният Генадий Коев, който каза: \"Да пазите Отечеството ни!\" Именно Отечеството, а не България, не Родината. Това ще го запомня за цял живот\", сподели вицепрезидентът. \nЙотова отново заяви, че е крайно време политиката ни за българите навън да бъде национален приоритет. Вицепрезидентът е на официално посещение в Украйна, където се среща със сънародниците ни, кметове и представители на местната власт. \n\"Отдавна твърдя, че за сънародниците ни навън е необходим друг тип политика. Моите уважения към всичко, което е правено до момента, но не можем да се оставим само на читалищна дейност, на защита на нашите традиции, обичаи и песни. В XХI век имаме нови изисквания: повече възможности за нови проекти, за български инвестиции, младите хора да дойдат да работят в България. Имаме всички основания за това - и постановлението на Министерството на образованието за обучение в престижни вузове в страната ни, и осигуряване на стипендии, и облекчените вече условия за дългосрочните визи, за да имат шанс и за професионална реализация, както и за сезонна работа. Може да привличаме деца и в средните ни професионални училища. Няма нищо по-естествено лица с български произход да получават образование в страната ни. Оставам с впечатлението, че България някак се е отдръпнала от своите общности навън. Много обичаме да говорим за тях, да изтъкваме какви родолюбци са и как страната ни се грижи да се поддържа българското самосъзнание, но много по-малко се прави. В сравнение с това, което предприема съседна Полша, Румъния особено, ние сме светлинни години назад\", смята вицепрезидентът.\n   \n \t\n", "date": "2018.10.04", "title": "Илияна Йотова: Да настояваме за развитието на регионите, населени с етнически българи"}
{"url": "http://www.duma.bg/node/176397", "text": "В миналото Доналд Тръмп е участвал в данъчни  измами, в които с братята и сестрите си са помогнали на родителите им да избегнат плащането на данъци за милиони долари, разкри в. \"Ню Йорк таймс\". \nСегашният президент е получил близо $413 млн. от баща си. Голяма част от сумата е дошла чрез създадена куха семейна корпорация, която служела за укриване на данъци. Вестникът уточни, че данните му се основават на над 200 данъчни декларации от бащата Фред Тръмп, неговите дружества и различни партньорства и тръстове на фамилията Тръмп, или общо 100 000 страници документи. \nГоворителката на Белия дом Сара Сандърс отхвърли публикацията с довода, че Службата за вътрешни приходи е проверила и одобрила транзакциите, за които \"Ню Йорк таймс\" съобщава.   \n \t\n", "date": "2018.10.04", "title": "Тръмп обвинен в данънчи измами"}
{"url": "http://www.duma.bg/node/176398", "text": "САЩ ще откажат визи на половинките на повече от 100 гей дипломати, които не са сключили официален брак, предадоха агенциите. Според новите правила всички половинки на дипломати в страната, независимо от пол и сексуална ориентация, ще трябва да имат сключен официален брак, ако искат да получат виза. Администрацията подчерта, че такива изисквания са в сила и за всички дипломати на САЩ в чужбина. По предварителни сведения мярката ще засегне около 105 семейства, 55 от които са на дипломати към ООН. \nБелият дом отрeче решението да е насочено срещу гей общността и подчерта, че става въпрос единствено за реципрочност. Но правозащитници определиха решението като \"подло и неприемливо\".      \n \t\n", "date": "2018.10.04", "title": " Вашингтон ограничи гей дипломати"}
{"url": "http://www.duma.bg/node/176399", "text": "Международният съд в Хага (МСХ) разпореди САЩ да вдигнат санкциите за \"хуманитарни стоки\" срещу Иран, които президентът Доналд Тръмп наложи, след като Вашингтон се оттегли от ядреното споразумение. \nСАЩ \"трябва да премахне по свой избор всички пречки... за свободния износ в Иран на лекарства и медицински изделия, хранителни и селскостопански стоки\", както и части на самолета, каза съдия Абдулгави Юсуф. Съдът заяви, че санкциите върху стоки, \"необходими за хуманитарни нужди, ... могат да окажат сериозно вредно въздействие върху здравето и живота на хората на територията на Иран\". МСХ се произнася по споровете между държавите членки на ООН. Решенията му са задължителни, но съдът няма механизъм за тяхното прилагане.    \n \t\n", "date": "2018.10.04", "title": "Съд: САЩ да махнат санкциите срещу Иран"}
{"url": "http://www.duma.bg/node/176400", "text": "Хърватската полиция откри 70 нелегални мигранти в камион, управляван от двама български граждани. Двамата българи на възраст - 19 и 29 години, са задържани край град Винковци, в източната част на Хърватия. При проверката на техния камион са открити 70 мигранти. Всички те са били без документи за самоличност. Сред тях има и едно дете на 13-14 години. \nСрещу българите е повдигнато обвинение за незаконно движение и престой в страната. Властите разследват как влезли нелегалните мигранти в Хърватия. Мигрантите ще бъдат върнати обратно в страната, от която са дошли.  \nВ Гърция бе задържан кораб под украински флаг с нелегални 62 мигранти. Задържани са 5 души, четирима от тях чужденци. Те са с обвинение за търговия с хора и участие в престъпна група.    \n \t\n", "date": "2018.10.04", "title": "Хърватия  арестува българи за трафик на мигранти"}
{"url": "http://www.duma.bg/node/176402", "text": "Турски журналисти с доживотна присъда \nИзвестният турски журналист Ахмет Алта и още други петима журналисти получиха окончателна доживотна присъда. Потвърдената присъдата срещу тях е заради \"подпомагане на превратаджиите през лятото на 2016 година\". Те бяха осъдени преди 8 месеца на доживотен затвор заради участие в опита за преврат и за връзки с Фетхуллах Гюлен. \nРуските ракети С-300 са вече в Сирия \nРуското Министерство на отбраната публикува кадри от разтоварването на системите за противовъздушна отбрана С-300 в Сирия. Видеото бе излъчено в сряда по телевизиите \"Россия 24\" и \"Звезда\", предаде ТАСС. На кадрите се вижда как системите С-300 се разтоварват на авиобазата Хмейми от самолет Ан-124-100 \"Руслан\". Ирак избра кюрд за президент \nУмереният кюрд Бархам Салех бе избран за президент на Ирак, предадоха медиите. Салех, издигнат от Патриотичния съюз на Кюрдистан (ПСК), се наложи категорично над Фуад Хюсеин с 219 на 22 депутатски гласа. Резултатът е сериозен удар срещу бившия президент на Иракски Кюрдистан Масуд Барзани, който организира неуспешния референдум за независимост през 2018 година.  Ким Чен Ун и Помпео се срещат в Пхенян \nДържавният секретар на САЩ Майкъл Помпео ще се срещне с върховния ръководител на Северна Корея Ким Чен Ир на 7 октомври в Пхенян, предадоха медиите. Помпео ще посети Япония, КНДР, Република Корея и Китай от 6 до 8 октомври. Основната му задача е да подготви втора среща между президента Доналд Тръмп и Ким Чен Ун. Първата среща между двамата бе на 12 юни в Сингапур.  \"Ислямска държава\" екзекутира жена \nТерористичната групировка \"Ислямска държава\" (ИД) екзекутира 25-годишна жена от малцинствената група друзи в Сирия, предава АФП. Тя бе част от 40-те друзи, предимно жени и деца, отвлечени преди това от ИД от селище в южната провинция Суейда. Преди това терористите обезглавиха 19-годишен заложник. След няколко дни друзите обесиха заловен джихадист. \n \n \n    \n \t\n", "date": "2018.10.04", "title": "Кратки новини"}
{"url": "http://www.duma.bg/node/176404", "text": "Еврокомисията (ЕК) предупреди Румъния, че заради отстъплението в борбата с корупцията няма да прекрати механизма за наблюдение и проверка, предадоха медиите. \nЗам-председателят на ЕК Франс Тимерманс заяви пред Европарламента в Страсбург, че комисията не би се поколебала да предприеме съответните действия в рамките на механизма или по друг начин. Будят тревога промените на правосъдието в Букурещ. Много румънци се тревожат, че тези действия са в ущърб на независимостта на правосъдието и борбата с корупцията. ЕК споделя тази оценка, посочи Тимерманс.  \nНа свой ред румънската премиерка Виорика Дънчила заяви, че  хиляди румънци са били записвани тайно и животът им е бил опропастен покрай борбата с корупцията. Според нея става дума за злоупотреба, убегнала на ЕК злоумишлено или заради получаването на неправилна информация. \nВ последвалите изказвания повечето парламентарни групи критикуваха Букурещ. Групата на либералите АЛДЕ призова страната да не следват примера на Унгария и Полша, подведени под отговорност по чл.7 от договора за ЕС заради трайна заплаха за върховенството на закона. Групата \"Европа на свободата и пряката демокрация\" отбеляза, че изглежда Румъния върви по техния път.  \n    \n \t\n", "date": "2018.10.04", "title": " Евросъюзът взема на мушка и Румъния"}
{"url": "http://www.duma.bg/node/176403", "text": "Кралската шведска академия на науките присъди Нобеловата награда за химия за 2018 г. на американката Франсис Арнълд (половината от наградата) и съвместно на американеца Джордж Смит и британеца сър Грегъри Уинтър. Арнълд, 62 г., е удостоена с престижната награда за изучаване еволюцията на ензимите, които са протеини, катализиращи биохимични реакции. Ензимите чрез директна еволюция са използвани за производство на всичко - от биогорива до лекарства. Смит, 77 г., получава наградата за развитието на метод, който позволява на бактериофаги (вируси, унищожаващи бактерии) да се използват за нови протеини. Уинтър, 67 г., е създал нови лекарства, включително антитела, които могат да неутрализират токсини, да се борят с автоимунни заболявания и да лекуват рак с метастази. Откритията им са \"революция в еволюцията\". Техните открития позволяват създаването на нови лекарства.     \n \t\n", "date": "2018.10.04", "title": " Трима си поделиха Нобела за химия"}
{"url": "http://www.duma.bg/node/176364", "text": "Октомври започва в \"София лайв клуб\" с парти право в десетката - Тарантино полъх с музиката от небезизвестния криминален трилър \"Джаки Браун\". На 5 октомври едни от най-добрите български музиканти ще ни въвлекат в света на диско седемдесетарския дух и ще инжектират сетивата ни с голяма доза настроение и жажда за танци. На сцената ще бъдат Рут Колева, Ториа, Живко Станев, Димитър Горчаков - клавишни, Христо Михайлов - бас, Стоян Джаферов - китара, Богомил Енчев - ударни, и Константин Атанасов - тромбон. \n    \n \t\n", "date": "2018.10.04", "title": "Тарантино полъх в \"София лайв клуб\""}
{"url": "http://www.duma.bg/node/176365", "text": "\"Ромео и Жулиета\" от Уилям Шекспир в превод на Валери Петров ще играят премиерно студентите от III курс актьорство за драматичен театър, клас доц. д-р Пенко Господинов, на 9 октомври от 19.30 ч. на Сцена 47 в НАТФИЗ. Постановката е на доц. д-р Пенко Господинов, асистент-режисьорка е д-р Мирослава Гоговска, сценография и костюми Габриела Кърджилова (IV курс сценография), пластика ас. Весела Хаджиниколова. Участват Александра Майдавска, Анна Янева, Атанас Петков, Богдан Бухалов, Васил Илиев, Владинелла Кацарска, Георги Караиванов, Димитър Сулев, Ели Колева, Илияна Гекова, Йоанна-Изабелла Върбанова, Кристиян Негалов, Мартина Троанска, Миглена Везирова, Неделин Найденов, Николай Николаев, Стефан Кондров, Тодор Тодоров.   \n \t\n", "date": "2018.10.04", "title": " \"Ромео и Жулиета\" с премиера в НАТФИЗ"}
{"url": "http://www.duma.bg/node/176401", "text": "\"Получихме всичко, което искахме. Постигнахме пълно съгласие за всичко\". Това каза сръбският президент Александър Вучич след срещата си с руския президент Владимир Путин в Москва. \nНай-много говорихме за положението в Косово, за положението в региона и в света. В разговора ни доминираха политическите теми, но говорихме и за икономическото сътрудничество между двете държави... Говорихме за Република Сръбска, за Босна и Херцеговина и за референдума в Македония, каза още Вучич. В същото време той добави, че не може публично да разкрие подробностите от разговора. \nВучич не постигна целите, които си беше поставил преди визитата в Москва, твърди обаче руският в. \"Коммерсантъ\". \nНепосредствено преди пристигането на Александър Вучич на 29 септември имаше неприятности с появата на президента на Косово Хашим Тачи в северната част на Косово, придружен от специалните му сили. Сръбската армия и полицията бяха доведени до състояние на пълна бойна готовност. \nВучич привлече вниманието на Владимир Путин върху безпокойството от тази ситуация, особено след като според вестника Сърбия очаква среща на Съвета за сигурност на ООН, на която Китай може да повдигне въпроса за окончателното признаване на Косово от световната общност: републиката все още не е член на ООН. И Вучич е готов за подобно признание, ако в резултат Сърбия получи северната част на Косово. Преди месец Белград и Прищина бяха на една крачка от решение, т. нар. сделка за \"корекция на границата\". Според нея сръбската северна част на Косово попада под контрола на Белград в замяна, че Прищина получава сръбските територии Прешево и Буяновац, където живеят предимно албанци. Идеята за обмен на териториите на Вучич и Тачи обаче не намери подкрепа сред населението на двете републики. \n Според \"Коммерсантъ\" Вучич по време на преговорите с Путин поискал подкрепата му за признаването на Косово. При това той енергично обещава на Русия, че няма да се присъедини към НАТО. Често в такива случаи обаче историята завършва точно с това, което обещават да не правят. По принцип, най-малкото е ясно, че всичко, както винаги, не е лесно на Балканите. \nОчевидно е, че руските преговарящи, които са разговаряли с Вучич, са разбрали това безпокойство. Първоначално разговорите с Путин на четири очи продължили повече от час и от тях най-малко 40 минути са били посветени специално на проблема с Косово. Според информацията на вестника Александър Вучич не е успял да убеди Владимир Путин, че Русия, ако Китай наистина повдигне въпроса за членството на Косово в ООН, не трябва да налага вето в Съвета за сигурност на ООН по тази опция. \nСтрува си да се каже, че сръбският президент е говорил с Владимир Путин изключително на руски език, въпреки че протоколът безспорно не предвижда това.     \n \t\n", "date": "2018.10.04", "title": "Путин отряза Вучич за независимо Косово  "}
{"url": "http://www.duma.bg/node/176366", "text": "Евгения Атанасова-Тенева ще представи книгата си \"Кристо, Владо, Росен и Плаващите кейове\" (изд. \"Книгомания\") днес, 4 октомври, от 18 ч. в Музея на хумора и сатирата в Габрово в разговор с редакторката на книгата Калина Гарелова. Мястото на срещата не е случайно - в зала 3 на музея се намират изложбите \"Кристо и Жан-Клод. Проекти\" и \"Роден в Габрово\" (до 26 октомври). Журналистката е авторка на текстовете в изложбата \"Роден в Габрово\", в която са представени ранните години на Христо Явашев в града. Тя е авторка и на филми, посветени на Кристо и Жан-Клод, които бяха част и от съпътстващата програма към двете изложби в Габрово. Евгения Атанасова-Тенева е запалена изследователка на творчеството на Кристо и Жан-Клод. Тази книга е плод на личните й преживявания и навлизане в различни аспекти от изкуството, живота и философията на Кристо.     \n \t\n", "date": "2018.10.04", "title": "Книжовна вечер в Дома на хумора и сатирата"}
{"url": "http://www.duma.bg/node/176367", "text": "Музика от и за великия Майлс Дейвис ще звучи в първия концерт на новия творчески сезон на Биг бенда на Българското национално радио днес, 4 октомври, от 19.30 ч. в Първо студио на БНР.   \nСолисти под диригентството на Антони Дончев ще са блестящите тромпетисти Росен Захариев- Роко, Михаил Йосифов и Венцислав Благоев. През изминалия сезон Биг бендът на БНР реализира за втори път проекта \"Sketches of Spain\" с Росен Захариев. Концертът, част от Биг бенд джаз академия с музикантите от НМА \"Проф. Панчо Владигеров\", бе с участието и под диригентството на Михаил Йосифов. Венцислав Благоев е солист на Биг бенда на БНР, артистичен директор на \"Джаз форум Стара Загора\" и \"Джаз под звездите на Деветашкото плато\". \nВ предстоящия концертен сезон на бенда ще вземат участие редица солисти, познати у нас и от международните сцени - ВГ \"Радиодеца\", Рут Колева, Петър Салчев, Васил Петров, Мартин Ташев, Ерик Трюфа и много др. Вторият концерт на Биг бенда на 22 ноември ще отбележи 75-ата годишнина на Симеон Щерев. \nИзключително интересен е проектът \"Джаз в класиката\" със солисти кларинетиста Данчо Радевски и виолончелиста Атанас Кръстев. През този сезон предстои поредното издание на Биг бенд джаз академия, както и концерт в памет на Александър Бръзицов. Сезонът ще завърши на 13 юни под диригентството на Ангел Заберски. Концертите са с начален час 19.30. Билети се продават в Рекламно-информационния център на БНР (бул. \"Драган Цанков\" 4), на касата на \"Кантус фирмус\" в зала \"България\", както и онлайн на ticketsbg.com и eventim.bg.     \n \t\n", "date": "2018.10.04", "title": " Биг бендът на БНР открива сезона с концерт, посветен на Майлс Дейвис"}
{"url": "http://www.duma.bg/node/176369", "text": "Периодът април-септември 2018 г. беше много благоприятен за българското детско-юношеско хорово изкуство. Най-напред Детският хор на Българското национално радио с диригентка Венеция Караманова демонстрира пред участниците във висшия ешелон на Европейския съюз - гостувал в страната ни по повод Българското председателство на Европейския съвет, по най-убедителен начин постиженията на родната хорова школа. \nТо беше последвано от други три впечатляващи задгранични изяви, осъществени от Софийския детско-юношески хор \"Таласъмче\" и пернишкия младежки хор \"Охана\" с диригент (на двата състава) Димитър Костанцанлиев, при участието им във фестивалите \"Звучи Москва\" (17 април - 1 май) и \"Пеещият свят\", носещ името на създателя си Юрий Фалик, проведен в Санкт Петербург (3-8 август), и на бургаския хор \"Милка Стоева\" с диригентка Светла Стоева, на фестивала \"Стеван Мокраняц\" в Неготин, Сърбия (15-20 септември). \nФестивалът \"Юрий Фалик\" се провежда в 12 възрастови тематични категории. В категорията \"Камерни хорове\" \"Охана\" получи лауреатско звание I степен, а в категорията \"Детски хорове\" - съревновавайки се с осем състава от Русия (2) и Китай (5), \"Таласъмче\" получи лауреатско звание II степен. Същия ранг отличия двата български състава получиха и в категорията за изпълнения на народна музика. Освен това \"Таласъмче\" бе удостоен и със специалната награда на журито \"Най-добра конкурсна програма\". \nСлед полученото преди три месеца отличие Гран при (Голямата награда) на фестивала \"Звучи Москва\" (отразено само от вестник ДУМА!..), новите награди без съмнение са убедително доказателство за успешната работа на диригента Димитър Костанцанлиев с неговите млади артистични партньори, явно притежаващи необходимите качества, за да отговорят адекватно на високите му художествени изисквания! \nВ проведеното в рамките на шест дни 53-то издание на фестивала \"Стефан Мокраняц\" са се представили изявени хорови състави от Албания, България, Словения и Сърбия. Независимо че певците на хор \"Милка Стоева\" са били с най-нисък възрастов показател, техните интерпретации са били толкова убедителни и въздействащи, че журито единодушно им присъжда най-високото фестивално отличие \"Статуетката на Стеван Мокраняц\", отбелязвайки, че \"Победител в това хорово надпяване е хор \"Милка Стоева\". С изпълненията си бургаските момичета извоюваха не само високото отличие, но изцяло завладяха и публиката\". \nОбективността на този кратък отзив изисква да се подчертае ролята на диригентката Светла Стоева не само за постигнатото високо равнище в изпълненията на хор \"Милка Стоева\", а и за най-трудното - задържането му за дълъг период от време. \nВ заключение, не мога да подмина печалния факт, че изключително авторитетните артистични изяви - у нас и в чужбина - на тези, заслужаващи с изкуството си подобаващо внимание музикални състави бяха подминати с \"гробно мълчание\" от информационните средства! Защо редколегиите се страхуват да посочват позитивното въздействие на културата върху самочувствието на българите, а съсредоточават вниманието си главно върху всичко, което е негативно и депресиращо!? \nДали някой ще отговори на тези \"неважни\" въпроси!?   \n \t\n", "date": "2018.10.04", "title": " Факти за гордост и печал"}
