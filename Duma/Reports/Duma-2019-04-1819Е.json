{"url": "https://duma.bg/obviniha-eksshefove-ot-api-za-tragediyata-kray-svoge-n190180", "text": "Осем месеца след автобусната катастрофа край Своге, при която загинаха 20 души, прокуратурата обвини 8 души. Сред тях са бившите шефове на Агенция \"Пътна инфраструктура\" (АПИ) Дончо Атанасов и Светослав Глосов, които ще седнат на съдебната скамейка заради некачествената настилка на пътя, довела до трагедията, съобщиха от Софийската градска прокуратура.  Говорителят на прокуратурата Румяна Арнаудова оправда голямото забавяне с дългото търсене на независима лаборатория за тестване на асфалта по трасето край Своге. Тя призна, че повечето лаборатории у нас са собственост или на АПИ, или на строителни фирми, или се контролират от тях. Асфалтовата смес на пътя не отговаря на изискванията. За катастрофата край Своге е обвинен и Бисер Иванов, изпълнителен директор на фирма \"Трейс София\", която е положила асфалта на пътя.  Техническият ръководител на ремонта на пътя, който има договор с \"Трейс\", шефът на асфалтовата база в Костинброд, строителен инженер от надзора на \"Пътконсулт 2000\" ЕООД и шефката на дирекция \"Управление на проекти, финансирани с кредитни инвестиции\" в АПИ са останалите обвиняеми.  Установено е, че асфалтовата смес на пътя е трябвало да съдържа едър трошен камък, а е поставен едър трошен варовик, обясни Арнаудова. Това не отговаря на рецептата, предвидена за участъка. \"Трошеният камък е много по-евтин, но не осигурява такова добро сцепление между гумите и настилката. Няма как това да не се е знаело от изпълнителя на пътя, най-малкото защото не може да не знае какво купува за съответната цена\", каза говорителят на прокуратурата. Освен това в документацията изобщо липсвала мантинела, но строителят поставил съоръжение, което не отговаря на изискванията за път с тежък трафик и много катастрофи, уточни Арнаудова. На Атанасов и Глосов са повдигнати отделни обвинения за престъпления по служба и по второ дело. Те ще отговорят за неизпълнение на задълженията с цел да набавят облага за \"Трейс\". Фирмата предоставяла и документи с невярно съдържание. \"Всички тези лица умишлено са проявили безотговорно отношение към своите задължения и са си позволили да съставят документи с невярно съдържание, за да може да се позовават на тях в случай на проверка. Установено е, че нищо, описано от тях, не отговаря на обективната истина\", смятат от държавното обвинение. Междувременно от БСП се възмутиха, че АПИ отново е отказала да предостави информация за критериите и детайлите около строително-монтажните дейности на пътищата в България с аргумент за некоректна формулировка на запитването от социалистите. Елена Йончева и депутати от левицата искат публичност за строителството на 46 точки от магистралите и основни пътища. Народните представители от \"БСП за България\" са изпратили трето писмо до АПИ с искане за информация по темата.  ", "date": "2019.04.19", "title": "Обвиниха ексшефове от АПИ за трагедията край Своге "}
{"url": "https://duma.bg/davat-zlaten-bilet-za-rekviem-na-verdi-n190216", "text": "Почитателите ще имат възможност да спечелят истинско злато в рамките на Софийската опера и балет. На 25 април един от най-ценните метали и едно от най-старите елитарни изкуства - операта, ще се срещнат по време на представлението \"Реквием\" от Джузепе Верди, в която участват оперни певци в топ 10 на света. Те радват хората с гласовете си на най-прочутите сцени като Виенската и Мюнхенската опера, Театро Колон, Метрополитън опера, Болшой тетаър, Ла Скала. Човек от публиката ще спечели \"златен билет\". Златото ще е под формата на инвестиционно златно кюлче (1 грам). В томболата могат да се включат всички, които са посетили представлението и след края на спектакъла предоставят своя билет с посочен телефонен номер и име. Специална урна, разположена в централното фоайе, ще очаква всички, желаещи да вземат участие.      Реквиемната меса ще бъде поднесена от световноизвестни гласове. Витория Иео, сопран, триумфра в изпълнение именно на \"Реквием\" с Чикагската филхармония, а когато за пръв път чува произведението, е само на 8 г. Надя Кръстева е водеща фигура и любимка на публиката във Виена. Тенорът, чийто глас не се забравя - Франческо Аниле, също е част от великите гласове в \"Реквием\", както и Рикардо Дзанелато, бас. Шедьовърът се дирижира от Павел Клиничев, диригент на Болшой театър, който специално гостува на сцената на Софийската опера. ", "date": "2019.04.19", "title": "Дават златен билет за \"Реквием\" на Верди"}
{"url": "https://duma.bg/demokratsiya-kato-oksimoron-n190217", "text": "Продължават омръзнали до втръсване лица, прескачащи от медия в медия, да ни казват назидателно как да четем историята. С менторския си изказ те всекидневно ни размахват пръст, натяквайки колко тъпи сме и заблудени, а единствено те са носители на истината... Та представител на соросоидния институт \"Отворено общество\" - Харалан Александров, с поредното си словоблудство за \"Дойче веле\" се опита да внуши колко добре сме си живеели под турско робство. Тази теза е част от антибългарската кампания, която обяви Левски, Ботев и другите колоси на Възраждането ни за престъпници и отрече Батак...  Според Харалан \"конструктът\" \"турско робство\" бил далеч по-важен за българите от историческата истина, тъй като функционирал като фундамент на българската национална идентичност, формирана по време на Възраждането и ревностно поддържана до ден-днешен...  Момент. Първо, какво е робство. Понятието има много измерения и не е метафора, а многозначна дума. В смисъла на безправие и подчиненост е познато у нас през тези пет века, с които трябвало да се гордеем, защото сме били част от историята на Османската империя. И второ, ако такъв \"конструкт\" определя част от идентичността ни, няма лошо. По-лошото са новите евроатлантически \"ценности\", които са \"деконструкт\" - топяща се нация, разпадащо се общество. Българите, подели борбата срещу \"турското робство\", са били наясно, че става дума за метафора, защото са имали опит от първа ръка с живота под османска власт и са знаели какво означава роб и свободен човек, твърди пропагандаторът на \"Отворено общество\". Българите имали завиден статут, заключава Александров. Моля?! На това му се вика да четеш историята като дяволът евангелието. Услужливо да замълчиш за зверствата, изстъпленията, насилственото потурчване и огромните данъци. Русия очаквано се оказва крайната цел на хулителя. Въпросната метафора обслужвала интересите на руския империализъм, който днес вече бил сериозно оспорен от задълбочаващите се процеси на евроинтеграция на балканските държави. Само че, ако говорим за империализъм, то най-пълно в това понятие се вместват САЩ с техните амбиции за световно господство и налаганата с армии, преврати, нежни и несъвсем революции, тяхна представа за демокрация. Тази \"демокрация\" е оксиморон, защото се основава не на гласа на народа, а на интересите на едрия капитал и военнопромишления комплекс.  Робството може да бъде метафора. Обаче за хора като Харалан Александров. Които са приели да бъдат роби на чужди интереси. Новите Кирияк Стефчовци...", "date": "2019.04.19", "title": " Демокрация като оксиморон"}
{"url": "https://duma.bg/proleten-festival-prevzema-blagoevgrad-n190215", "text": "Пролетен фестивал на съвременното изкуство започва за поредна година в Благоевград. Ще бъдат представени две изложби - първата е \"Стаички\" и ще бъде открита на 19 април в 12.30 ч. в къща-музей \"Георги Измирлиев\" в квартал \"Вароша\". В същия ден от 18.30 ч. в Градската художествена галерия ще представят и експозицията \"Органични данни\". И двете изложби ще бъдат достъпни за жителите и гостите на Благоевград до 21 май.  След няколко успешни издания, представящи вдъхновение, цветни багри, талант и различни стилове, \"Стаички\" отново влиза в културния свят на Благоевград. Куратор на експозицията е Сашо Стоицов, а участници са Кирил Прашков, Людмил Лазаров, Галя Йотова, Медея Янкова, Лиана Димитрова, Любен Домозетски, Стоян Илев.  Мартина Стефанова-Дома е куратор на \"Органични данни/ Naturale data\". В тази експозиция трудовете си представят Валентина Шарра, която ще покаже видео + инсталация и каменна скулптура, Вълко Чобанов - с текстилен принт и видео, Мина Минов - видео и инсталация, Ина Валентинова ще представи живопис, обект-инсталация и Камен Стоянов - обект.  ", "date": "2019.04.19", "title": "   Пролетен фестивал превзема Благоевград"}
{"url": "https://duma.bg/balgarski-pisateli-gostuvaha-v-moskva-n190214", "text": "Делегация, начело с председателя на Съюза на българските писатели Боян Ангелов и главния редактор на в.\"Словото днес\" Надя Попова, посети руската столица. Творците на писменото слово се срещнаха с посланика на България в Русия Атанас Кръстин, с когото обсъдиха задълбочаването на българо-руските отношения в областта на литературата. След това имаше официална среща със секретариата на Съюза на писателите в Русия. На руските писатели бяха подарени екземпляри от двуезичната антология \"За Русия – с обич\" издадена от \"Български писател\". Вечерта в Литературния институт \"Максим Горки\" се състоя премиера на двуезичния сборник \"Писано с въглен\", който включва творби на млади български и руски белетристи и на преводачи от руско-българския литературен конкурс, посветен на 140-ата годишнина от Освобождението на България в резултат на Руско-турската война от 1877–1878 г. Той беше организиран през 2017 г. от Литературния институт \"М. Горки\" в Москва, Съюза на българските писатели и Фондация \"Устойчиво развитие за България\".  Един от резултатите на конкурса е предложението от страна на ръководството на Литературния институт \"М. Горки\" да бъде подновена прекъснатата традиция в това уникално учебно заведение отново да се обучават български студенти. На следващия ден българските писатели се срещнаха с председателя на Московската организация на руските писатели Владимир Бояринов и с главния редактор на в.\"Литературная газета\" Максим Замшев.", "date": "2019.04.19", "title": "  Български писатели гостуваха в Москва"}
{"url": "https://duma.bg/poeziyata-na-lilyana-stefanova-bogat-poriven-svyat-n190210", "text": "Трудно бихме могли да открием в биографията на днешна духовна България друго име на забележителен наш интелектуалец с подобно творческо и човешко дело, с какъвто принос се откроява Лиляна Стефанова. Навярно не е лесно и за съвременните ни литературоведи, историци да извървят и анализират задълбочено дългогодишния и стремителен креативен път на дръзновен поет, белетрист, публицист и даровит автор на книги за деца. А тази забележителна, уникална бих казал, българка вече десетилетия привлича вниманието на нашата общественост с всеотдайното си възрожденско съпричастие като строител на новия духовен облик на съвременна България. Мнозина се учудват как й е останало време в невероятно бурния й личен и обществен живот, за да обогати така родната ни изящна словесност с над 60 книги, някои от които са преведени досега на 31 езика. А колеги и критици я определят като продължителка на класиците в отечественото ни художествено слово и я нареждат след Багряна и Дора Габе. Родена е на 17 април 1929 г. в София и има щастливата привилегия да израсне в изключително родолюбиво учителско семейство. По майчина линия тя е внучка на големия македонски революционер Пере Тошев - учител, апостол, македонския Раковски, както някога са го наричали. А баща й е потомък на патриотични българи от Егейска Македония, известен учител, творец, посветил огненото си поетично слово на борбата за социална справедливост, близък сподвижник с Цветан Минков, Асен Разцветников и други забележителни представители на прогресивната ни художествено-творческа интелигенция. Тази благодатна семейна среда и обществено-политическите събития, съпътстващи нейното детство и романтична младост, предопределят до голяма степен съдържанието и посоките на цялостния й житейски и творчески път. В интелектуален аспект обаче под влиянието на родителите детството й се свързва с театралното изкуство. Като малка започва да играе в Опитния театър при Стефан Сърчаджиев. След 9 септември 1944 г., станала вече ентусиазирана активистка на РМС, е привлечена в театралния колектив на централното съюзно младежко ръководство. От това време са и първите й плахи творчески поетични изяви във в. \"Средношколско единство\". Това е времето, когато бъдещата поетеса оформя както идейно-политическите си, така и новите си естетически възгледи под влияние на Тодор Павлов, Крум Кюлявков, Александър Жендов, Никола Вапцаров, Борис Ангелушев, Боян Дановски и други популярни тогава интелектуалци. През 1947 г. завършва гимназия в София и е изпратена да учи театрална режисура в Москва. Скоро обаче се убеждава, че нейното бъдеще е на поетическото поприщеq и се прехвърля в Литературния институт \"Максим Горки\", който завършва успешно през 1954 г. С това се слага началото и на напрегнатото й литературно-творческо и обществено-политическо битие. Едва ли обаче би вървяла уверено и със самочувствие по своя нов път, ако не беше онази богата творческа школовка, която получи в белокаменната столица на братската славянска страна. Там израства като бъдещ успешен творец сред цвета на тогавашната съветска литература - Евгений Евтушенко, Константин Паустовски, Булат Окуджава, Павел Антоколски и други емблематични имена на съветския литературен ХХ век. Своите незаличими спомени от онова време Лиляна Стефанова разказва в книгата си \"Топлина в 20 под нулата\". В живителната съветска духовна среда тя пише, разгръщайки неподозираното си поетическо дарование, и първите си стойностни стихове, които включва в дебютната си стихосбирка \"В Москва\", излязла през 1952 г. в съветската столица. Тази поетична книга се радва на спонтанен радушен прием в средите на тамошната културна общественост. За нея тогавашният най-влиятелен съветски официоз в. \"Правда\" откликва с ласкав отзив, което дава криле за цял живот на младата талантлива българка. Завръщайки се в родината, от 1957 до 1964 г. завежда отдел \"Поезия\" във в. \"Литературен фронт\". Известно време (1964-1967) е зам. главен редактор на престижното сп. \"Септември\". Обогатява трудовата си биография и като създател и главен редактор на сп. \"Обзор\", но истинска воля и характер показва в качеството си на главен редактор на в. \"Литературен фронт\", когато се заема да спасява от уволнение свои колеги, изразяващи в творбите си смела гражданска позиция. Твърде е впечатляваща в риска, който поема, като отказва и загърбва настояването на Тодор Живков да уволни незабавно Радой Ралин от редакцията. На такъв дързък акт е способен само човек, готов да жертва себе си, за да осигурява хляба на другите. Факт, достоен и днес за поука на хората от високите етажи на властта. Подобно високо чувство за отговорност Лиляна Стефанова показвала и във време, когато е заемала други ръководни постове, макар че неведнъж е уволнявана. Такава я виждаме и в дейността й като зам.-кмет на София, зам.-министър на народната просвета, председател на Българския ПЕН-център и т.н. Не по-малка заслуга има и за укрепване и издигане престижа и влиянието на СБП в обществото ни, когато беше избрана за негов зам.-председател в началото на 80-те години. Сърцевината от духовния облик на Лиляна Стефанова представлява нейното поетическо творчество. В него тя дава израз на богатия си поривен свят, динамичен нрав и интелектуален потенциал. Нейният вдъхновен поетичен път се трасира от стихосбирките й \"Когато сме на двайсет години\" (1956), \"Света, който обичам\" (1958), \"Ида при вас\" (1961), \"С теб на поход\" (1961) и много други силни магнетични заглавия. В стиховете й дишат романтичните мечти на младостта, устремена към хармония и нравствено съвършенство, чувства се крилатият полет на вярата за ново, по-справедливо устройство на човешкото общество. В поезията й резонират благородните вълнения на съвременниците й, чуваме гласа на гражданския дълг и обичта към човека, дръзнал да осъществява най-възвишените социални идеали. Творческите й търсения кореспондират и са стимулирани от шеметните социално-политически и икономически промени. Тези нови тенденции намират своя силен поетичен изказ не само в книгата й \"Света, който обичам\", но и в творбите й \"Не си отивай ден\", \"Обич и мъка\", \"Глас от бъдещето\", \"Слънцето ме целуна\" и други силни нейни произведения. Те са безспорно важен етап от стремителното й творческо развитие. Според критиците тези й стихове впечатляват със свободната си и смела организация и ни грабват с живата си и естествена интонация. Други пък нейни изследователи, анализирайки стихосбирките \"Магнитно поле\", \"Огнена орбита\", \"Непозволена скорост\", заключават, че в тях авторката е постигнала плътен и зареден с напрежение стих, ритъм, който носи усещане за движение, вътрешна поривност, оригинален подтекст и дълбочина на мисълта и чувството. Наред с това в много от стиховете й битуват сблъсъци на сложен душевен свят. Според други пък нейната лирическа героиня се характеризира с дълбока вътрешна конфликтност и драматичен акцент на преживяванията. Разхождайки се из горещия й поетичен свят, не можем да не заключим, че той е плод и реакция на непрестанните сложни и често противоречиви проблеми на времето. Но във всяка стихотворна творба Лиляна Стефанова отстоява неотклонно творческите си възгледи и високохуманни принципи, движена от разбирането, че изкуството трябва да служи на човека. И най-талантливите ни и популярни разказвачи могат да й свалят шапка за постиженията й в областта на прозата. Фурор в началото на 70-те години предизвика нейната книга \"Вулканите на Мексико димят\", още са живи в паметта ми незабравимите срещи на авторката в Пазарджик и други градове с читателите й. А какво да кажем за възторженото посрещане на романа й \"Една есен в Америка\" през 1964 г. Това е първата книга, написана у нас по време на онова голямо разделение на света, в която Лиляна Стефанова се осмели да представи на българския читател реалистична картина от живота на нашите съвременници в Голямата държава отвъд океана. Зашеметяващо завладя читателите и новият автобиографичен роман \"Моят луд век\" (2016). В него Лиляна ни въвежда със завидно откровение, разголвайки душата си, из напрегнатите, забързани, драматични талази на своя живот. Но нейният многолик творчески портрет обаче е немислим без забележимото й присъствие и в литературата ни за деца. А това не влизало в обсега на първоначалните й творчески намерения. \"Започнах да пиша за деца - връща тя лентата, когато моята внучка Лиляна стана на 3. Беше като на шега. Попаднах изведнъж във вълшебно-приказен свят.\" Така се появява първата й книга за малките \"Катеричке моя\", последвана от \"Веселата къща\", \"Смешен котарак\" и други детски заглавия. Не след дълго стиховете й за малчуганите се радват на радушен прием и в техните училищни читанки. Така с уникалното си дарование Лиляна Стефанова записа името си и сред най-ярките творци на родната ни детска литература.", "date": "2019.04.19", "title": "Поезията на Лиляна Стефанова - богат поривен свят "}
{"url": "https://duma.bg/aleksandar-baron-snimam-sas-sartseto-si-n190115", "text": "Александър Барон е роден в бесарабското село Весьолая Долина (известно и с българското му име Клешница), разположено в Тарутински район, Одеска област, Украйна. По образование е учител - преподавател по физика и информатика. Но след тежкото време на 90-те години на ХХ век не работи по специалността си. Твърди, че не съжалява за нищо. Въпреки че е спортна натура - от малък тренира в неговото родно село при братовчед му Виталий Барон и става шампион в международни състезания по бойни изкуства (джиуджицу и карате), след години става по-известен с неговите впечатляващи етнографски кадри. В Бесарабия почти всеки, кой желае да се увековечи с народна носия, иска да бъде сниман именно от Барон. Името му се превърна в нарицателно за качествена фотография, в която има душа и сърце. - Запалих се по фотографията преди няколко години. И много бързо разбрах какво най-много ми харесва да снимам: моменти, пресъздаващи българската култура, която вече над 200 години се пази от хората на територията на днешна Украйна. Всичко може би започна от моето идване в България, на един фолклорен събор, където се запознах с родолюбиви хора, донесох оттам много снимки. Когато ги публикувах, се усетих, че искам да покажа какво правим ние, бесарабските българи, как живеем, работим, забавляваме се... - Така е. Радвам се, че хората имаха възможност да видят тези снимки в София. С Татяна се запознахме благодарение на фейсбук, тя сподели своята идея, но аз в началото изобщо не можех да разбера каква е ролята на фотографа в този филм. Най-главен аргумент за мен и най-голям стимул бе възможността да се върна в селото - не е важно в моето родно или в някое друго. Преди това в Чушмелий ходих няколко пъти и там вече ме знаеха. Започнахме да снимаме. Бяхме малък екип, Таня, двамата оператори - Ян Лелюк и Димитър Богач, и аз - фотограф. Всеки от нас отговаряше за доста неща, не само за своето направление. И така стана, че един на друг си помагахме. В началото беше договорено просто да снимам бекстейджа на филма, как го правят. Първите дни избирах 10 най-хубави снимки, пускахме ги във фейсбук, хората пишеха коментари, а на нас ни беше важно да разберем - правим ли каквото трябва, как се приема... Реакцията на нашите приятели в социалните мрежи ни запалваше все повече. Продължавах да снимам, станаха хиляди кадри, прибирах се вкъщи, избирах, пак правихме публикации. И когато видяхме какви фотографии имаме, то не можеше да не излезе такава идея - да направим изложба, защото има снимки, дето сами говорят. - Те са няколко. Режисьорката направи изключение и се разбрахме да включа в моята фолклорна изложба \"Българското в нас\", която представих, още преди да е готов филмът, и две фотографии от \"Място на силата\". Става дума за снимка на самата Таня в народна носия и на един от първите черно-бели кадри на сюжета. Но най-много се докосват до сърцето лицата на баба Варка и баба Мария - техните очи, бръчките им можеш да гледаш хиляди пъти и всеки път да откриваш в тях по нещо, което не си видял преди. - Правех го по няколко пъти на ден... Не може да е по друг начин. Защото това не са професионални актьори, а са реални хора, които преживяват всичко, имали са много тежка съдба. Техните истории са истински. Не знам какъв трябва да бъдеш, че да не поревеш искрено. - Всяка една от историите на тези хора. И баба Варка с разказа за нейния тъкачен стан, колко време не се е разделяла с него и с всичко, което е правила със своите ръце дълги години. И баба Мария с истории за гладомора в Бесарабия през 1946-1947 г... И дядо Герги, който беше репресиран и изпратен в Сибир, неговите трогателни разкази за живота му... За нас, за целия екип на филма, нещо ново се откри и много се впечатлихме от видяното и чутото. - Филмът ми даде стимул да изследвам своята история, да търся моите корени, да се интересувам от някакви архивни документи. Обаче не ми стига времето да го направя. По бащина линия родът ни е от Арцизски район, село Делени (Дивитлии), по майчина - от Болградски район, село Голица. Но още не мога да намеря връзката точно от кое място в България са се преселили нашите хора и с каква фамилия. Защото моята не е типично българска. Няма да спра да изучавам онова, което ми е важно. - За първи път, когато чух нещо подобно, казах: \"Не, точно това не е за мен!\" Защото аз даже отричах, като ми казваха, че съм професионален фотограф. Когато започнах да снимам, ходех по селата, по съборите, по фестивалите на собствени разноски, сам си осигурявах всичко. За мен най-впечатляващото беше, когато видях как децата пускат в различни социални мрежи свои фотографии в стари автентични носии. И когато направих своята първа фолклорна изложба в Украйна, тя беше именно в село Чушмелий, хората я видяха и започнаха да идват при мен и да казват: \"Искам моята дъщеря да има такава снимка.\" Отговарях им: \"Няма никакъв проблем, от вас - носията и дъщерята, плюс желание да се снима, а после аз ще направя всичко, каквото мога.\" Така станаха много интересни фотографии. Беше изненада и за мен самия. - О, той е главен виновник за много от нещата, които ми се случиха. Преди да се запозная с него, цяла година гледах негови снимки и бях впечатлен и вдъхновен, но не можах да разбера как ги прави. След това, когато се срещнахме, бяхме два дена на събора \"Магията на Рила планина\" по покана от Ивайло Шопски, много си говорихме и видях как Асен снима, как хваща някакви кадри, които той нарича \"откраднати мигове\". Разбрах на колко високо ниво може да се правят. Като се прибрах в Украйна, проумях окончателно, че етнофотографията е моето нещо. Фолклор снимам за душата, със сърцето си. - Бяхме тогава заедно, това беше при нас, в Бесарабия. Аз снимах същото, може би на 30 сантиметра отстрани. Но всеки един от нас прави своите кадри и те, разбира се, имат разлика. Несъмнено, за мен това беше голяма гордост като баща, когато фотография на дъщеря ми стана акцент в изложбата на Асен в София. Искахме да дойдем, но не се получи, не видяхме тази експозиция. Най-впечатляващото обаче беше, когато ми изпрати снимка с огромен плакат на този кадър с Юлиана, окачен на сградата на Царския дворец. - Изобщо, нито една снимка не продадох. Всички фотографии са си мои. Винаги. Аз съм авторът и това е моята гордост. За мен най-главната мисия на една снимка е тя да иде в света, да запали макар и едно сърце още, или две... И това ме прави щастлив човек. - Фолклорната снимка това е светлина от слънцето, сияние на душата, блясъкът на очите... Като са пременени в носии, хората, а те не са професионални модели, изглеждат различно. С модерни дрехи и грим като че ли се крият под някаква маска. А автентичното народно облекло ги прави истински, дава им искреност. Имам доста моменти, когато някои ме поздравяват, а аз не ги познавам. Оказва се, че съм ги снимал някога, но тогава не са били с дънки, а с красиви ризи с шевици, със сукмани, с гайтани... - Може би обратната връзка с моите модели. Пак ще повторя: когато виждам, че си слагат фотографии, на които са облечени в народни носии, в своите профили в социалните мрежи, това ме вдъхновява. Знам, че и техните приятелки гледат тези кадри, харесват ги, пишат коментари. Питам ги някой път: \"Какво казват?\" Оказва се, че и те искат да имат такива снимки, да са с фолклорна дреха, да изглеждат по този начин. - Бях много изненадан миналата година, лятото, когато двама млади, хлапета по бесарабски, идват да се запознаят с мен. И казват: \"Много ни харесват снимките ви.\" Споделям своя опит с всеки, който прояви любопитство и желание, един вид са ми последователи. Не знам какъв ми е интересът да крия нещо, защото това, което правя, не е чист бизнес. Генералната идея във фолклорната снимка е да запалва сърцата на хората. - Най-ярките ми впечатления досега са от работата по филма \"Място на силата\". Беше незабравимо преживяване и страхотен опит в подобна насока. - Снимките, които правя, запечатват днешния ден, който потомците ни ще имат възможност да видят в бъдеще. Защото утре вече много от нещата няма да ги има, всичко постепенно, малко по малко, си заминава, не можем да го опазим изцяло, понякога късно се сещаме колко е ценно.  - Когато бях малък, дядо ми все казваше: \"Саше, винаги бъди човек.\" Това е най-първото - човечността. Снимането, фотографията - когато имаш желание и възможност. Не е нещо повече.", "date": "2019.04.19", "title": "Александър Барон:  Снимам със сърцето си"}
{"url": "https://duma.bg/po-povod-knigata-apologiya-na-tagata-n190211", "text": "Драги приятелю, Напълно споделям мнението на Драгомир Шопов, че с \"Апология на тъгата\" ти продължаваш да се доказваш като поет с висока норма на творец, чиято поезия опреснява сетивата на читателите ти с лична осезаемост, особено отговорна патриотична оценка на днешното ежедневие, наситено с особено вълнение, с обич и тъга, и макар да се чувстващ понякога самотник, с кротката си усмивка усещам, че още вярваш в бялата Йовкова лястовица.  Ще си призная... Отначало прегледах \"Аполония на тъгата\" набързо. Мислех си дали не е продължение на \"Интензивното отделение\", но впечатлен от особения изказ на чувствата ти, се върнах пак отначало. Върнах се, защото усетих, че тия лирични откровения не са случайни настроения, а са еманация на една трайна душевна откровеност, една мъдра оценка, пресята през тънък лиризъм от вълнения, страсти и стремления. При тебе наистина се преплитат дъхавият хербарии от спомени с неспокойното време, в което живеем. Твоята поезия е дълбоко смислена, истинска, сърдечно трогваща, но не бързай с преценката  \"...Колко малко ми трябва до края на земния път... и да трака моторчето в лявата гръд и да пиша с любов, докогато живея\"...  Силна лирика, Жоро... Твоят стих ще се помни, ти си Божи спасител на земните твари... Харесвам и тържественото ти обещание към милите ти деца... Да бъдеш винаги с тях до последния си ден. Бъди жив и здрав Жоро. И не гледай на света тревожно. Любов има и в есенните ни пътеки. Да обичаме и да се любим... Още е възможно. Благодаря за присъствието ти в днешната ни литература!                                     ", "date": "2019.04.19", "title": "По повод книгата \"Апология на тъгата\" "}
{"url": "https://duma.bg/stihotvoreniya-ot-ivana-atanasova-n190213", "text": "Дали така се полудява, Когато в мислите живееш ти Животът бързо си минава Заплеснат в своите мечти Страстен, нежен, неописуемо вълнуващ На танго прилича той Понякога се чудиш буден си или сънуваш Изгубен в мислите безброй Стъпки две напред, една назад В ритъма на песента С глава изправена високо Танцуваме до сутринта Отвори сърцето за минута Почувствай песента Остави душата да танцува Да почувства свобода Мелодия тъй прекрасна Ни съпътства всеки ден Недей да мислиш, а почувствай И последния рефрен Не един, а двама Не жена, а мама Не просто мъж, а татко Дари ме Бог със нещо сладко Дари ме той със мама и със татко И всеки час на всеки ден Огромно щастие за мен Е да знам,  че въпреки че съм в чужбина В България ме чакат те двамина   И благодаря аз всеки ден За живота подарен И че Господ ме дари с любов голяма, Че ме дари не със майка, а със мама, И че разбрах какво е любовта, Любовта най-силна на света, Любовта между баща и дъщеря *** Когато сърцето ти от болка се е свило, когато лицето ти е тъжно и унило, само за миг към небето погледни Там са събрани всички човешки мечти. Всеки нагоре с надежда поглежда. Молитва след молитва изрежда. За здраве, за радост, за малко късмет, за него, за нея, за всички подред. Надеждата сякаш опора ни дава Сякаш тихичко казва \"Още малко остава\". Това малко гласче понякога леко заглъхва Сякаш в някое ъгълче набързо се пъхва. Изместват го тежки, горчиви тревоги, оковават го с жестоки и тежки окови, но ти се бори, недей го оставя... ***  В живота си всеки цел има една Да сбъдне своята най-съкровена мечта Скита се, бори се, навсякъде гост Спи по пейки, по улици, под някой мост Нещастен, окаян и никому драг В очите на някои пълен голтак Отритнат от всички, от Господ забравен, В мечтите си от години той удавен Беднякът одрипан върви и не спира Напук на всички, мечтата не умира Мълчи и търпи, дори не тъжи Подминава ги всички обиди и гнусни лъжи В главата му само мисли за нея Що е пожертвал за една наивна идея Да стъпи на крака, да се изправи Последни крачки - две, три да направи \"Не спирай, човече, стани продължи! Малко остана, ти недей тъжи\" Отчаян, уморен, крачка последна направи Ръката протегна, за мъката забрави А тя стоеше с усмивка на лице и тихо прошепна \"Търпение и смирение\" е ключът към моето сърце Тъгата разстила се в мойта душа Тъгата на гости пак е дошла Не чака покана, не чука дори На прага пристига, ако можеш я спри Неканен гост в душата настанен на плещите на човека ранен Понякога мисля си \"Вината е моя\" Сам си извиках таз проклета неволя Пъдиш я, гониш я, тя си стои Закотвена там сред безброй надежди, мечти Да можеше за малко за нея да забрави Да можеше от тъгата той да се избави Ох, колко прекрасно щеше да е Да можеше да я изгони за миг поне Да викнеше силно, да каже \"щастлив съм, напук на тъгата, аз жив съм\" Завършила е бакалавър по \"Международна политика и икономика\" в Old College  Великобритания, а след това и магистър по \"Европейска политика\" в университета LUISS  Guido Carli в Рим. След дипломирането е приета на стаж в Европейския парламент в Брюксел.  В момента работи към една от големите световни банка със седалище в Брюксел.", "date": "2019.04.19", "title": " Стихотворения от Ивана Атанасова"}
{"url": "https://duma.bg/lavitsa-n190202", "text": "\"ПЛЕННИК НА СВЕТА НА МАЙНКРАФТ\" от Ървин Льоен издава \"Хермес\" в превод на Наталия Христова. Чарли, Пина и Алекс попадат в плен на виртуалната реалност, след като откриват, че построеният от тях Майнкрафт свят е изчезнал. Тръгвайки по следите на мистериозен похитител, тримата герои се озовават във вихъра на приключение, криещо както вълнение, така и опасности. \"Пленник на света на Майнкрафт\" съчетава в себе си няколко актуални тенденции - книгите игри, ескейп стаите и \"Майнкрафт\". Това приключение от ново поколение обещава множество интригуващи загадки, любопитни главоблъсканици и забавни предизвикателства, които ще се харесат на всички малки и големи читатели. \"ДА СТАНЕМ МЪДРИ РОДИТЕЛИ: Бебето от 0 до 6 месеца\" от Гари Езо и д-р Робърт Бъкнам издава \"Изток-Запад\". В това пето преработено издание авторите осъвременяват своя революционен метод, помогнал на повече от 6 милиона родители в 50 държави да отгледат здрави и щастливи деца. Това е практическо ръководство за естествено синхронизиране на времето за хранене, времето за сън и времето за бодърстване на бебето с живота на цялото семейство. Философията на авторите е, че едно бебе може да расте щастливо и спокойно само ако се отглежда в добра родителска среда. Ето защо нуждите на останалата част от семейството не бива да се пренебрегват. \"ЕДИНАЙСЕТ МИНУТИ\" от Паулу Коелю издава \"Обсидиан\" в превод на Даниела Петрова, с нова корица от Лиляна Дворянова. Мария е момиче от малко бразилско градче, чиито първи сърдечни пориви й носят разочарование и тя започва да вярва, че истинска любов не съществува, че \"любовта е източник най-вече на страдания\". Случайно запознанство става причина Мария да замине за Женева, където се надява да спечели слава и пари като танцьорка, но накрая става проститутка. Неочакваната среща с млад художник поставя на изпитание разбирането й за любовта. Това е модерна притча за еротиката и алхимията на любовта. \"ДЪЛГЪТ: ПЪРВИТЕ 5000 ГОДИНИ\" от Дейвид Грейбър издава \"Бард\" в превод на Владимир Германов. Добре известна е историята за появата на парите - хората са разменяли стоки помежду си, но това е неефективно, защото ако искаш да размениш обувките си срещу хляб, а хлебарят няма нужда от обувки, всичко пропада. Така парите били създадени като средство за размяна. Авторът, антрополог, предлага доказателства, че тази версия е погрешна. Парите са създадени като средство за по-лесно проследяване на нещо, съществувало много по-отдавна - дълга. Дългът всъщност е основа на обществото и основно средство, чрез което се упражнява властта.", "date": "2019.04.19", "title": "Лавица"}
{"url": "https://duma.bg/lili-ivanova-mezhdu-lyubovta-i-slavata-n190209", "text": "Славата е подвеждаща. Нищо не се получава даром в този живот, така че какво ще отнеме или даде тя зависи от характера на човека, за когото се отнася, сподели преди време Лили Иванова в интервю за ДУМА. Макар и да не е привърженичка на тържества и юбилейни концерти, другата седмица поп певицата има още един повод за празнуване - на 24 април е рожденият й ден. И тази година обаче тя не си дава време за почивка, а напротив - още по-усърдно работи за Нейно величество публиката. \"Искам щастлива публика\", неведнъж е казвала примата на българската естрада. И й се получава! Всеки, който е бил на неин концерт, не го забравя. Емоцията и адреналинът не напускат зрителя дълго след това. На сегашното си турне, което вече започна, звездата ще ощастливи отново хиляди свои почитатели - във Велико Търново, Габрово, Гоце Делчев, Бургас, Ямбол, Шумен, Хасково, Варна, Пловдив и София (8 и 9 декември в зала 1 на НДК). Лили Иванова признава, че няма ритуали или нещо специално, което да прави, преди да излезе на сцената. \"Това, което спазвам винаги, е да бъда гладна преди концерт\", разкрива певицата, която не обича да се кичи с разни суперлативи. Въпреки това нейните почитатели не спират да я наричат с големи имена - мегазвезда, поп икона, легенда... Тя обаче си остава Лили Иванова и всеки ден доказва името си. За нея антрактът е непозната дума. Любовта е безкрайност, а гласът й - божий инструмент. Не думите, а песните казват повече за нея. Музиката й радва милиони... Безупречната си визия изпълнителката на \"За тебе бях\" поддържа със строг режим и дисциплина - задължителни часове сън, гимнастика, диета, без никаква захар, само мед и пие много вода... ЛИЛИ ИВАНОВА е родена в Кубрат. На 8 години получава първия си акордеон от семейството си, после започва да пее. През 1952 г. в Русе печели златен медал на републиканското първенство по художествена гимнастика. Завършва Медицинския колеж във Варна и известно време работи като медицинска сестра в родния си град. Междувременно пее в цигански оркестър и решава да потърси професионално развитие в София.  \"Когато започвах своята кариера и напуснах Кубрат, знаех за какво идвам и дали мога да го постигна\", споделя изпълнителката на \"Камино\". През 1963 г. Йосиф Цанков композира първата й песен \"Събота вечер\", която става хит. Първият й албум е издаден и в Румъния, където певицата прави успешно турне и записва плоча с 8 парчета \"Lili Ivanova - Recital\". Първият голям концерт в България Иванова изнася през 1964 г. в зала \"Универсиада\", оттогава има участия в Русия, Германия, Куба, Япония, Турция, Чехия, Югославия, Унгария, Полша, Гърция, Португалия и др. 1966 е годината, която отключва феноменален успех на Иванова. Печели \"Златен ключ\" от международен конкурс в Братислава - за най-добър изпълнител, мелодия и текст. През 1970 г. е отличена със \"Златна плоча\" на фестивал в Атина. Снима филм с 12 песни в Лисабон. Изнася концерт в Бразилия. Има изяви в Япония и Турция. Между 1984 и 1991 г. пее предимно в Германия, има 1600 участия в ГДР. Броят на концертите на Лили Иванова от България, Русия, Барселона, Атина до Рио де Жанейро, Чили, Куба, Токио е над 10 000. До момента има 39 албума. Над 120 сингъла и различна продукция, издадена в Румъния, Турция, Испания, Германия. Паметна остава датата 9 януари 2009 г., когато гастролира в зала \"Олимпия\" в Париж. Там тя е първият и единствен български изпълнител с концерт и собствен репертоар. Лили Иванова е първият ни певец със самостоятелен концерт и в зала \"Арена Армеец\" - на 22 ноември 2012 г. тя пее пред 15 000 души публика.  През 2006 г. получава звезда на българската \"Алея на славата\" пред кино \"Арена\". Удостоена е и с орден \"Екатерина Велика\" - отличие, присъждано само на жени (първата му носителка е Маргарет Тачър). Наградите й в областта на музиката са над 20, като първата от тях получава извън България - в Братислава, първа награда за песента \"Адажио\". Следват още I награда от фестивала във Варшава (1967); приз за най-добър изпълнител в Барселона (1968); \"Златна плоча\" за най-много продадени плочи в собствената си държава от MIDEM в Кан (1969); \"Златна плоча\" от \"Olimpiada de Musica Pop\" в Атина (1970); трета награда в Рио де Жанейро (1970); трета награда с песента \"Панаири\" в Токио (1973). През 1996 г. Иванова е удостоена с голямата награда \"Златен Орфей\" за цялостен принос. През 1997 г. Международната асоциация на жените я номинира за една от най-прочутите жени на XX век. Ако управляващите можеха да чуят гласа й, примата посочва, че от 20 години повдига въпроса за защита на личността и тя да се превърне в закон, а не само тема за коментар от време на време. Освен това развитието на изкуството и културата изисква да бъдат подпомагани сериозно. У нас това никога не се е случвало така, както трябва. Управляващите да създадат структура, правила и среда, в която хората с възможности да могат да подкрепят артистите, подчерта в интервюто пред ДУМА именитата певица. ", "date": "2019.04.19", "title": " Лили Иванова между любовта и славата   "}
{"url": "https://duma.bg/baba-tonka-n190212", "text": "Като олово Дунав се влачи все надолу - на изток, все на изток към Черното море, към Днепър и Русия, брега румънски мие и вижда - Баба Тонка до него где ще спре. Реката и Жената съседно си живеят, еднакви тайни имат и пред Митхад паша. Над тях като вихрушки барутни ветри веят. Отгде у Баба Тонка и сила, и душа. Голямата й челяд -  войводи и комити. Сега къде ли стрелят по техните глави. Тя среща и изпраща апостоли в тъмите, безшумна, тиха, страшна край Дунава върви. Тя в черно е облечена. И черна кърпа носи. Тя - сякаш майка вечна на милион сърца. Тя - символ на България - посреща мили гости, очите й прогарят бленувани слънца. Във Русе Караджата обесиха палачите... Изрови тя главата му от гроба неоплакан. Изпълнена от мъка зави я тя в сандъка, като реликва скъпа за целия народ. И пушки ще закара в среднощ тя с лодка - старата - до Гюргево, все тръпна, пред смърт и пред живот. Ще чуе оня изстрел на Ангел Кънчев, който на кея, горд и искрен, захапва пистолет. И на Митхад ще прави кафе... И живи-здрави борци в земя усойна ще търсят чест и ред. Във Русе Караджата обесиха палачите. Изрови тя главата му от гроба неоплакан... Когато Ботев пита, или Хаджи Димитър, къде е Караджата, в потаен нощен час, сред мрака див и черен тя неговия череп - бял като свободата - ще вдигне с майчин глас. Когато към зандана потегли група странна от все отбор юнаци - искрите на века, пак тя на Караджата, продупчена, главата сред хората вторачени ще милва със ръка. Когато се завърнат заточеници първи от див Диарбекир, пак тя на Караджата ще понесе главата, спокойна най-подир. Тъй верните дружини под небосклони сини съзрели с плам главата му след боя величав, ще знаят лудо-свято къде е Караджата, че жив е Караджата с коравия си нрав. Една жена минава със скритата си слава през черната история на светлия народ. Тя - майка на потомъка, светата Баба Тонка, и кърища, и хора покръстила за плод. Текст към 2101-1:  Христо Черняев Текст към 2101-2:  Баба Тонка Текст към 2101-3:  \"Оборище\", художник Димитър Гюдженов, 1952", "date": "2019.04.19", "title": "Баба Тонка"}
{"url": "https://duma.bg/bsp-toplofikatsiya-sofiya-e-zastrashena-ot-falit-n190177", "text": "Столичната \"Топлофикация\" е застрашена от фактически фалит, ако се приемат окончателно гласуваните на първо четене поправки в Закона за енергетиката, предупреди вчера лидерът на социалистите в София Калоян Паргов. Те предвиждат премахването на т. нар. \"кафява\" добавка за произвеждане на електроенергия от когенерационни мощности, което ще лиши дружеството от възможността да продава на преференциални цени електроенергията на държавата и да покрива част от разходите си. Паргов обясни, че в момента продаваната от топлофикационното дружество еленергия на по-висока цена от пазарната компенсира загубите й и така то оцелява. Ако обаче с поправките в закона цената на кафявата енергия бъде намалена, дружеството ще загуби много сериозни приходи, коментира председателят на групата на БСП в СОС. Той предупреди и за скок в цената на топлинната енергия. Освен това социалистите предупредиха, че ще се разклати и социалната стабилност в София.  Затова от левицата призоваха кмета на София Йорданка Фандъкова да използва влиянието си в ГЕРБ и да не допусне текстовете да бъдат гласувани и на второ четене. Вносители на законопроекта са Делян Добрев и Валентин Николов от ГЕРБ.  Социалистите припомниха, че в момента дълговете на столичното парно са 800 млн. лв. и дружеството е в технически фалит. Именно затова в момента в общината работна група обсъжда варианти с насоки за развитие и стабилизиране на \"Топлофикация\", прави се и технически одит, който трябва да бъде готов в края на май. Цялата работа на тази комисия обаче се обезсмисля, ако поправките влязат в сила, и затова ние ще оттеглим членовете си в нея, предупреди още Калоян Паргов. По-късно стана ясно, че Фандъкова и общински съветници ще участват в работна среща с екип на Министерството на енергетиката и с депутати във връзка с промените в Закона за енергетиката.", "date": "2019.04.19", "title": "БСП:  \"Топлофикация-София\" e застрашена от фалит"}
{"url": "https://duma.bg/imperatritsata-na-parl-bak-izliza-za-parvi-pat-u-nas-n190203", "text": "Художествена биография на последната китайска императрица - Цъси, която започва живота си като наложница на император Сиенфън и след смъртта му става фактическата предводителка на династията Цин до смъртта си през 1908 г., е \"Императрицата\" на Пърл Бък (изд. \"Изток-Запад\"). Интригуващият разказ за една от най-забележителните жени в световната история - последната императрица на Китай, излиза за първи път на български в превод на Снежана Ташева. Авторката пресъздава живота на една от най-интересните световни владетелки по време на сериозна държавна криза. Цъси е родена сред нисшите рангове на императорската династия. Според обичая тя се премества да живее в Забранения град на седемнайсетгодишна възраст, за да стане една от стотиците наложници на императора. Изключителната й красота, острият ум и манипулативните й умения обаче бързо я издигат до позицията на Втори консорт. Мнозина от благородниците в двора се страхуват от нея и я ненавиждат, но народът я боготвори. Издигането на Цъси се развива успоредно с прехода на Китай от древните към модерните времена. Пърл Бък (1892-1973) е американска писателка, живяла дълги години в Китай, а книгите й, вдъхновени от китайския бит и култура, отдавна са се превърнали в класика. Носителка е на \"Пулицър\" и на Нобелова награда за литература за богато и вярно описание на живота в Китай.  Писателката е родена в САЩ, но отраства в Китай, където родителите й са мисионери. Учи в Шанхай, след това завършва психология в Рандолф-Мейкън уоманс колидж в гр. Линсбърг, Вирджиния. След дипломирането си през 1914 г. се завръща в Китай и става учителка. През 1917 г. се омъжва за мисионера Джон Бък, с когото се развежда през 1935 г. Има втори брак с издателя на произведенията си Ричард Уолш през 1935 г., след което окончателно напуска Китай и се установява да живее в САЩ.", "date": "2019.04.19", "title": "   \"Императрицата\" на Пърл Бък излиза за първи път у нас"}
{"url": "https://duma.bg/denitsa-zlateva--i-edin-glas-nad-gerb-na-evrovota-shte-bade-pobeda-n190176", "text": "Нашата цел е да спечелим европейските избори, затова и един глас над ГЕРБ ще бъде победа. Това заяви кандидатът за евродепутат в листата на БСП Деница Златева в Русе. Тези избори са важни за БСП, защото политическата цел, която сме си поставили, е победа и предсрочен парламентарен вот след това, подчерта тя в разговор със студенти за възможностите, които Европа дава за образование, развитие и стартиране на собствен бизнес. Европейските избори са и мажоритарни, и всеки български гражданин има право да посочи кой кандидат предпочита, припомни Златева. Тя обсъди с работещи в сферата на текстилната индустрия и производство на конфекция в община Бяла заплащането на труда у нас и Европа, както и възможностите, които дава европейското финансиране за развитие и модернизиране на икономиката. \"Евроизборите предопределят бъдещето на България. Ако искаме да променим Европа, трябва да знаем как да променим собствената си държава\", заяви кандидатът за евродепутат на БСП Петър Витанов в Бургас. \"През последните години БСП направи истински екип от морални, честни и подготвени хора. Вярвам, че съвсем скоро ще го трансформираме в управленски екип, защото съм убеден, че БСП е единствената, която би могла да даде алтернатива на днешното управление\", подчерта Витанов. \"ЕС предоставя възможности, но правителството ни не успява да се възползва от тях. То не е в състояние да отстоява националния ни интерес. Усвояват се европейски пари, но не се създава икономически растеж\", подчерта Витанов. Той разговоря и с граждани на Средец, на която присъстваха  Петър Кънев, Николай Тишев и председателят на ОбС на БСП в Средец Йона Чобанова. Кандидатът за евродепутат Тодор Стоилов посочи, че БСП за пореден път показа, че е мъдра партия и не е партия на вожда. \"Макар и с един глас повече, важното е да победим ГЕРБ, защото  ще покажем на обществото, че има нова конфигурация. С ясно съзнание можем да ударим по масата и да кажем, че народът вече иска промяна\", заяви той.  Ще предприема конкретни действия като евродепутат за установяване законосъобразността на въведения данък върху евросубсидиите за земеделие, заяви в Плодовитово Иван Кръстев, шести в листата на БСП. По думите му е нелогично едни да прибират милиони, а хиляди да чакат евросубсидии с месеци и когато ги получат, държавата да ги прибере под формата на данъци. Кръстев разговаря и с жители на община Братя Даскалови, които се оплакаха, че са забравени от държавата. \"Всяко дете в Европа има право на достъп до качествено образование, здравеопазване, социални грижи и на средства, които да позволяват нормално жилище и нормално хранене. Това е една от политиките, по които ще работи левицата в ЕП\", подчерта Кръстев. Той и кандидатът за евродепутат Крум Дончев посетиха най-голямото училище в Южна България \"Петко Р. Славейков\" в Кърджали. Те бяха категорични, че учебното заведение е пример за цялата страна. ", "date": "2019.04.19", "title": "Деница Златева:     И един глас над ГЕРБ на евровота ще бъде победа"}
{"url": "https://duma.bg/vsichki-zhiveem-vav-vaobrazhaem-svyat-n190204", "text": "\"Шедьоврите се раждат от стремежа да се изразят нравствени идеали\", пише Андрей Тарковски (1932-1986), едно от най-ярките имена не само в руската, но и в световната кинематография. Книгата \"Уловеното време\", която излиза в престижната поредица \"Амаркорд\" на изд. \"Колибри\", е неговата изповед - разказ за живота му в изкуството, за \"Иваново детство\", \"Андрей Рубльов\", \"Соларис\", \"Сталкер\", \"Носталгия\", \"Жертвоприношение\", превърнали се отдавна в неделима част от световната култура. По думите на Тарковски всички ние живеем във въображаем свят, който сами създаваме: \"Затова сме зависими от неговите недостатъци, а бихме могли да зависим и от неговите достойнства.\" \"Уловеното време\" (превод Владимир Игнатовски) е разказ за сложните отношения на режисьора с властта, за трудната съдбата на неговите филми, за ограниченията и препятствията, които е трябвало да преодолява през годините. Читателят добива представа за развитието на възгледите на Тарковски за киното и за изкуството въобще, за аспектите на творческия процес: работата със сценария, с актьорите, с композитора и оператора...  По думите на Тарковски в творчеството можеш да постигнеш нещо, само ако нямаш предразсъдъци. \"Работата на кинорежисьора не започва, когато обсъжда сценария с драматурга, не когато работи с актьорите или с композитора, а в мига, когато пред вътрешния взор на човека, който ще прави филма и когото наричат режисьор, възникне образът на този филм: независимо дали като детайлна поредица от епизоди, или само като усещане за фактурата и за емоционалната атмосфера, които трябва да бъдат пресъздадени на екрана. Режисьорът, който ясно вижда своя замисъл и по-късно, когато работи с екипа си, е в състояние завършено и точно да го осъществи, може да се нарече режисьор. Но това все още е в рамките на обикновения занаят. В тези рамки има много неща, без които изкуството не може да се осъществи, но те не са достатъчни, за да може режисьорът да бъде наречен художник.  Той става художник тогава, когато в неговия замисъл или вече в неговия филм възниква особена негова нагласа, негова система от мисли и режисьорът ги представя пред съда на зрителите, споделя ги със зрителя като свои най-заветни мечти. Той е художник, а кинематографът е изкуство само ако той има свой възглед за нещата и се превръща в своеобразен философ (но философ в твърде условния смисъл на думата). Както е казал по този повод Пол Валери: \"Поетите били философи? Все едно да сбъркаш художник маринист с капитан на кораб\".\" Тарковски отделя особено внимание на изразните средства на киното: изображението, монтажа и най-важното за него - екранното време, времето, уловено от камерата, фиксирано върху филмовата лента, в чието протичане на екрана се реализира животът на героите и на произведението. \"Уловеното време\" е третото издание на този текст на именития режисьор след немското \"Die Versiegelte Zeit\" и английското \"Sculpting in the Time\". Почитателите на Тарковски в родината му все още очакват публикуването на неговата книга, посочват издателите от \"Колибри\".", "date": "2019.04.19", "title": "Всички живеем във въображаем свят"}
{"url": "https://duma.bg/da-darish-cherniya-si-drob-na-nepoznat-n190206", "text": "Новаторска \"размяна\" на анонимни донори на черен дроб спаси живота на двама, нуждаещи се от трансплантация. Това се случва благодарение на екипа на Университетската здравна мрежа (UHN) - организация за здравни и медицински изследвания в Торонто, и общинската болница в Торонто, Онтарио, Канада. UHN е център за живо донорство и в рамките на програмата за трансплантация определя златния стандарт в откриването, лечението и грижите за пациенти с бъбречно и чернодробно заболяване в краен стадий, които получават органи от живи донори. \"Здрав, млад, работещ човек да се подложи на такава операция и да дари орган е истински дар\", казва хирургът д-р Дейвид Грант от трансплантационната програма. Кели Брайън е на 38 г., майка е на три деца. Тя дарява 70% от черния си дроб на възрастен непознат, който се нуждае от трансплантация. В същото време съпругата на получателя дарява повече от половината си черен дроб на друг непознат, за да спаси живота на съпруга си, тъй като кръвната й група не е съвместима с неговата. \"Кели е рядка универсална кръвна група O-отрицателна, което означава, че може да дари кръв на всеки. Донорите на органи трябва да имат съвместима кръвна група с реципиента. Само около 7% от населението на планетата имат О-отрицателна кръв\", обясняват специалистите от UHN. По думите им анонимното жизнено чернодробно дарение на Кели на умиращ пациент позволява на екипа за трансплантация да увеличи максимално ползата от този необикновен дар, тъй като това е рядко донорство. За да бъде успешно даряването и присаждането на орган, необходими са редица съвместими показатели освен еднаквата кръвна група на донора и получателя. Същото важи и за т. нар. кръстосано донорство, за което в България все още медиците спорят дали трябва да се прилага, но в действителност у нас се говори предимно за кръстосано донорство при бъбречни трансплантации. В случая с Кели Брайън иде реч за \"донорството на органи, при което донорите са несъвместими с получателите, но съчетани с друг, съвместим получател, се \"създават\" две нови съвместими двойки. Такъв обмен на черен дроб се извършва главно в Корея и Хонконг, но няма публикувани доклади за тях в Европа или Северна Америка\", обясняват от UHN. Възторженият от жеста на Кели и от успешната операция екип обяснява, че тя е първият донор, дарил анонимно на получател, когото не познава. \"Макар да не е мой приятел или член на семейството ми, този човек също има приятели, семейство, любими хора и те заслужават подаръка за нов живот\", казва Кели след операцията. Тя е щастлива да узнае, че трансплантираният пациент е добре. В същото време съпругата на реципиента - 54-годишния Мохамед Хан, която няма съвместимост с мъжа си, дарява анонимно част от черния си дроб на друг пациент, който спешно се нуждае от чернодробна трансплантация. Той е съвместим с 49-годишната Хана Хан. По този начин всеки реципиент може да получи орган, съвместим с неговата кръвна група, казват специалистите. А Хана Хан казва, че за нея е било важно да спаси живота на съпруга си и е била готова да дари част от своя черен дроб на нуждаещ се. Всъщност тя спасяваше живота на двама души, казват лекарите. Получателят на черен дроб от Хана пожелал да остане анонимен.  Тази трогателна човешка история е публикувана сега, макар че медицинската общност отдавна знае за нея.  Четирите едновременни операции са извършени на 9 юли 2018 г. в продължение на 12 часа, в четири операционни зали и екип от 28 хирурзи и други специалисти. Общо около 100 служители и лекари са се грижили за двойките преди, по време и след операциите! Екипът за трансплантация на черен дроб и д-р Грант чакат около година за възможността да спасят живота на двамата си пациенти. Тази двойна кръстосана трансплантация дава възможност на чакащите в листата за присаждане на черен дроб веднага да се качат с 2 места нагоре, казва д-р Грант. Той посочва, че всяка година в Онтарио от 50 до 100 души умират, докато чакат чернодробна трансплантация.  Близо 300 души са в списъка на чакащите за черен дроб в Онтарио. \"Потенциалните живи донори смятат, че са морално задължени да помагат на нуждаещите се просто защото могат да го направят, когато са здрави и живи\", казва Зубайда Мохамед, координатор по трансплантация на програмата \"Жив донор на черния дроб\" в UHN. Тя припомня, че през последните 15 години успешно се координират и осъществяват \"кръстосани\" операции при бъбречни трансплантации, но обменът за даряване на черния дроб е изключително рядък. Тя пояснява, че живото чернодробно донорство е доста по-рискова операция от живото бъбречно и носи 0,3% риск от смърт при донора и 30% риск от усложнения, когато става въпрос за даряване от възрастен на възрастен. Черният дроб и на донора, и на получателя възстановява пълния си размер около 3 месеца след операцията. От UHN обясняват, че с оценяването на живите донори, независимо дали даряват черен дроб на свой близък или на непознат, както и осигуряването на тяхната безопасност, се заема висококвалифициран екип от медицински сестри, лекари, координатори, социални работници, специалисти по етика, психиатри, чиито действия са строго координирани. \"Това е екипно усилие, не може да се направи без първокласен екип\", категоричен е д-р Грант. През 2018 г. по програмата на UHN са извършени 188 чернодробни трансплантации. Това я прави втората по големина програма за трансплантация на черен дроб в Северна Америка. По програмата са извършени и 12 трансплантации на деца от живи чернодробни донори. У нас в момента за черен дроб чакат 51 души. Първата чернодробна трансплантация в България е извършена в края на 2004 г. До края на 2018 г. в страната е присаден черен дроб от трупен донор на 123 души, а от жив донор - на 29 души, сочат данни на Изпълнителната агенция по трансплантация. ", "date": "2019.04.19", "title": "Да дариш черния си дроб на непознат"}
{"url": "https://duma.bg/martin-mariov-horata-s-uvrezhdaniya-sa-kauza-za-mladite-pernichani-n190207", "text": "Мартин МАРИОВ е роден през 1988 г. в Перник. Завършил е СОУ \"Петър Берон\" в града, после Нов български университет, специалност администрация и управление. Работил е като уредник във вестник \"Строител\". В момента е офис мениджър във фирма Andrews Ladies. Областен координатор на МО в БСП. - Хората с увреждания са кауза за младите хора от Перник. През февруари спечелихме проект от Европейския корпус за солидарност на стойност 6000 лв. Той е на тема \"Достъпност за хора с увреждания\". Договорът по проекта бе подписан на 29 януари и ще се изпълнява за срок от 6 месеца. Чрез него искаме да привлечем вниманието на обществеността към проблемите на хората с увреждания, да направим градската среда по-достъпна за тях чрез изграждане на съоръжения, подобряващи посещението им във важни институции, да възпитаваме ценности като солидарност и приемственост у младите хора в града. Гордеем се, че от над 30 проекта нашият беше класиран на второ място. На територията на Перник има над 1500 души с увреждания. Средата за тях е изключително неблагоприятна. Съюзът на инвалидите в Перник дори няма свой клуб, където хората да се събират, да общуват и да споделят грижите и проблемите си. Организацията има само офис, но парадоксално, че достъпът до него е много труден. Има изградена рампа за пред входа, но оттам нататък те почти няма как да стигнат, защото трябва да преодоляват десетки стъпала. Затова решихме да насочим усилията си към включване на максимален брой лица с двигателни проблеми в обществения живот на града, повишаване на социалната ангажираност на младежите, както и иницииране на разговори в обществото за приобщаване на хората в неравностойно положение към активни социални дейности, за да не чувстват те нежелани от обществото. Смятаме, че с малки, но правилни стъпки можем да бъдем инициатори на ценностна промяна не само в нашия град, но и в цялата страна. - На възлови места в центъра на града ще бъдат монтирани гумени рампи, които да позволяват на трудноподвижни индивиди и инвалидни колички да преминават от тротоар на тротоар. През май ще организираме смесен спортен празник в градския парк с участие на хора с увреждания. За нуждите на МБАЛ \"Рахила Ангелова\" ще закупим инвалидни и тоалетни столове, помощни средства за придвижване и други. Популяризираме проекта си чрез фейсбук страница, която вече е активна, както и чрез YouTube канал, на който ще качваме видеа с презентации, интервюта с представители на организациите на хора с увреждания, разкази с добри практики от други градове. Изпратихме писма до трите мобилни оператора, до клоновете на някои банки в центъра на Перник и до институции, като ги призоваваме да поставят рампи за инвалидни колички, които могат да се ползват и от майките с малки деца. Благодарни сме на г-жа Анита Тараланска, председателка на Съюза на инвалидите в Перник, която откликна на нашите идеи и ни направи безценни препоръки. Проектът трябва да бъде реализиран за 6 месеца и да приключи на 15 август. - Чрез анкетата искахме да чуем перничани какво мислят за проблемите на хората с увреждания и как се приемат те от обществото. Допитването съдържаше 9 въпроса. Четири от тях бяха затворени и с тях измерихме нагласите и възприятията по отношение на обществото, работодателите и институциите към хората с увреждания. А с останалите искахме да разберем конкретните трудности и проблемни зони за достъпна градска среда, към която трябва да насочим усилията си за нейното подобряване. Резултатите от анкетата са доста тревожни. Според 59,8% от запитаните публичните институции в миньорския град са недостъпни за хората с увреждания. Само 2 на сто дават положителен отговор, а 37,4% смятат, че средата е отчасти достъпна. За 76,2% отношението на работодателите към хората с увреждания е лошо, а едва за 1% то е отлично. 46,2 на сто от анкетираните перничани твърдят, че лицата в неравностойно положение са нехаресвани от обществото. За по-малко от процент отношението на околните е отлично. Скандален е резултатът, че на въпрос за отношението на институциите към хората с увреждания 76,6% отговарят с много лошо, а само за 0,9 на сто то е отлично. За нас най-важното е да провокираме дебати за проблемите на хората с увреждания на територията на общината. Те имат нужда от подкрепа на цялото общество. - Най-важното е, че успяваме с общи усилия да сме добър отбор и да надграждаме постигнатите резултати от предишните години. Радостно е, че привличаме в нашата дейност младежи, които не са членове на обединението, но са провокирани от нещата, които правим, и идват при нас. Организирахме и участвахме в политическа академия, която се проведе в Брезник. Знанията, които получихме от лекторите, са изключително полезни за дейността ни. Младите социалисти основно се занимаваме с благотворителна дейност. Облагородяваме детски площадки и паркове, помагаме на възрастните хора. Организирахме благотворителна изложба в Градската галерия и от продадените картини събрахме над 5 хил. лв., които дарихме на болния баща на 10-годишно момиче. За 1 юни, Деня на детето, организираме традиционен базар за младите майки, на който се разменят дрешки и играчки. Община Перник беше една от 13-те области, в която се проведоха дебати и се изработи областна \"Визия за младите\". По време на дискусиите успяхме да докажем и да покажем на връстниците си, че БСП е партия, която може да отстоява и да защитава интересите на младите хора. Имаме безпрекословната подкрепа за всички инициативи от областното и общинското ръководство на БСП в лицето на Валентин Петков, на Кирил Леонов, на депутатите социалисти от Перник Станислав Владимиров и Любомир Бонев. Предстои ни трудна година на избори и младите социалисти ще се включим активно и в евровота, и в местните избори. В края на април ще организираме благотворителен спортен маратон, в който ще участват всички спортни клубове на територията на общината. По този начин ще активизираме младите да спортуват, а събраните средства ще дарим за болница \"Рахила Ангелова\" в Перник. Инфекциозното отделение на здравното заведение е в изключително мизерно състояние и се нуждае от спешен ремонт. Продължаваме и с битката си с местната власт за построяване на паметник на Св. св. Кирил и Методий в центъра на Перник.", "date": "2019.04.19", "title": "Мартин Мариов:  Хората с увреждания са кауза за младите перничани"}
{"url": "https://duma.bg/lili-drumeva-puska-album-s-16-pesni-na-12-ezika-n190198", "text": "Лили Друмева ще представи новия си, единадесети студиен албум \"Drumul\" (\"Пътят\") на 20 април oт 20.30 ч. в \"The Art Foundation\", ул. \"Дякон Игнатий\" 19 (до площад \"Славейков\"). Дискът съдържа 16 песни на 12 езика - румънски, сръбски, хърватски, словенски, словашки, руски, немски, френски, испански, английски, иврит и български. Сред тях е и нейната нова авторска композиция \"Щом съм с теб\", в която участват блуграс музиканти от словашката група \"Candyfloss\". Специални гости в албума са словашкият мандолинист Михал Барок и чешкият цигулар Пепа Малина. Акустичните китари са изсвирени от Красимир Първанов (Точка БГ) и Лили Друмева. Стамен Янев е отговорен за прекрасния щрайх и аранжиментите в албума. Записите са направени в неговото студио през февруари и март 2019 г. \"Drumul\" на румънски означава \"Пътят\", а идеята за това заглавие идва от честите посещения на Лили Друмева в Румъния. Там певицата работи с известния импресарио Дана Кристеску и се изявява по румънските телевизии и радиа. Отскоро Лили учи и пее на румънски и работи с популярни имена от румънската музикална сцена - Мария Георгиу, Андрей Ротариу, Марчиян Петреску и други.  В новия албум са включени 4 песни на румънски, дело на известните автори Мирча Русу, \"Ai Suflet Trist\", \"Campuri Auri\", и Василе Мардаре \"Ninge Fara Tine\", както и авторската песен на Мария Георгиу \"Aripi De Drum\". Хърватската песен \"Posle Ljubavi\" в колекцията \"Drumul\" е на Ведран Иворек - певец, композитор и организатор на ежегоден фестивал в град Велика Горица.  Словенският избор - \"Ne Bodi Kot Drugi\", е голям хит от репертоара на певицата Дитка, с която Лили има партньорство и прави съвместни концерти. Текстът е на известния словенски писател Фери Лайнсчек. На български Лили избра да запише една чудесна песен на Маргарита Друмева - известно име сред движението на българските бардове.  Освен композиции на приятели и колеги на Лили от различни държави, певицата реши да включи и някои световни хитове от близкото минало. Сред тях са \"Ein Bisschen Frieden\" на германската певица Никол, хит от началото на 80-те години, \"La Plus Belle Pour Aller Dancer\" - френски хит на Силви Вартан от средата на 60-те, \"Hoy\" - любима песен от репертоара на Глория Естефан на испански, \"Sava Tiho Tece\" - популярен хит от бивша Югославия през 80-те на известната група \"Plavi Orkestar\", \"Horchat Hai Caliptus\" - еврейска песен, станала известна от изпълнението на Ищар, и красивата балада на руската група \"Любэ\" \"Позови меня\". В албума има и песен от Ирландия - \"The Keg Of Brandy\", тъй като Лили е омъжена за ирландец и често посещава зеления остров. Певицата пропя и на словашки. В колекцията е включен и кънтри хит на словашкия певец Алан Микошек - \"Stado\". \"Drumul\" е и заигравка с фамилията на Лили Друмева. Албумът представлява музикално пътешествие, път, по който тя върви с нейната китара. В продължение на 20 години певицата е обиколила цяла Европа и е свирила няколко пъти в Америка. Тя говори свободно английски, френски, немски и руски, а ползва и разбира още много езици. Албумът дава възможност на слушателите да се докоснат до всички тези държави и култури чрез фино поднесените изпълнения на Лили. В момента тя представя тази програма и на живо заедно с Красимир Първанов (китара, вокал Точка БГ).", "date": "2019.04.19", "title": "Лили Друмева пуска албум  с 16 песни на 12 езика"}
{"url": "https://duma.bg/izraznoto-kredo-na-bogomil-blagoev-n190199", "text": "Живопис на Богомил Благоев е подредена в Художествена галерия \"Владимир Димитров-Майстора\" в Кюстендил. Изложбата е по повод  неговата 75-годишнина, картините са рисувани в последните пет години.  \"Рисуването е като всяка друга работа - сядаш и така часове наред. Колкото повече работиш, толкова повече са идеите... Моето изразно кредо са точките.\" Техниката му е близка до поантилизма, но е обогатена с цветни петна, които задават основния цвят. Този цвят повлиява оптическото смесване на цветовете на точките, нанесени върху него. Богомил Благоев е роден през 1943 г. в с. Копаница, Радомирско. Завършил е Института за учители по изобразително изкуство в Кюстендил. Работи като преподавател по изобразително изкуство в специализирано училище по изкуствата в Перник - СОУ \"Климент Охридски\". Негови ученици са сред водещите художници в града. Благоев е член на Съюза на българските художници, секция \"Живопис\". Член е на Дружеството на кюстендилските художници и на групата на художниците в Перник. Участва в международните биеналета на живописта в Палма де Майорка и Истанбул. Има 10 самостоятелни изложби. Негови картини се намират в частни колекции и галерии у нас и в чужбина.", "date": "2019.04.19", "title": "Изразното кредо на Богомил Благоев   "}
{"url": "https://duma.bg/tsvetnite-trapezi-na-yuzhna-koreya-n190205", "text": "\"Искам да си представя физиономията ти, когато разбереш, че ядеш кучешко\" - с това изречение приятел лаик реши да ме \"подготви\" преди пътешествието ми в Южна Корея. Беше пропуснал, че страната не е най-известна с подобен тип ястия, а практиката е останала основно в миналото. Въпреки това гледах с известно недоверие към набучените на клечка подобия на шишчета по една от най-известните улици на Сеул. Според твърденията на продавачите от сергиите - месото е най-вече телешко, намира се и свинско. Всъщност телешкото и говеждото са станали достъпни в сравнително скорошни времена, тъй като народът страдал от доста лишения в следвоенните години, а и преди това. Като добавим и широко разпространения в района будизъм и свещената функция на кравите, става ясно защо подобен тип ястия са били рядкост. Любопитно е, че на уличните сергии всъщност наистина се продава хот дог (горещо куче). За изненада на доста туристи обаче корейците изобщо нямат предвид традиционното хлебче с гореща наденичка или кренвирш в него. Хот дог се оказват най-разнородни видове картодени крокети или сирена, панирани и набучени на дълга клечка. Поне такава е модата по една от най-известните търговски и туристически улици в Сеул - Мьонгдонг. Далеч по-привлекателни са подвижните кухни за морски деликатеси - октоподи, миди, рибки и рапани. Уличните търговци по Мьонгдонг предлагат прясно изстискани сокове от нар, портокал и какво ли още не. Ягоди под най-различна форма са другата явно вървежна стока през пролетта - има ги като плодова салата, набучени на клечка и полети с шоколад, сметана или дори фламбирани. След като вече сте решили, че ще пробвате местен специалитет, много  Местните представи за леко пикантно може да се окажат истинско предизвикателство за българския вкус. Мъъъъничко е пикантно, не е страшно, убеди ме ръкомахащ кореец. Дълго ще запомня неговото \"малко\" като най-лютото нещо, което опитах за цяла седмица престой в Южна Корея. Но пък наистина беше вкусно! Едва след като веднъж си се подлютил качествено, осъзнаваш смисъла в предупрежденията \"не яж нищо в червено, а зеленото направо е огън\".  Всъщност, ако преодолееш първоначалния шок от пикантността, осъзнаваш, че именно тя прави вкуса толкова очарователен и истински. Накрая съвсем доброволно започваш да търсиш лютите сосове, които ти предлагат навсякъде, за да подправиш ястията си. Ако сте в Корея, няма как да пропуснете едно от най-типичните неща - кимчи. Представлява ферментирали зеленчуци, най-вече зеле, и наподобява българското кисело зеле, но с много добавени подправки - лют червен пипер, сок от чесън и лук, домати и други. В зависимост от отделните райони, кимчи може да се приготвя по много различни начини, местните го консумират по всяко време на годината в Корея, както за обяд и вечеря, така и дори за закуска. Истинско приключение е да започнеш деня си с люто кимчи, но пък винаги може да подложиш със салата от банани, каквато също се среща в района. Мезетата, който се предлагат в корейската кухня, са разнообразни. Истинско предимство е морската връзка на района - има октоподи, змиорки, скариди, току-що уловена риба тон и какво ли още не. Мьолчи бокъм е доста вкусно, макар да не звучи така - представлява пикантна  Задължително пробвайте богатото разнообразие от ястия с тиква и ряпа - пюретата и крем супите са истинска наслада за сетивата. Корейците си имат своя трактовка на сушито, кимбап. Прекрасен вкус имат и разнородните нудълси, които може да видите както като предястие, така и като гарнитура. Много добре вървят, когато са запържени в сусамово олио с нарязани на лентички моркови, лук, спанак и гъби. Някога нудълите са сервирани основно на празници, рождени дни и сватби, тъй като съществува поверие, че дължината им символизира дълъг живот и дълго щастие. Много питателно и вкусно е кулинарното приключение, през което може да преминете, ако посетите будистки манастир и опитате приготвената там храна. Пригответе се само за вегетариански ястия. Там нямате шанс за модерното напоследък в Корея боровинково вино, нито за напитка като соджу. Соджу е нещо като водка, сервира се в малки чашки за шотове и може да съдържа в себе си между 5 и 17% алкохол. Всеки район си прави своя марка. Логично, в манастира няма да видите и от и вина, които иначе са почти навсякъде. Храната, която будистите предлагат, се сервира на големи маси, които се въртят. Така всеки може да опита от голямата гама деликатеси, включително и препечен лотос. Оризът обаче е без подправки, най-често е сварен в бананови листа и идва в малки купички. Точно тогава на помощ идват соевият и пикантните сосове. В Корея задължително трябва да пробвате бибимбап, едно от най-популярните корейски ястия. В гигантска купа пред вас се озовава цветен микс от красиво подредени зеленчуци и кълнове. \"Запечатан\" е с малко слънце от яйце, в него \"бухвате\" купичката с ориз и добавяте по желание лентички телешко или риба, зеленчуци и какво ли още не. Всичко това се разбърква в купата, полива се с лютичко и придобива онзи неповторим вкус, който те кара да забравиш всичко друго. Не пропускайте и чипса от водорасли. Забравете за ножа и вилицата - в тази част от света се яде само с лъжица и метални пръчици. Не е толкова трудно, колкото звучи. Местните много обичат да си подслаждат с ттеок - оризови кексчета, глазирани с подсладена паста от мунг боб и стафиди, има и вариант с пълнеж от сусам, тиквени семки, кедрови ядки и мед. Тези сладки се варят на пара, но не са обичайният сладкиш, който европеецът очаква.", "date": "2019.04.19", "title": "Цветните трапези на Южна Корея"}
{"url": "https://duma.bg/razlivite-na-velislava-gecheva-pokazva-rakursi-n190200", "text": "Велислава Гечева представя своите последни живописни работи, създадени в техниката енкаустика. Отправна точка в тях са морето, водната повърхност и движението. Поради спецификата на техниката, в която чрез нагряване се работи с разтопен пчелен восък, растителна смола и пигменти, нейните работи се доближават до абстракции. Получава се богата живописна материя със сложни наслагвания и прокъсвания, които се базират и на случайността.  \"Чрез намесата на жеста създавам условията - казва авторката. - Интересното е, че всички движения на тази жива материя са абсолютно уникални и неповторими. Харесва ми да експериментирам и за мен е предизвикателство работата в тази древна техника.\" Почитателите могат да разгледат изложбата до 25 април в столичната галерия \"Ракурси\", ул. \"Хан Крум\" 4а. Гечева е родена през 1986 г. Живее и твори в София. Завършва живопис в Националната художествена академия. Специализира в Академията за изящни изкуства в Мачерата, Италия. Печели първа награда от конкурс за съвременно изкуство, галерия \"Нюанс\" в София; годишна награда за живопис на фондация \"Едмонд Демирджиян\"; първа награда \"Портрет от НХУИИ \"Илия Петров\" и др.", "date": "2019.04.19", "title": "Разливите на Велислава Гечева показва \"Ракурси\" "}
{"url": "https://duma.bg/uchenite-ot-ban-ne-lekuvat-rak-n190208", "text": "Когато учени от БАН представиха неотдавна резултати от изследванията си върху антитуморните свойства на едно вещество, извлечено от канабиса, някои техни бивши колеги засипаха мрежата с ирония и подигравки: \"Надуват си имиджа с изцепки. Поредните, които ще лекуват рак, що ли не им дават Нобел?\" Други - твърде неизкушени в науката люде, пък компетентно се произнесоха: \"Размърда се пак лобито за узаконяване на марихуаната.\" Трети направо отсякоха: \"Абе, лапачка на пари!\" Изобщо чудна илюстрация на това докъде сме се докарали - каквото където и да се случи, нечие съзнание  нечисти сделки. Така ни свикнаха - където ровнеш, мирише. А науката от Дянково време насам все за боксова круша я използват. Но ако човек е малко от малко запознат с реалностите, знае, че науката е секторът, от който най-малко се краде. И в нея повечето хора си вършат отговорно работата, нерядко - за едната чест. И защо, когато някой наш учен \"изтече\" на Запад и постигне там нещичко, тук започваме да го венцехвалим. А тези, които работят успешно в страната си и за страната си, всеки продавач на сирене може да ги охулва, ей така - от \"спортен\" хъс.   А изследването, за което става дума, е все още само в началото си и интересното е, че много бързо започва да дава резултати. То е в рамките на националната научна програма \"Иновативни нискотоксични биологичноактивни средства за прецизна медицина\". За по-кратко \"прякорът\" на програмата е БиоАктивМед. Всъщност миналата година у нас за пръв път бяха определени национални научни програми - по същия модел, по който действат и националните образователни програми за средното училище. Общата цел на посочената програма през юли миналата година бе записана като \"провеждане на фундаментални и приложни научни изследвания за разработване на нови биологичноактивни средства от природни източници от България за превенция и терапия на някои заболявания\". Конкретно фундаменталните изследвания са за проучване и разработване на нови вещества с антиинфекциозен и противотуморен ефект, както и срещу невродегенеративни заболявания - т. е. приложението ще е при бактериални, вирусни, гъбични и паразитни инфекции, при ракови и пр. Програмата е 4-годишна, цялостният й бюджет е 5,9 млн. лв., а в нея участват     Не е чудно, че след представянето на разработката основният медиен акцент падна върху канабиса. Най-атрактивен е, пък и проблемът е познат, защото дебатите да се узакони ли или не отглеждането на \"конопа\" поне за медицински цели бяха твърде шумни преди време. В крайна сметка забраната остана и е любопитно как на учените от Института по молекулярна биология (ИМБ) на БАН им е хрумнала идеята да изследват въздействието на канабидиола (вещество, извлечено от канабиса) като антитуморно средство. Проучваме въздействието на екстракт от канабис върху ракови линии, свързани с растежа и размножаването им, обясни директорът на ИМБ доц. Ива Угринова. Екипът изследва експериментално влиянието на различни дози от веществото върху панел от човешки туморни клетки, който е модел на рак на млечната жлеза, на белия дроб и на шийката на матката. Първите резултати са многообещаващи - канабиолът наистина показва ясно изразена антитуморна активност, обявиха учените. При тумори на млечната жлеза например те изучават влиянието върху клетъчна линия от вид рак, при който не може да се приложи хормонално лечение. Идеята е да намерим вещество, което слабо да засяга не-раковите клетки и да е особено токсично за раковите, обясняват учените.  Тепърва предстои молекулярните биолози да проучат по какъв начин той убива раковите клетки. Напред във времето предстоят изследвания и върху други видове рак - на дебелото черво например.   Изследователите проучват също антитуморното действие на хемоцианина, извлечен от градински охлюви, а предстои проучване за активността и на екстракти от други растения - гинко билоба, мащерка, салвия, тинтява, куркума, за която се знае, че е силен антиоксидант.  Разбира се, първите успехи не бива да бъдат представяни с атрактивни, но пресилени и лаишки заглавия от типа \"Наши учени преборват рака\", каквито срещаме из медиите. Нормално е хората, особено страдащите от коварното заболяване, да искат резултат \"тук и сега\". Но за да се стигне наистина до \"преборване\", работят активно лаборатории и учени от целия свят и са необходими много години труд, който най-често остава скрит от погледа на масовата публика. Накрая хората виждат само резултата, купуват си някое лекарство от аптеката и не подозират дори, че понякога зад кръглата таблетка стоят десетилетия къртовски труд на поколения изследователи.    Засега надеждата е, че по проекта биха могли да бъдат разработени хранителни добавки, които да подсилват ефекта от конвенционалното лечение. Тепърва предстои изследванията да минат през ин виво експерименти с животни. Клиничните изпитания върху хора обаче, за да се стигне до лекарствени средства, са твърде, твърде далеч в хоризонта на времето.   ", "date": "2019.04.19", "title": "Учените от БАН не лекуват рак"}
{"url": "https://duma.bg/drugoto-oko-portret-na-priyatel-n190201", "text": "\"Портрет на приятел\" е петата поред изложба в рамките на проекта на СГХГ \"Другото око\", започнал през 2010 г. Основният смисъл на проекта е външни куратори неизкуствоведи, да бъдат поканени във фондовете на галерията и имайки на разположение произведенията на музейната колекция, да изберат посока и идея за експозиция. Куратор е известната кинорежисьорка Иглика Трифонова. Изложбата продължава до 2 юни в СГХГ.   Тя е резултат от разговори, внимателна селекция и нов поглед към многократно коментирана тема - портрета. Експозицията съдържа повече от 100 произведения, които се ситуират от края на XIX в. до първото десетилетие на XXI в. Представени са творби на знакови имена като Златю Бояджиев, Иван Мърквичка, Владимир Димитров-Майстора, Генко Генков, Лика Янко, Иван Лазаров, Светлин Русев, Васка Емануилова. Показателно за интересното кураторско решение е, че са изложени творби, които за първи път напускат музейните хранилища, представят своите автори в съвсем различна светлина и носят множество необичайни пресечни точки между образи, стилове и периоди.  \"Избирах портретите по тяхното въздействие, по силата на присъствието им. Толкова пъти и с операторите, с които съм работила, и с актьорите, и с публиката съм говорила за това присъствие. В него има нещо неподдаващо се на описание, нещо толкова енигматично и толкова привлекателно\", посочва Иглика Трифонова. \"Най-красиво биха стояли думите на Шекспир \"създадено от материя, от която сънищата са създадени\"... Има човешки лица, които светлината харесва, има такива, които ти се запечатват и дълго не можеш да избягаш от тях. Между портретите има известни българи, чиито лица всички разпознаваме, има и анонимни, живели някога или днес. Художническата работа по портрета е вдъхновение и умение и в същото време отговорност към обекта\", допълва режисьорката.", "date": "2019.04.19", "title": "Другото око. Портрет на приятел"}
{"url": "https://duma.bg/chestvat-100-godini-ot-rozhdenieto-na-mino-minev-s-kniga-i-spektakal-n190192", "text": "Държавната опера в Стара Загора ще представи операта \"Мадам Бътерфлай\" от Джакомо Пучини днес, 19 април, от 19 ч. Спектакълът е посветен на 100 години от рождението на Миньо Минев (5.02.1919 – 8.11.1984). Дългогодишен солист на Старозагорската опера, той е певецът, който носеше повече от 40 години теноровия репертоар на музикалната институция. Десетки са пресъздадените и интерпретирани от него роли, някои от които и до ден днешен останали като пример за високо изкуство, припомня Сийка Лапачка, пиар експерт. Преди спектакъла - от 18 ч., във фоайето на операта ще бъде представена книгата \"Най-добрият Луд гидия\", посветена на Миньо Минев. Автор е гл. ас. д-р Ема Жунич от Института за изследване на изкуствата при БАН. В срещата с публиката ще участва и дъщерята на известния изпълнител - оперната прима Стефка Минева.  Диригент на спектакъла е маестро Якопо Сипари ди Пескарола (Италия), познат на старозагорската публика от представлението на \"Тоска\" от Пучини на 10 ноември 2018 г. Талантливият и екстравагантен маестро Сипари е бил музикален директор на Македонската държавна опера и балет, главен гост-диригент на Пучиниевия фестивал в Торе дел Лаго, както и гост-диригент на Оперния фестивал на Помпей, Белини фестивал и др. Якопо Сипари е един от най-обещаващите млади диригенти на Италия (и практикуващ адвокат във Ватикана). Режисьорската адаптация на постановката на \"Мадам Бътерфлай\" е на Славчо Николов, Сценографията е на Борис Стойнов, художничка на костюмите е Цветанка Петкова-Стойнова. В ролята на Чо-Чо-сан за първи път в Стара Загора гостува италианското сопрано Силвана Фроли - добре познато име от световните оперни сцени. Оценена високо като една от най-добрите изпълнителки в Пучиниевия репертоар, Силвана Фроли е постоянен гост-изпълнител на емблематичния Пучиниев фестивал в Торе дел Лаго. Предпочитана е и в редица концерти, посветени на творчеството на великия композитор в Италия и в различни европейски страни. Освен знаковите за певицата роли на Мими, Тоска, Чо-Чо-сан, Турандот, в репертоара на Силвана Фроли влизат още Сантуца, Изабо, Леонора в \"Трубадур\", Елизабет в \"Дон Карлос\", Амелия в \"Бал с маски\", Аида, Силвия в \"Зането\", Мадалена в \"Андре Шение\" и др. В ролята на Пинкертон ще се изяви тенорът Ивайло Михайлов, който се радва на успешна международна кариера. Шарплес ще бъде утвърденият баритон Александър Крунев, ролята на Сузуки ще изпълни брилянтното мецосопрано Петя Петрова, Горо е Ивайло Йовчев, Кейт Пинкертон е Емилия Джурова и т.н. Участват хор, оркестър и балет на Старозагорската опера.", "date": "2019.04.19", "title": "Честват 100 години от рождението на Миньо Минев с книга и спектакъл"}
{"url": "https://duma.bg/plovdiv-v-seriya-ot-7-kratki-filma-n190191", "text": "Със специална първа прожекция ще бъде отбелязан финалът на снимките на седемте късометражни филма, вдъхновени от града на тепетата \"7\", като част от творческата програма на Пловдив - Европейска столица на културата 2019, научи ДУМА от Марта Радева, пиар експерт. Готовият и носещ символистичното име \"7\" филм съдържа седем кратки истории, случващи се в града на седемте тепета и разказани през погледа на седем режисьорски екипа - Петър Вълчанов и Кристина Грозева (\"Урок\", \"Слава\"), Николай Тодоров (\"Преди да заспя\"), Павел Г. Веснаков (\"Денят на бащата\", \"Дяволското гърло\"), Ралица Петрова (\"Безбог\"), Димитър Кутманов (\"Ecce homo\"), Любомир Младенов (\"Ловен парк\", \"Кораб в стая\") и Христо Симеонов (\"Синът\"). Освен тях на специалната прожекция в Пловдив, която ще се състои днес, 19 април, от 18.30 ч. в кино Лъки Дом на киното, ще присъства и част от актьорския състав - Маргита Гошева, Йоана Буковска, Григор Антонов, Слава Дойчева, Александър Бенев, Даниел Рашев, Иван Пасков и други; операторските екипи и организаторски звена, официални гости от Община Пловдив. Късометражните филми са заснети в Пловдив през 2018 г. на ключови локации - жп гарата, Централната поща, в стара сграда в \"Тютюневия град\", остров Адата, улички из стария град, паметника Альоша и др. Участваха множество доброволци и спомоществуватели от града, както и представители на пловдивския културен елит, сред които художниците Вълчан Петров и Ангел Пачаманов, музикантката и ръководителка на хор \"Детска китка\" Яна Делирадева, Радослава Кръстева, Училището за музикално и танцово изкуство \"Добрин Петков\" и др. Игралният филм (164 минути), носещ характерния киностил на творците от младото българско поколение, изследва какво се случва в душите на седем персонажа в красивия и старинен град Пловдив. Сред разказите са история за порастването; за получаването на втори шанс; разкази за намирането на себе си в другия и за намирането на пътя, по който да живееш; пътешествие в спомените от детството и история за мечтата за по-добър живот. Филмите, както и целият проект \"КиноПловдив\", са част от артистичната програма на Пловдив - Европейска столица на културата 2019, и са реализирани с подкрепата на общинската фондация \"Пловдив 2019\" и със съдействието на различни организации и хора от града.", "date": "2019.04.19", "title": "Пловдив в серия от 7 кратки филма"}
{"url": "https://duma.bg/pokazaha-parviya-treylar-na-star-wars-the-rise-of-skywalker-n190190", "text": "През декември ще станем свидетели на заключителната глава на най-вълнуващата сага в историята на киното - \"Star Wars: The Rise Of Skywalker\". Година след събитията в \"Междузвездни войни: Последните джедаи\", Рей, Фин, По и последните остатъци от Съпротивата влизат в пореден сблъсък със силите на Първия ред и се изправят пред лицето на най-голямото зло. Епичната битка ще се води както в безкрайните простори на далечната галактика, така и дълбоко в душите на познатите ни герои. Всеки от тях трябва да надмогне своите вътрешни демони. А краят ще бъде белязан от възхода на Скайуокър. Първият трейлър на \"Star Wars: The Rise Of Skywalker\" беше показан на фенската конвенция Star Wars Celebration в Чикаго от самия Дж. Дж. Ейбрамс и някои от главните актьори в поредицата, научи ДУМА от Димитър Дринов от \"Форум филм България\". Видеото показва Рей в неравностойна схватка с тай файтър (TIE Fighter). Гласът на Люк Скайуокър ни разкрива, че Рей най-накрая е завършила обучението си и въпреки че сега в нея живеят хиляда поколения джедаи, тя ще трябва да влезе в предстоящата битка сама. Още един герой е готов за сражение и това е Кайло Рен. Виждаме, че той е възстановил шлема си и се хвърля в бой начело на Първия ред по-решителен от всякога. Трейлърът предлага и изключително емоционални за всички фенове на \"Междузвездни войни\" кадри с вече покойната Кари Фишър. Нейната принцеса Лея оживява на екран благодарение на неизползвани материали от \"Междузвездни войни: Силата се пробужда\". Вълнуващо е да видим и Ландо Калризиан в изпълнение на Били Дий Уилямс, който се завръща на борда на Хилядолетния сокол редом до Чубака. А новото попълнение в редиците на дроидите - малкият и изключително симпатичен ДиО мигновено се превърна във всеобщ любимец и успя да засенчи дори BB-8. Една от най-големите изненади, които поднася трейлърът за феновете, е загатнатото завръщане на злия император Палпатин. Именно с неговия зловещ смях завършва първият трейлър от \"Star Wars: The Rise of Skywalker\", на чийто фон и под бурните аплодисменти на сцената на Конвенцията в Чикаго се качи и актьорът, който изпълнява ролята на Императора в предишни филми Иън Макдърмид.  Режисьор на \"Star Wars: The Rise Of Skywalker\" е Дж. Дж. Ейбрамс, който се завръща към поредицата след феноменалния успех на  \"Междузвездни войни: Силата се пробужда\". Ейбрамс е и съсценарист на филма заедно с носителя на \"Оскар\" Крис Терио. Композитор е Джон Уилямс, написал музиката за всяка част от сагата \"Междузвездни войни\" от \"Нова надежда\" (1977) насам. В ролите са познати от предишните епизоди Дейзи Ридли, Адам Драйвър, Джон Бойега, Оскар Айзък, Лупита Нионг'о, Донал Глийсън, Кели Мари Тран, Йонас Суотамо, Били Лоурд и ветераните Марк Хамил, Антъни Даниелс и Кари Фишър. Към тях се присъединяват новите попълнения Наоми Аки, Ричард Е. Гранд и Кели Ръсел.", "date": "2019.04.19", "title": "   Показаха първия трейлър на \"Star Wars: The Rise Of Skywalker\""}
{"url": "https://duma.bg/krosovarat-renault-arkana-made-in-russia-n190189", "text": "Миналата година по време на международния автосалон в Москва през август Renault показа екстериора на новия си купеобразен кросовър от пазарния С-сегмент - Arkana. Тогава беше съобщено, че машината е развита на ново поколение платформа за модели SUV на базата на архитектурата на французите B0 но с 55% нови възли и компоненти и че е оборудвана с абсолютно нов силов агрегат. Пускането на автомобила на пазара се очаква към края на тази година.  Дизайнът на кросовъра ползва стилистиката на Renault Talisman, Megane и Koleos от последните им поколения. Отличителни белези на екстериора му са късите надвисвания, яките калници, 19-цоловите колела, високият пътен просвет, снижаващата се назад покривна линия, защитните елементи в долната част на купето, хромираните елементи и С-образните дневни светлини в стила на Renault Megane от четвъртото поколение. Интериорът и техническите характеристики на колата не бяха разкрити, но се каза, че Arkana ще има изцяло ново кормилно управление, най-дългото в класа си междуосие и че ще се предлага във варианти с предно и пълно задвижване.  Renault Arkana се позиционира от френската марка като глобален модел, който ще се появи първо в Русия, а след това в Латинска Америка, Европа и Китай. В кросовърната гама на марката новият модел ще се разположи между Kaptur и Koleos. Към 2022 година Renault има план да постигне глобални продажби от нивото до 5 милиона броя годишно и на новия кросовър е отредена ключова роля за достигане на тази цел.  Наскоро от Renault разкриха още технически подробности за новия си кросовър Arkana. Автомобилът е с дължина около 4.5 метра, в конструкцията на шасито му са използвани над 55% нови компонента в сравнение със сегашните кросовъри на марката на пазара, а останалите 45% конструктивно са унифицирани с автомобилите, развити на платформата B0 на алианса Renault-Nissan - Duster, фамилията Logan и други модели. При варианта със само предно задвижване отзад мостът е цял, а при този с пълно задвижване мултилинк (многовръзково). Просветът на автомобила с пълно задвижване е 205 мм, трансмисията му е с три режима на работа - само предно - 2WD, пълно - 4WD и 4WD Lock - с принудителна блокировка на междинния междуосев диференциал. Renault Arkana ще има кормилното управление с електрическо сервоусилване, което намалява с 40% усилието за въртене на волана при ниски скорости и не му предава вибрациите от пътя при преминаване на неравности.  Съвършено новият двигател на Arkana, за който казаха през миналия август на автосалона в Москва, е 1.3-литровият турбомотор TCe 150 съвместна разработка на Renault-Nissan-Mitsubishi и Daimler. Бензиновият силов агрегат е с директно впръскване на горивото под налягане от 250 атмосфери и двойна система за променливи фази на газоразпределението. Мощността му е 150 к.с., максималният въртящ момент е 250 Нм. При пълноприводните версии двигателят TCe 150 ще работи с вариатор X-Tronic, имащ режим на имитация на работата на автоматична кутия D-Step със седем фиксирани степени. Заявеният разход на гориво на версията 4х4 с вариатора в смесен режим на движение е 7 литра на 100 км път. Новият модел Arkana ще е \"made in Rossia\" - ще се произвежда в московския завод на Renault. Компанията планира производството на негови локални версии за Южна Америка, Европа и Азия.  Купуването на нов автомобил винаги е бил сложен въпрос. Сред купувачите по принцип има създадени стереотипи, но главният критерий, като оставим настрана избора на боята под натиска на семейната командирка, е надеждността на избрания модел. По принцип за новите автомобили първите 5-6 години протичат безпроблемно, пък и са в гаранция, а след тях, както дойде. Изборът зависи от цената (по-скъп значи по-надежден, макар и не винаги), личните финансови възможности и собствения шофьорски опит.  Изследване показва, че повечето купувачи оценяват надеждността и се доверяват по публикациите на специализираните издания - 41%. Собственият опит и този на познати автомобилни авторитети, според анкетата, помага да се ориентират в сложния въпрос на 27% от клиентите. Марката на автомобила има значение и е залог за здравина за 10%, а 9% следват съветите на познати шофьори на таксита.  Най-малко купувачите на нови автомобили се вслушват в съветите на звездите на шоу бизнеса, блогъри, инстаграм и ютуб-знаменитости - около един процент от анкетираните. Интересен нов момент е, че цената на новия автомобил придобива все по-малко значение за избора. Автор на първия в света кемпер, развит на базата на Tesla, е предприемачът и пътешественик Травис Рабенберг. В качество на основата за проекта си с име Tesla Roamer той е използвал Model S P90D. Задната част на купето е превърната в малко жилищно пространство с креват, тоалетна, мивка и резервоар за вода. Покривът над задната част е на панти и се повдига в едната си част нагоре за повече вътрешно пространство. В него е реализирана и още една идея - всъщност е слънчева батерия, която осигурява на уникалния кемпер един киловат чиста електроенергия. Tesla Roamer ползва електрическото силово задвижване на базовия модел, като мощността му е близо 700 к.с. Рабенберг твърди, че това позволява на творението му да вдига максимална скорост до 240 км/ч и че това ще е достатъчно да се постави рекорд на Гинес за най-бърз кемпер на планетата, което той се и готви да направи.  Премиерата на уникалната Tesla Roamer ще е следващата седмица в Мичиган по време на специално мероприятие, посветено на електромобилите. Там Рабенберг ще покаже и втори свой проект - електрически ученически автобус. ", "date": "2019.04.19", "title": "Кросовърът Renault Arkana - \"made in Russia\" "}
{"url": "https://duma.bg/kokiche-sreshtu-zli-duhove-ili-snezhna-kapka-nadezhda-n190187", "text": "Трябва да се отбележи, че на Острова кокичетата са изключително търсени и отношението към тях е безкрайно трепетно. Съществува мнение, че това е свързано със старинното английско поверие, според което фините бели \"камбанки\", засадени край къщите, предпазват жителите им от зли духове. Преди всичко обаче се акцентира върху факта, че тези представители на флората се появяват първи след зимните мразовити месеци и съответно символизират победата на топлината над студа и даряват с надежда за по-добри времена. С кокичета се украсяват безброй градски лехи, морави и паркове. А на развъждането на тези приказни растения се отделя също толкова внимание, колкото например на лалетата в Холандия. Латинското наименование - Galanthus, буквално означава млечно цвете. Познато е още от I хилядолетие. В Средновековието го почитат като символ на непорочността. А повсеместното му отглеждане започва едва през 19-ото столетие. Днес може да се срещне в доста кътчета на планетата ни. На човечеството досега са познати около 20 вида, но практически всеки от тях е вписан в Червената книга. Най-популярно е обикновеното кокиче (Galanthus nivalis), което е високо 10-15 см и цъфти малко по-късно. Луковиците му съдържат отровен алкалоид. Т. нар. кавказко (Galanthus ikariae) дължи името си на местообитанието си - планинската верига в Евразия, простираща се между Черно и Каспийско море. Любопитното е, че върхът на вътрешните му околоцветъчни листчета е зелен за разлика от основата, която е бяла и има формата на подкова. Елвезиево кокиче се среща в Централна Европа, Италия, Унгария, Полша, Украйна, западните части на Русия и Балканския полуостров. В България вирее най-вече на Черноморското крайбрежие, Беласица и Странджа. Местообитанията му достигат до около 2000 метра надморска височина. Расте из храсталаци, гори, скални поляни, по варовити земи, по долините на реките в низините и долния планински пояс върху богати наносни почви. Често се приема дори за декоративно растение. Тези видове, а и много други може и да имат леки разлики във формата, цвета и дори аромата, но всички са много красиви и харесвани от хората. Въпреки латинското им название в различни страни са наричани по специфичен начин. За англичаните тези цветя са снежни капки или снежни обеци, за чехите - живи снежинки, за германците - снежни камбанки. Поразителна е способността им да си пробиват път под снега и да разцъфтяват с първите топли лъчи на слънцето. Самият факт, че в мразовитото време под бялата покривка на земята се крие това прекрасно пролетно творение, превръща кокичето в образ, пълен с тайни и загадки. Затова е обяснимо и закономерно, че често цветето става герой в различни приказки и легенди. Например едно от най-древните предания гласи, че когато Адам и Ева са били изгонени от Рая, валял сняг. Първата жена започнала да замръзва и горко се разплакала от мъка, спомняйки си за топлите небесни градини. За да я утеши, Господ превърнал няколко снежинки в кокичета. Щом зърнала нежните бели камбанки, Ева се усмихнала и в душата й се зародила вярата за по-добро бъдеще. Оттогава се смята, че това цвете е символ на надеждата. Друга легенда разказва, че когато богинята Флора раздавала на растенията костюмите за горския карнавал, подарила на кокичето бяла рокля. Снегът също поискал да участва в тържеството, но за него премяна не останала. Тогава започнал да моли цветята да му помогнат, но те се изплашили от ледения му дъх и побързали да се отдръпнат колкото може по-надалеч. И само кокичето се смилило и го завило с дрехата си. На бала те затанцували заедно и толкова се харесали, че станали неразделни и до ден днешен. Според още една приказка злата Зима подкокоросала Студа и Вятъра да не пускат Пролетта на Земята. Всички цветя се стреснали от заплахите на мразовитата старица. И само кокичето изправило стъбълцето си и успяло да подаде главичка от снежната покривка. Видяло Слънцето листенцата му и огряло почвата, отваряйки пътя на дългоочаквания топъл сезон. Днес обаче бялото растение се е превърнало в жертва на човешката любов. Тези цветя наистина са прекрасни, но само в природата, защото, веднъж откъснати, живеят само няколко дни. По вина на хора, които варварски се отнасят към кокичетата, с всяка изминала година броят им катастрофално намалява. Еколози призовават към по-внимателно отношение към нежните пролетни представители на флората, за да имат възможност и следващите поколения да се радват на това чудо на природата, а не само да разбират за него от приказки и картинки в интернет. Именно това е целта на днешния Ден на кокичето - да се привлече вниманието на хората към опасността от изчезването му. Известният лекар Димитър Пасков, смятан за един от основоположниците на българската експериментална фармакология, през 1959 г. екстрахира антихолинестеразната съставка от листата и цветовете на блатното кокиче - алкалоид, наричан галантамин. Откритието на свойствата на блатното кокиче става случайно. Докторът забелязва подобрение у момиче, болно от детски паралич, което, без да иска, изпива водата от чашка с кокичета, оставена на масата до леглото от родителите на детето. Изолирана в чист вид, съставката получава името Нивалин. Намира приложение в неврологията при лечението на полиомиелита. Дава се на пациенти, преболедували детски паралич, с остатъчни явления, тоест отсъствие на активни движения. Препаратът показва изключително добри резултати - рязко подобрение на двигателните функции, отзвучаване на пораженията на лицевия нерв. Нивалинът намира успешно приложение и при прогресивната мускулна дистрофия, миастения, миопатии, родови парализи у новородени. Препаратът има голям терапевтичен диапазон. Днес се прилага в различни области на медицината: в анестезиологията, в хирургията - при следоперативни парези на червата и пикочния мехур, в психиатрията - за лечение на дефицит в умственото развитие, във физиотерапията - при ангионеврози, неврити, невродермити и др.", "date": "2019.04.19", "title": " Кокиче срещу зли духове, или снежна капка надежда"}
{"url": "https://duma.bg/pardon-n190181", "text": "ЛАФ НА БРОЯ Не правете лошо, защото се връща. Правете добро - то никога не се връща. КОЛЕЛОТО ЗА ЛЕТИЩЕТО Мъж отива при психолог и се оплаква: - Докторе, жена ми ми изневерява. Дори не се и крие от мен. Всяка вечер тя отива в кръчмата \"При Бари\" и забърсва по един мъж. Казвам ви, направо ме побърква. Какво да правя, докторе? - Първо - казал докторът, - поемете дълбоко въздух и се успокойте. Сега кажете ми къде точно се намира кръчмата \"При Бари\". ДОКТОР СПАС И НЕГОВИТЕ ПАЦИЕНТИ - Слушай бе, жена! Пишат в този интернет само глупости. На който му скимне, и си пише разни глупости. Никой не отговаря за думите си, криейки се зад анонимността. Писнало ми е. Ще измия чиниите и ще отида да хвърля боклука.  - Питам те за последен път: Кое е това зайче, което ти пише, и защо му е било хубаво с теб на нашата вила? Рубрика: ДЖЕЗВЕ Жена крещи от терасата: - Иване, прибирай се веднага! Минаващият мъж под терасата: - Но аз не съм Иван! - А ти ела, може и да ти се прииска да си Иван… ПАРДОН С осем ноти Бетовен написа \"Ода на радостта\". С осем апартамента Цветанов написа одата \"Прост народ, слаба държава\".  Единият е ползвал метроном, а другият - асансьор. ТЪПО, НО НЕМНОГО - Любов е, когато я държиш за ръката, но чувстваш сърцето... - Това е тахикардия. ПРЕСЦЕНТЪРЪТ НА МВР СЪОБЩАВА: Съдейки по 42-те рани от куршуми в тялото, може да се предположи, че жертвата е починала в резултат на високото съдържание на олово в организма. ЗДРАВЕ И НАЗДРАВЕ Българите са най-спортуващата нация в света - накъдето и да се обърнеш, ще видиш хора с анцузи!", "date": "2019.04.19", "title": "ПАРДОН"}
{"url": "https://duma.bg/novo-petolinie-n190185", "text": "По градове, села и махали умира бавно родната култура! И пада мрак! А Бойко го боли! Боли го много! Ах, боли го! И тъй като сме българи, нали!?! Един на друг си търсиме кусура! Ругаем се! А Бойко го боли! Боли го много! Ах, боли го! Чиновници жужат като пчели при тая сложила се конюнктура! Стараят се! А Бойко го боли! Боли го много! Ах, боли го! Министрите са твърди кат' скали! Застанали пред вража амбразура! Оплюват ги! А Бойко го боли! Боли го много! Ах, боли го! Валяло от пари! И пак вали! И трупат се фактура след фактура! Кипи стремеж! А Бойко го боли! Боли го много! Ах, боли го! Парите ще изхарчат за коли! С колите пък ще изградят структУра! Със труд и пот! А Бойко го боли! Боли го много! Ах, боли го! И не е толкоз страшно туй, дали пак някога ще имаме култура. Не туй дори, че Бойко го боли. А туй, че вече НАС боли ни! 2019 г.", "date": "2019.04.19", "title": "НОВО ПЕТОЛИНИЕ"}
{"url": "https://duma.bg/blizo-13-000-sa-zhalbite-do-ombudsmana-za-2018-g-n190173", "text": "Общият брой на жалбите и сигналите, които са постъпили до националния омбудсман през 2018 г., е 12 890. Това обяви от трибуната на парламента общественият защитник Мая Манолова при представяне на годишния си отчет. След тричасови дебати депутатите одобриха доклада й със 78 гласа \"за\", нито един \"против\" и трима \"въздържали се\".  Омбудсманът е посетил 139 населени места, организирани са 54 изнесени приемни, както и 4 мобилни приемни. През 2018 г. в приемната на институцията са консултирани над 24 000 граждани, като тези, които са получили непосредствено съдействие от омбудсмана, са 36 892 души. За сравнение, през 2017 г. такава помощ е оказана на 34 908 жалбоподатели, а през 2015 г. - на 16 214. Подадените жалби и сигнали до институцията са били двойно повече в сравнение с 2015 г. Най-много оплаквания до омбудсмана са постъпили от област София - 3109, от Варна - 575, Пловдив - 570, Бургас - 463, Стара Загора - 322 броя, Плевен - 316, Велико Търново - 312, и т.н. Преобладават жалбите заради некоректни обществени услуги - 23,34%, нарушени социални права - 15,43%, по проблеми със собствеността - 10,05%. Като най-големи постижения на институцията тя открои приемането на пакета от закони за хората с увреждания, битката с двойния стандарт при храните, подкрепата за деца, останали без един или двама родители, социална кухня и др. Целите й за тази година са защита на гражданите от банките, бързите кредити и колекторските фирми. Колкото и да е инициативна и колкото и да се старае да помогне на гражданите, Манолова прехвърля обязаностите на закона, смята Лъчезар Иванов от ГЕРБ. Той призна обаче, че Манолова е изпълнила със съдържание функцията си. \"Манолова направи пробив в институцията на омбудсмана, направи я много по-динамична и диалогична. Друг е въпросът, че в много отношения се поставя в услуга на партията БСП\", заяви депутатът от НФСБ Петър Петров. Манолова обаче отхвърли намеците за партийност в работата на институцията.", "date": "2019.04.19", "title": "Близо 13 000 са жалбите до омбудсмана за 2018 г."}
{"url": "https://duma.bg/opredelyat-nomerata-na-byuletinite-na-24-april-n190174", "text": "Тегленето на жребия за номерата в бюлетината ще бъде извършено на 24 април, съобщиха вчера от цИК. Три фирми са подали оферти за участие в обявената обществена поръчка за наемане на 3 хил. машини за гласуване за евровота. Това са \"Български машини за гласуване\" ООД, \"Лекс.БГ\" АД и \"Сиела Норма\" АД, съобщи вчера говорителят на комисията Александър Андреев. Максималната прогнозна стойност на поръчката е 7,5 млн. лева без ДДС. Седемчленна комисия ще разглежда техническата спецификация на офертите и до 25 април трябва да препоръча на ЦИК коя от тях да избере. Водещият критерий е най-ниска цена на доставката, както и техническата спецификация. След това се очаква решение, а машините трябва да бъдат доставени ден преди вота. Междувременно ЦИК и СЕМ се споразумяха за медийното отразяване на изборите за ЕП. Трябва да се упражнява контрол върху предизборната кампания, за да може участниците в нея да бъдат поставени в равноправно положение и всичко да се отразява обективно и вярно, заяви председателят на комисията Стефка Стоева. Шефът на СЕМ София Владимирова призова медиите към отговорност, защото с поддържането на професионални стандарти може да се предостави противоотрова срещу дезинформацията и фалшивите новини. Тя изрази надежда, че медиите ще предпазят изданията и предаванията си от езика на омразата и дискриминационните прояви.", "date": "2019.04.19", "title": "Определят номерата на бюлетините на 24 април"}
{"url": "https://duma.bg/napuk-gerb-prieha-svoy-variant-za-obshtinski-byudzhet-v-kostenets-n190178", "text": "Общинският бюджет в Костенец най-сетне бе приет, но без да е съобразен с нуждите на жителите в района, сигнализираха местните социалисти. Ръководителят на групата общински съветници Константин Радев и лидерът на БСП Емил Даскалов излязоха с декларация, в която категорично се разграничиха от решенията на ОбС. Бюджетът, внесен от кмета на общината, дори не беше гласуван, а се прие една странна компилация от механичен сбор на цифри, възмущават се те. Отбелязват, че в капиталовите разходи липсва графа \"ремонти със собствени средства\", а средствата за целева субсидия са разпределени по странен начин, който облагодетелства едни населени места за сметка на други. Разчетите, предложени от ГЕРБ, са подкрепени от съветниците на БДЦ и коалиция \"Костенец, събуди се\". За ДУМА кметът Радостин Радев заяви, че ще върне бюджета за ново обсъждане, защото не е спазена процедурата, а финансовата рамка не отговаря на нуждите на местните жители. Ще защитя интереса на общината, категоричен е кметът. Той настоява в капиталовите разходи да бъдат предвидени всички населени места, без значение колко са големи. С предложените от опозицията разчети обаче такива средства не са предвидени за село Костенец. \"Мнозинството в ОбС целенасочено и непрестанно провежда деструктивна политика спрямо развитието на общината, заложено в управленската програма на мажоритарно избрания кмет. Решението за забрана на търговете за продажба на дървесина и закриване на общинското предприятие за гори и земи в горски фонд ни лиши от сигурни приходоизточници, необходими за провеждане на инвестиционната дейност на общината\", припомнят от социалистите. Те са възмутени, че с тези ходове се цели в навечерието на местните избори да бъде уязвен кметът от БСП, който завършва втория си управленски мандат. От ОбС на БСП припомнят, че мнозинството напук реши да бъде създадено търговско дружество за дърводобив. То обаче е непълноценно, защото е създадено с обикновено мнозинство, а за да заработи в гората, която е публично-общинска собственост, и да ползва горската техника, трябва да получи 2/3 от гласовете на общинските съветници. Социалистите са готови да сезират органите и да съдят управителя на фирмата, ако предприеме самоуправство в общинската гора. \"Безидейното и опасно управление на общинския съвет доведе до проблеми с финансирането и обслужването на кредитите на общината. Изправени сме не само пред финансова, но и пред институционална криза\", предупреждават социалистите. Патовата ситуация може да бъде решена с възобновяването на дейността на общинско предприятие за гори и земи и приемането на адекватен бюджет, смятат социалистите. Те имат готовност да свикат общо събрание на населението на община Костенец, на което да запознаят гражданите със скандалните решения на мнозинството съветници.", "date": "2019.04.19", "title": "Напук ГЕРБ приеха свой вариант за общински бюджет в Костенец "}
{"url": "https://duma.bg/bsp-povede-pred-gerb-v-prouchvane-na-ep-n190175", "text": "Европейският парламент публикува ново проучване за разпределението на местата в новия ЕП, в който ще има 751 места заради отлагането на Брекзит. За първи път в проучване на Брюксел БСП има преднина пред ГЕРБ - ако изборите бяха сега, социалистите взимат 32,8%, а управляващите - 32,7%. Според прогнозата двете партии ще получат по шестима евродепутати. ДПС ще има двама представители, а ВМРО, \"Демократична България\" и \"Воля\" - по един. Проучването сочи, че в новия ЕП Европейската народна партия ще има 180 евродепутати, следвана от социалистите и демократите със 149. Алиансът на либералите и демократите ще е трети със 76 представители. В момента ЕНП има 216 депутати, а групата на социалистите и демократите е съставена от 186. \"Нито една от анкетите, използвани за пресмятането на прогнозираните места, не е била поръчвана от ЕП. Това са данни от публично достъпни проучвания на общественото мнение, публикувани от ясно идентифицирани национални институти в отделните държави членки. За България са използвани анкети на агенциите \"Медиана\" и \"Алфа рисърч\", уточняват от ЕП.", "date": "2019.04.19", "title": "БСП поведе пред ГЕРБ в проучване на ЕП"}
{"url": "https://duma.bg/zapochna-nakazatelno-proizvodstvo-sreshtu-aleksandar-manolev-n190179", "text": "Срещу бившия зам.-министър на икономиката Александър Манолев започва наказателно производство в Окръжната прокуратура в Благоевград за нецелево разходване на европейски средства за построяване на къща за гости, ползвана като частна вила, и за предоставяне на данни с невярно съдържание. До разследването се стигна след медийни публикации за луксозно имение на Манолев край Сандански, построено по проект от Програмата за развитие на селските райони. До имота е прокарана по 3-километров водопровод и минерална вода от Сандански. Манолев твърди, че през 2012 г. е продал терена на ЕТ \"Агротрейд - Ана Димитрова\". В сряда той бе принуден да подаде оставка. ВКП е установила, че през 2013 г. Манолев е дал на \"Агротрейд\" заем от 700 хил. лв. Гербаджията бил вписан като лице за контакт при проверки от фонд \"Земеделие\" преди решението за плащане на евросубсидията за къщата, обясни говорителят на прокуратурата Румяна Арнаудова. От 19 юли 2017 г. до 16 април 2019 г. Манолев е бил член на УС на фонд \"Земеделие\", а това е институцията, която осъществява 5-годишния мониторинг за целесъобразността на отпуснатите средства. Като член на УС на фонда Манолев има функции по управление и контрол на средствата, отбеляза Арнаудова. По думите й тези обстоятелства не можели да се оценят като престъпление, затова прокуратурата е поискала КПКОНПИ да провери Манолев за конфликт на интереси. От държавното обвинение имат подозрения, че Ана Димитрова е подставено лице, но тепърва събират доказателства за това.", "date": "2019.04.19", "title": "Започна наказателно производство   срещу Александър Манолев"}
{"url": "https://duma.bg/i-roditeli-podkrepiha-protesta-na-pediatrite-v-sofiya-n190172", "text": "Много родители дойдоха на протеста да подкрепят лекарите и медицинските сестри от Специализираната болница за лечение на детски болести. Вчера те излязоха пред лечебното заведение в знак на протест срещу ниското заплащане.   Персоналът поиска специален статут на болницата, който да я направи независима от финансовите ограничения в здравеопазването. Недостигът на медицински сестри в лечебното заведение е толкова голям, че наличните не могат да излязат в отпуск. Имало сестри, които работели на четири места, а повечето са в пенсионна или предпенсионна възраст. Според лекарите някои отделения са застрашени от закриване заради липсата на кадри, провокирана от ниските заплати. От над 50 специализанти в болницата, идващи от цяла България, само четирима са на щат. От години такива щатни бройки не са разкривани, тъй като болницата няма средства да плаща на специализантите. Медиците от единствената в момента детска специализирана болница искат достойно заплащане за труда си, отпадане на лимитите, за да могат да приемат и лекуват болните деца спокойно и изработената от тях работа да се плаща от здравната каса. \"Идеята не е да вдигаме шум напразно, идеята не е ние да сме част от някаква вълна, от нечия предизборна кампания,\" коментира д-р Адил Кадъм. ", "date": "2019.04.19", "title": "И родители подкрепиха протеста на педиатрите в София"}
{"url": "https://duma.bg/tokat-poskapva-nay-malko-s-35-ot-yuli-n190166", "text": "Цената на електроенергията ще бъде увеличена от 1 юли най-малко с 3,5-3,6%, колкото е годишната инфлация, обяви пред БНТ председателят на КЕВР Иван Иванов. Комисията няма да приеме предлаганото от електроразпределителните дружества драстично поскъпване на тока, допълни той. Както е известно, и трите доставчика на ток - ЧЕЗ, ЕВН и \"Енерго Про\", искат увеличение на цената на тока за бита от 1 юли. ЧЕЗ, която се мъчи да се освободи от българските си активи, настоява нощната тарифа да скочи драстично - с 67,60% (от 0,05654 0,09476 лв./кВтч), а дневната - с 3,5%. ЕВН иска промяна на дневната тарифа с 0,45% - от сегашните 0,13244 лв./кВтч (без ДДС) на 0,13304 лв./кВтч (без ДДС). Предлаганата промяна на нощната тарифа е с 1,1% - от сегашните 0,05473 лв./кВтч (без ДДС) на 0,05533 лв./кВтч (без ДДС). Дружеството \"Енерго Про\", което оперира в Североизточна България, настоява КЕВР да разреши на дружеството увеличение само на нощната тарифа - с 2,08% (от 0,05429 на 0.05542 лв./кВтч). И трите ЕРП-та искат да се увеличи и таксата за пренос до домакинствата. Значително по-високи цени искат от КЕВР и производителите на ток. Държавната компания ТЕЦ \"Марица-изток 2\" например е заявила с 92% по-висока цена от 1 юли. При НЕК и АЕЦ \"Козлодуй\" исканото увеличение е в рамките на 1 до 3%. Електроенергийният системен оператор от своя страна е поискал с 34% по-високи такси за пренос. Както ДУМА писа, топлофикационните дружества също са поискали увеличение на цените на топлинната енергия от 3,42% до 88,6 на сто от 1 юли. Столичното дружество е внесло заявление топлинната енергия да струва 95,98 лв. за мегаватчас без ДДС, или увеличението да е 3,42 на сто. В горната скала на исканията е топлофикацията във Велико Търново, тя предлага цената да скочи от 93,24 лв. за мегаватчас на 175,88 лв., което е 88,6%. Второто по големина и клиенти дружество - пловдивското, предлага увеличение с 14,7%, или мегаватчас топлинна енергия да е с цена 104,23 лв. за мВтч. 16,49 на сто по-висока цена искат от топлофикацията в Бургас, или там топлият душ да струва 81,65 лв. за мВтч при 70,09 лв. в момента. За Плевен топлинната енергия да поскъпне с 9,7 на сто, във Враца - с 22,8 на сто, предлагат от дружествата. През последните 4 години КЕВР неизменно се стреми да намери баланс между интересите на производителите, за да не изпаднат във финансова несъстоятелност, и в същото време интересите на потребителите на еленергия, които не трябва да бъдат подлагани на сериозни изменения на цените. В резултат на което ние винаги се стремим да достигнем до изменение на цените, които са около годишната инфлация, каза Иванов.", "date": "2019.04.19", "title": "Токът поскъпва най-малко с 3,5% от юли"}
{"url": "https://duma.bg/ekspert-bonus-malus-ne-e-za-pechalba-na-zastrahovatelite-n190161", "text": "Идеята на \"бонус-малус\" системата е да коригира поведението на водачите на автомобили, а не да балансира сумите, които застрахователите събират. Комисията за финансов надзор (КФН) не би трябвало да има отношение към нея. Това заяви д-р инж. Богдан Милчев от управителния съвет на Института за пътна безопасност пред \"Блумбърг тв България\". \"Системата има много съществен ефект. Тя намалява пътнотранспортните произшествия с до 30% още през първата година след въвеждането й\", посочи експертът. По думите му част от предложенията на Института за пътна безопасност, свързани с въвеждането на \"бонус-малус\" системата, включват собствениците на автомобили да декларират кой ще управлява колата, като на тази база да се определя колко рисков е водачът. Според него законодателят трябва да помисли кои институции трябва да са ангажирани с въвеждането на системата и последващата й работа, като застрахователните компании също трябва да вземат отношение към темата. \"Застрахователите трябва да приложат системата, без това да ги касае от гледна точка на финансите - след въвеждането й те трябва да събират същите суми, както и в момента, като вноските на изрядните шофьори просто да бъдат намалени за сметка на тези на провинилите се\", смята експертът. Минчев отбеляза, че сключването на застраховка \"Гражданска отговорност\" е задължително, а застрахователните дружества не могат и не би трябвало да реализират печалби от нея.", "date": "2019.04.19", "title": "Експерт:   \"Бонус-малус\" не е за печалба на застрахователите"}
{"url": "https://duma.bg/balgariya-ostava-111-a-po-svoboda-na-mediite-n190168", "text": "За втора поредна година България е на 111 място по свобода на словото в годишния индекс на \"Репортери без граници\" и отново е последна на Балканите и в ЕС. Пред България са класирани страни като Етиопия, Гамбия, Кувейт, Непал, Украйна. Албания, Косово, Черна гора, Сърбия, Северна Македония и Босна Херцеговина. За трета поредна година Норвегия е на първо място, следват я Финландия и Швеция. На дъното са Виетнам, Китай и Еритрея, а Туркменистан измества Северна Корея, която остава на предпоследното 179 място. В доклада на \"Репортерите\" за България се изтъква, че страната е обект на постоянни критики заради ендемична корупция и неефективна съдебна система. \"Журналистите в България са мишени както на организираната престъпност, така и на властите, които ги подлагат на тормоз, вместо да ги защитават\", пише там. Споменава се задържането на Димитър Стоянов от \"Биволъ\" и румънеца Атила Биро, както и убийството на журналистката Виктория Маринова от Русе. Убийствата на трима журналисти в Малта, Словакия и България за период от няколко месеца накараха света да осъзнае, че Европа вече не е обетована земя за журналисти, предупреждава докладът и подчертава, че това е особено валидно за журналисти, които отразяват корупция, укриване на данъци и злоупотреба с еврофондове, в която често е замесена мафията.", "date": "2019.04.19", "title": "България остава 111-а по свобода на медиите"}
{"url": "https://duma.bg/bas-izleze-s-deklaratsiya-sreshtu-sabiraneto-na-neofashisti-v-sofiya-n190169", "text": "Управителният съвет на Българския антифашистки съюз излезе с декларация срещу събирането на 20 и 21 април в София на неофашисти от цяла Европа. Както ДУМА вече писа, мероприятието се организира от Българския национален съюз, който стои зад ежегодния Луковмарш. Формалният повод за нацистката среща е дискусията \"Заедно за Европа на Отечествата\", а очевидният повод е рожденият ден на Адолф Хитлер. БАС настоява държавните и общинските власти да предприемат действия за предотвратяване на подобни прояви и за снижаване на езика на омразата и проявата на ксенофобия, расизъм, антисемитизъм. \"Обществената среда очевидно е благоприятна, за да идват у нас чужди неофашистки групировки, поканени от следовниците на нациста Христо Луков, които над 15 години провеждат необезпокоявани в столицата ни уж забраненото от Столичната община шествие Луковмарш\", гласи декларацията.", "date": "2019.04.19", "title": "БАС излезе с декларация срещу   събирането на неофашисти в София "}
{"url": "https://duma.bg/otvaryat-otnovo-voennovazdushnoto-uchilishte-v-dolna-mitropoliya-n190167", "text": "Парламентът одобри предложението на кабинета да бъде възстановено Висшето военновъздушно училище \"Георги Бенковски\" в Долна Митрополия. Единственото висше училище за летци у нас бе закрито през 2002 г. и оттогава функционира като авиационен факултет към Националния военен институт \"Васил Левски\" във Велико Търново. То ще заработи отново като ВУЗ от 2020 г. с годишна издръжка от 4,5 млн. лв. В него ще се обучават и летци за гражданската авиация. Държавното висше военно училище в Долна Митрополия ще е на пряко подчинение на министъра на отбраната.  Припомняме, че през 2010 г. с промени в Закона за отбраната управляващите от ГЕРБ попречиха за връщане на висшия статут на училището. Преди 2 седмици обаче, в навечерието на армейския празник Гергьовден и на евровота, премиерът Бойко Борисов и военният министър Красимир Каракачанов изненадващо обявиха, че възстановяват висшето пилотско училище в Долна Митрополия. Мотивът беше \"нарастващата необходимост от промяна на модела за подготовка на специализирани кадри, отговарящи на изискванията на Военновъздушните сили и авиацията\". ", "date": "2019.04.19", "title": "Отварят отново военновъздушното училище в Долна Митрополия"}
{"url": "https://duma.bg/bsk-s-kolektiven-isk-sreshtu-naredbata-za-kasovite-aparati-n190162", "text": "Българската стопанска камара (БСК) ще заведе колективен иск срещу Наредба Н18 на Министерството на финансите, която наложи въвеждането на нови касови апарати. Към момента към иска са се присъединили над 180 фирми, съобщиха от работодателската организация. Според наредбата всички компании, които не ползват фискален софтуер, бяха задължени от 1 април да сменят касовите си апарати. Разходите за изготвяне на жалбата пред ВАС и сигнала до ЕК, извършването на правни анализи на българското и европейското законодателство, правна аргументация, такси и възнаграждения за процесуално представителство, екип от юристи и експерти ще възлязат на около 24 500 лв. без ДДС. Те ще бъдат разпределени между всички организации, сдружения, асоциации и дружества, които подкрепят инициативата.  В началото на месеца председателят на камарата Радосвет Радев изпрати писмо до премиера Бойко Борисов, министъра на финансите Владислав Горанов и Националната агенция за приходите, в което посочи, че е възможно стоките и услугите да поскъпнат заради новите изисквания в Наредба Н18 за касовите апарати. По думите на Радев бизнесът ще плати пет пъти по-висока цена за прилагане на новите условия на наредбата от предварителната оценка на въздействието й. От БСК смятат, че липсва диалог между бизнеса и институциите относно спорните въпроси с фискалните устройства. Според камарата удължаването на част от сроковете по Наредба Н18, без това да е придружено с промени по същество, само отлага хаоса с няколко месеца.", "date": "2019.04.19", "title": " БСК с колективен иск срещу наредбата за касовите апарати"}
{"url": "https://duma.bg/nad-360-narusheniya-za-den-hvanaha-trudovite-inspektori-n190170", "text": "Над 360 нарушения за един ден хванаха трудовите инспектори в 241 строителни обекти. Съставени са 61 акта, съобщиха от Главната инспекция по труда. Това е станало в сряда - 17 април, когато е Националният ден за безопасна работа на височина. Тогава инспекторите са проверили строителни обекти, на които са работили около 2200 работници от 352 предприятия. Рискът от падане от височина е най-честата причина за трудовите травми, обясняват от инспекцията. Основната част от нарушенията са свързани с необезопасени стълбищни плочи, отвори в конструктивни елементи и контури на етажни плочи. Останалите са за необезопасеност на работното оборудване, най-вече на скелета. Без лични предпазни средства са заварени 235 работници, за което контролните органи на агенцията са потърсили административнонаказателна отговорност. От работа са отстранени 37 работници, основно поради обстоятелството, че не са запознати с правилата за безопасност. Имало е и служители без трудови договори. От ГИТ са съставили 61 акта за спиране на обекти до обезопасяването им.", "date": "2019.04.19", "title": "Над 360 нарушения за ден  хванаха трудовите инспектори"}
{"url": "https://duma.bg/edin-chovek-shte-zamesti-bronzovata-kashta-n190171", "text": "Общинските съветници в София гласуваха вчера доклад за поставянето на временна художествена инсталация \"Един човек\" на пл. \"Княз Александър I\" на мястото на бившия мавзолей. Така тя ще замени скандалната Бронзова къща, която бе премахната наскоро.  Авторът на проекта е Венелин Шурелов. Той получи подкрепа сред 18 проекта от творческия съвет на Столичната община още през март. Инсталацията ще бъде стоманена конструкция с височина от 12 метра и от двете й страни ще бъдат разположени 56 LED екрани. По тях ще вървят кадри от всекидневието на площада и информация за София.  Присъстващите в залата съветници от БСП се въздържаха да подкрепят проекта. Още когато стана известно кой е победителят от конкурса, социалистите изразиха съмнение как този LED човек се вписва с транспортното движение и дали отговоря на Наредбата за преместваемите обекти и рекламните съоръжения. В нея LED рекламите бяха забранени, за да бъде запазена звуковата и светлинната чистота в града и да не разсейва шофьорите. ", "date": "2019.04.19", "title": "\"Един човек\" ще замести Бронзовата къща "}
{"url": "https://duma.bg/vavezhdaneto-na-tol-sistemata-se-otlaga-n190163", "text": "Тол системата за товарните автомобили по всяка вероятност няма да влезе в действие от 16 август, както е предвидено в закона. Това се разбира от изказване на министъра на регионалното развитие Петя Аврамова пред журналисти в Ямбол, разпространено от пресцентъра на Министерството на регионалното развитие и благоустройството (МРРБ). Ще продължим да търсим възможност за конструктивен диалог с всички превозвачи във връзка с тол системата, която ще заработи в тестови режим от 16 август, защото смятаме, че тази реформа трябва да бъде въведена в България\", казва Петя Аврамова. От разпространеното съобщение не става ясно какво означава системата да работи в \"тестови режим\". Най-вероятно за определен период от време шофьорите няма да бъдат глобявани, ако карат, без да са платили, така както беше даден гратисен период с въвеждането на електронните винетки заради създадения хаос в началото на годината, В подкрепа на тази версия е информацията от прессъобщението, че таксите за част от платените пътища \"ще бъдат с нулева ставка\". Това означава, че за тях няма да бъдат събирани пътни такси, защото пътищата не са в добро състояние, е посочено в прессъобщението. Изказването на министър Аврамова идва само ден след като Конфедерацията на работодателите и индустриалците в България (КРИБ) поиска отлагане на въвеждането на тол системата до началото на следващата година. МРРБ все още не е обявило публично които точно пътища влизат в обхвата на тол системата, въпреки че до въвеждането й остават около три месеца. Единствено бяха дадени примерни цени за таксуването, които обаче все още не са окончателни и е възможно да има промяна. Срещу първоначално обявените пътни такси се обяви бизнесът. Според тях те са прекалено високи и ще доведат до увеличаване на цените на стоките и на билетите за междуградските автобуси.", "date": "2019.04.19", "title": "Въвеждането на тол системата се отлага"}
{"url": "https://duma.bg/nad-600-mln-evro-sriv-na-chuzhdite-investitsii-n190164", "text": "Срив от над 600 млн. евро има на преките чуждестранни инвестиции у нас за първите два месеца на годината в сравнение със същия период на 2018 г. Притокът на чужди капитали от началото на годината до края на февруари е отрицателен - минус 437,6 млн. евро, при плюс 236 млн. евро преди година, показват предварителните данни на БНБ. Инвестициите само през февруари са едва 21,9 млн. евро, показва статистиката на БНБ. Регистрираната стойност на ПЧИ през втория месец на годината е изцяло под формата на дългови инструменти, т. е. това са пари, които са отпуснати от компаниите майки на българските им дружества, но те трябва да се върнат в даден момент. Дяловият капитал е отрицателен, т. е. фирми с чужда собственост не само че не инвестират, но в по-голяма степен намаляват капитала си у нас. Нетният поток от инвестиции на чуждестранни лица в недвижими имоти е отрицателен в размер на 0,02 млн. евро при положителен нетен поток от 4,7 млн. евро за януари 2018 г. По страни най-голям дял в инвестициите в недвижими имоти имат Украйна (0,1 млн. евро) и Казахстан (0,1 млн. евро), докато тези на Русия намаляват (с 0,3 млн. евро). Най-големите нетни потоци по преки инвестиции в страната за януари Ц февруари 2019 г. са от Ирландия (70 млн. евро), Холандия (43,3 млн. евро) и Люксембург (33,4 млн. евро).", "date": "2019.04.19", "title": "Над 600 млн. евро срив на чуждите инвестиции"}
{"url": "https://duma.bg/rosen-zhelyazkov-na-vsichki-e-yasno-che-koruptsiya-v-dai-ima-n190165", "text": "На всички е ясно, че корупция в \"Автомобилна администрация\" (известна като ДАИ) има. Това заяви вчера пред БТВ министърът на транспорта Росен Желязков, който не даде големи надежди за решаване на проблема. \"Тази корупция - дали е на ниво рушветчийство, или на ниво по-големи взаимоотношения, би била невъзможна, ако няма тясно корелиране между контрола по пътя и издаването на разрешения и лицензи от страна на самата администрация\", разясни Желязков. По думите му рисковете, които водят до корупция и такса \"спокойствие\", са обективни и субективни. По отношение на вторите непрекъснато се предприемат действия срещу лица, за които са установени подобни действия, но \"това е било, това е и това ще продължава\", заключи министърът. Желязков обеща да вземе мерки само по отношение на \"обективните\" причини за корупцията в \"Автомобилна администрация\", които в момента дават възможност за \"тясно\" взаимодействие между бизнеса и администрацията. До два месеца Желязков щял да обяви какви ще са \"структурните и функционалните промени\" в агенцията, в т.ч. намаляване на административните режими - разрешителни и лицензионни, а също и други промени, свързани с проверките за правоспособност и пунктовете за периодични прегледи. Министърът коментира и проблема с българските превозвачи, блокирани на границата с Турция заради неплатени глоби. По този повод той е провел среща с турския посланик. \"Правилата в Турция са такива, че ако не се платят такси и глоби, превозното средство не може да премине границата\", каза Желязков. По думите му турският посланик е уверил, че няма преднамереност към български превозвачи. Той уточни, че правилата в Турция не са нови, а става въпрос за интеграция на тол системата заедно с граничната и митническа система. По думите му затруднения има само на един граничен пункт с Турция - \"Капитан Андреево\". На останалите пунктове няма сигнали за подобни случаи. Транспортният министър е получил сигнали за прекомерност на глобите и за неизясненост на основанията, на които са налагани. \"Имам уверението от турска страна, че тези случаи ще бъдат разгледани и ще се даде по-голяма информираност за правилата. Те могат да бъдат оспорвани и по основание, и по размер, но след тяхното заплащане\", заяви Желязков. \"България също предстои да въведе тол система, която ще бъде интегрирана с граничните и митнически бюра. Предполагаме, че началният период също ще ни изправи пред подобни трудности\", допълни той.", "date": "2019.04.19", "title": "Росен Желязков:   На всички е ясно, че корупция в ДАИ има"}
{"url": "https://duma.bg/evroparlamentat-zasilva-fronteks-n190160", "text": "Евродепутатите приеха новото законодателство, което засилва Европейската агенция за гранична и брегова охрана (Фронтекс), гарантирайки по-добра защита на външните граници на ЕС. Промените във Фронтекс имат за цел да разрешат съществуващите проблеми и да отговорят по-добре на настоящите предизвикателства, свързани със сигурността и миграцията. От 2021 г. ще започне да действа нов постоянен корпус в състав от 5000 души, който постепенно ще се увеличава, за да достигне 10 000 души през 2027 г. Корпусът ще включва и резерв за бързо реагиране при извънредни ситуации. Той ще подпомага отделните страни членки при граничните им проверки и при изпълнението на задачи, свързани с връщането на неправомерно пребиваващи лица. Борбата срещу трансграничните престъпления също влиза в задълженията му.  Постоянният корпус ще включва гранични и крайбрежни патрули, наети от Фронтекс, както и командирован персонал от страните членки. Модернизираната агенция ще има възможност да оказва подкрепа на държавите членки за изпълнението на процедурите по връщане на определени лица. Тя ще съдейства при идентифицирането на незаконно пребиваващите граждани от трети страни или ще подпомага националните органи за издаване на документи за пътуване. Новите правила ще засилят също сътрудничеството с европейската служба за предоставяне на убежище. Ще бъде засилено и сътрудничеството със страни извън ЕС, като се дава възможност за нови споразумения със съседни на ЕС държави. Зачитането на основните права и защитата на личните данни в това сътрудничество е гарантирано чрез серия от предпазни мерки. Освен това значителен брой наблюдатели правозащитници постоянно ще оценяват дали оперативните дейности на агенцията са в съзвучие с основните човешки права. Правилата бяха приети с 403 гласа \"за\", срещу 162 гласа \"против\" и 44 \"въздържал се\". Текстът сега трябва да бъде официално одобрен от Европейския съвет, преди да влезе в сила.", "date": "2019.04.19", "title": "Европарламентът   засилва Фронтекс"}
{"url": "https://duma.bg/bezotgovornost-n190156", "text": "Дяланият камък Росен Желязков, преминал през Столичната община, МС, КРС, агенция \"Електронно управление\", чийто кариерен полет е тясно свързан с Бойко Борисов, и който от септември работи министър на транспорта, прави откритие.  . Нагледали сме се на акции срещу корупцията в ДАИ, броене на пачки, уволнения, смени. Тоз екшън ни го прожектират през година-две, но резултатът е нула. Странно обаче звучат думите на Желязков. Сякаш не министър, а махленски коментатор има прозрение: \"Това е било, това е и ще продължава\"!?  Макар да ни осведомява за поредни мерки срещу корупцията в ДАИ, преводът на репликата му логично е - наказания няма и няма да има. И той като Баце, няколко пъти предсрочно разпускал властта, изглежда, иска да ни подскаже, че отчет за (не)свършеното няма да дава. Странно нещо, хем са във властта, хем са абдикирали от отговорност? Има ли смисъл да питаме за Цацаров? Регионалната министърка Аврамова пък се изпуска, че \"най-вероятно\" тол системата няма да заработи, откогато я планираха. Сиреч признава, че са до под кривата круша. И по-добре, че ще попаднем в същия хаос както при старта на е-винетките. Държавата ни се \"управлява\" от хора, верни на ГЕРБ, дето за нищо не стават.", "date": "2019.04.19", "title": "Безотговорност"}
{"url": "https://duma.bg/ti-opya-li-notr-dam-n190155", "text": "Измамници вече искат пари за възстановяването на катедралата \"Нотр Дам\" в Париж. Но не в България, а във Франция. Обаче вие бъдете бдителни, защото скоро това може да се случи и у нас. Все пак, ако сте от общините Поморие и Стара Загора, има вероятност измамата да се окаже реалност. Кметовете на двете общини Иван Алексиев и Живко Тодоров не само че оплакаха изгорялата историческа църква, но и решиха да се бръкнат за възстановяването й, което обаче породи спорове в обществото.  Действително редно ли е гражданите за европейско развитие на България, каквито са двамата кметове, да дават парите на хората от най-бедната и корумпирана държава в ЕС на една от най-богатите държави в света, и то при положение, че градовете и селата у нас нямат много общо с Европа, а по-скоро приличат на азиатски дирник. Без извинение. Иначе властта ни така оплака \"Нотр Дам\", че даже малце прекали. \"Ужасно е да гледаш как 8 века история изчезват пред очите ти\", каза премиерът Бойко Борисов. Обаче имаме известни съмнения, че той лично познава историята на \"Нотр Дам\", защото, както знаем, други вместо него пишат във фейсбук. Виж, за Цветан Цветанов нямаме такива данни. Макар и временно низвергнат, той също улови момента: \"Тъжно е, когато гледаме как гори \"Нотр Дам\". Абе, гений на словесността, не ти ли е тъжно, че се руши половин България, или от стягане на апартаментите си нямаш време да обърнеш внимание.  Преди да оплачете чуждия гроб, вижте какво се случва у нас. По данни на Сметната палата огромната част от 39 476 сгради - паметници на културата, не се стопанисват и се рушат. Други ги палят, трети ги помитат булдозерите. За тях кампании няма. Управниците не пишат, че им е тъжно, че историята - много повече от осем века, изчезва пред очите им. И правилно. Защо да се занимават с проблеми, след като живеят по принципа - тука печелим, в Европа живеем. И два пъти по-правилно е, след като вие търпите това. ", "date": "2019.04.19", "title": "Ти опя ли \"Нотр Дам\"?"}
{"url": "https://duma.bg/mantri-n190154", "text": "Твърди се, че политиката е концентриран израз на икономиката. Енергетиката е икономически сектор, но при нея е точно обратното. На първо място е геополитиката, на второ - политиката, и едва след това идва икономиката. А ако има нещо характерно за българската политика в този тежък отрасъл, това е непоследователността. Поне това показват фактите от последното десетилетие. Иде реч за конкретните стъпки на правителството, които за съжаление показват в повечето случаи нерешителност и некомпетентност. Както писа ДУМА вчера, не е изключено да останем и без природен газ от 2020 г.  По-голям се оказва обаче проблемът с идеологизацията на енергетиката, която ни се налага от Брюксел и новия Голям брат. Това става чрез мантри. Първа мантра - Либерализация на пазара на енергия. Уж го либерализирахме, а след това чиновниците на ЕС ни заливат с директиви и указания. Втора мантра - Диверсификация на доставките (разбирай ограничаване на достъпа на руски природен газ до европейския пазар). Явно някой имаше излишни 50 млн. евро да ги зарови по дъното на р. Дунав, правейки газова връзка с Румъния, която бе отнесена от течението на реката. Тази тръба е суха, защото няма откъде да дойде горивото. Сега ще се свързваме и с Комотини срещу 200 млн. лв., въпреки че има връзка с Гърция. Трета мантра - Бъдещето е на ВЕИ-тата. В Европа са похарчени 300 млрд. евро за такива мощности, а вредните емисии не са намалели. Странно нещо са политиците. Те се обединиха за общо домакинство на региона на Европейското по футбол, но не и в защита на общите им енергийни интереси. Как се прави, го показаха противниците на \"Южен поток\" начело с еврокомисаря Шевчович, който е словак. Тази държава печели най-много от транзита на газ през Украйна. Противниците се обединиха и проектът пропадна. А България сякаш не е способна на подобен вид политика. ", "date": "2019.04.19", "title": "Мантри"}
{"url": "https://duma.bg/sasht-vazrazhdat-doktrina-ot-xix-vek-n190159", "text": "Помощникът на президента на САЩ по въпросите на сигурността Джон Болтън даде ясно да се разбере, че Вашингтон ще прилага към Латинска Америка доктрината Монро от XIX век. \"Съединените щати разчитат на подкрепата на коалицията на позитивно настроените държави от Западното полукълбо, включително на Бразилия, Колумбия, Аржентина, Перу, Бахамите, Гвиана и Сейнт Лусия. Всички те са членове на Организацията на американските държави. С тях сме единни в защитата на демокрацията, суверенитета, безопасността и върховенството на закона в този регион\", поясни Болтън в реч в Маями. Президентът Монро обяви едноименна доктрина през 1823 г., всеки опит на европейска страна да влияе на Латинска Аверика се разглежда като заплаха за САЩ. С нея САЩ наложиха контрол над региона, превръщайки го в \"задния си двор\".  ", "date": "2019.04.19", "title": "САЩ възраждат  доктрина от XIX век"}
{"url": "https://duma.bg/kratki-novini-n190157", "text": "Базата на международната коалиция на летището на афганистанския град Кандахар, където служат и наши войници, бе подложена на ракетен обстрел в сряда в 22.07 ч. българско време. Няма пострадали български военнослужещи, съобщи Министерството на отбраната. При предишния обстрел на 3 февруари също нямаше пострадали българи. Иззетите в Испания над 30 000 незаконно изнесени от България антики ще бъдат върнати на културното ни наследство в резултат на съвместната операция между компетентните служби на Испания и България. Операцията бе извършена през октомври 2018 г., когато бе неутрализирана престъпна група от 16 българи, осем от които са в ареста на град Торенет, област Валенсия. Групата е действала от януари 2016 г., изкупувала е артефакти от иманяри и дилъри у нас. При операцията бяха открити 30 600 антики (около 600 в България) - гръцка и римска керамика, шлемове, погребални урни, стрели, копия, монети, както и 180 000 евро в брой. Румъния направи промени в наказателния кодекс, които могат да попречат на борбата с корупцията, съобщиха агенциите. Сенатът одобри закон, който може да сложи край на редица течащи в момента разследвания срещу високопоставени политици и държавни служители, включително срещу лидера на управляващите социалдемократи Ливиу Драгня. Сред промените в наказателния кодекс е намаляването на давността на определени престъпления. Това е поредната промяна през последните 2 години, която заплашва независимостта на съдебната система, твърдят критици. Делегация на САЩ начело с президентската съветничка Фиона Хил, която влиза и в Съвета по национална сигурност, води на 16-17 април преговори в Москва за сътрудничество в сферата на безопасността, а също по други въпроси. Фиона Хил и друг път е посещавала Москва, но по настояване на Вашингтон нейните визити не се афишираха, твърди \"Комерсант\". Обсъдени са били и теми като Сирия и Венецуела. По първата бе отчетен продуктивен диалог, а по втората - дълбоки разногласия.   Силно земетресение с магнитуд 6,4 по Рихтер разтърси Източен Тайван, огнището било на 19 км дълбочина, няма данни за загинали. В столицата Тайпе високи сгради се люлееха, а в някои училища има панически бягства на ученици от класните стаи. Трусът е усетен по целия остров, затворена е магистрала. Тайван се намира близо до кръстосването на две тектонични плочи.", "date": "2019.04.19", "title": "Кратки новини"}
{"url": "https://duma.bg/dokoga-g-n-premier-n190149", "text": "Докога вашите приказки и обещания ще се разминават с действителността? Докога България ще е най-бедната и корумпирана държава в ЕС? Констатацията не е моя, а на вашите приятели от Вашингтон и Брюксел. Аз само ще ви напомня някои неща. Здравеопазване: Колко министри сменихте като премиер за несвършена работа? Защо с всеки нов министър нещата стават още по-зле? Докога лекарите няма да получават заплати или ще ги получават с месеци закъснение? Докога ще се закриват болнични отделения или цели болници? Докога поради липса на едно или друго пациенти ще умират в болниците?  Сигурност: Докога затворниците ще излизат на обяд през парадния вход? Докога 864 човека с влезли в сила присъди ще се разхождат на свобода?  Докога ще расте престъпността в страната? За 2017 г. с 3,6% (Цацаров). Инфраструктура: Докога любимите ви магистрали и пътища ще поглъщат средства, без да има ефект? За ремонтите по софийските улици няма да говоря. Моля ви обаче, елате в родното ми село Смирненски, за да видите как 5-и месец се ремонтира мост над едно дере с \"внушителната\" дължина от 15 метра. Да, 5 месеца за 15 метра! Краят на ремонта не се вижда, но откакто е започнал, автобуси от София, Враца, Монтана през село за Лом и Видин няма.  Външна политика: Докога ще се съобразявате с указанията на Вашингтон и Брюксел, а не с интересите на страната? Та нали Германия също е член на ЕС? Защо \"Северен поток 2\" може да се строи, а \"Южен поток\" не? Нали Унгария е член на ЕС? Защо там може да се строи руска АЕЦ, а \"Белене\" не? Защо Гърция, преди да подпише договора с Македония, постави на масата всичките си искания, а ние сега ще обсъждаме нещата в комисии? Грижа за хората: Обявявате растеж на доходите. Добре. Но... в бъдеще неопределено време. Пенсионери ще чакат, майки на деца с увреждания ще чакат... Чудно обаче защо скоковете на цените не чакат? Три пъти за година? Колко пенсионери ще издържат до 1 юли 2019 г.? Аз съм пенсионер и ще ви припомня, че за 4 години Станишев ми увеличи пенсията с 282 лв., а вие за 9 години с 24,82 лв.  Казвате, че няма пари? А къде са? Къде са парите, които прибрахте през 2010 г. от НЗОК? Къде са парите от 16-те милиарда дълг? Къде са парите от т. нар. излишък в бюджета, който според вас непрекъснато растял? Въпроси, въпроси, които ме карат да се върна в детските години, когато министър-председател бе Вълко Червенков. Тогава на 2 пъти се покачваха заплатите на всички и на 2 пъти се намаляваха цените на всичко. По този повод хората използваха инициалите на премиера В. Ч. и казваха: \"Сега е времето на Всичко за Човека.\" А днес? Не зная дали някой агент на ДАНС Ви е докладвал, но аз чух в барчето на село: \"При таз Бойкова Бъркотия няма скоро да секне Българската Беднотия.\" Въпросът е:  Докога, г-н Премиер? Живот ли е да го опишеш?  София", "date": "2019.04.19", "title": "     Докога, г-н премиер?"}
{"url": "https://duma.bg/kndr-goni-pompeo-ot-pregovorite-n190158", "text": "Северна Корея поиска оттеглянето на държавния секретар на САЩ Майк Помпео от буксуващите  ядрени преговори със САЩ. \"Страхувам се, че ако Помпео отново се включи в преговорите, те ще се усложнят. В случай на евентуално възобновяване на диалога със САЩ бих искал нашият колега за диалог да не е Помпео, а ... (друг) човек, който е по-внимателен и узрял за общуване с нас\", заяви високопоставеният дипломат Квон Чон Гън. Той добави, че е \"щастлив\", задето лидерите Ким Чен Ун и Доналд Тръмп остават в \"добри отношения, както обикновено\" въпреки прекъсването на ядрените преговори. Той направи изявлението часове след съобщението, че Пхенян е пробвал ново тактическо оръжие с \"мощна бойна глава\" и обсег от 20 км.", "date": "2019.04.19", "title": "КНДР гони Помпео   от преговорите "}
{"url": "https://duma.bg/nadzor-ili-kontrol-varhu-mediite-iska-vlastta-n190152", "text": "Властта все по-често говори не за надзор, а за контрол върху медиите. Първият термин бе закрепен като основно правомощие на Съвета за електронни медии и се вписа напълно в европейското право. Регулаторът може не да контролира радиата и телевизиите, а да осъществява надзор дали те спазват разпоредбите на закона. И ако констатира нарушения, да налага имуществени санкции. Контролът ни връща в други времена, когато властта можеше да спира предавания, да отстранява водещи, да внушава и дори да нарежда какво да се пише и какво да се премълчи, да търси сметка за публикации, отклонили се от правилната линия. Подобни прояви, на които и в последните години станахме свидетели, се възприемат като рецидив от миналото, а не като модел за бъдещето. Такива са случаите с господарското държане на някои властници в студията, със заканите в ефир към водещи и т.н. В тази ситуация да чуваме от управляващите, че е нужен не надзор, а контрол, и то реален, върху медийната свобода, е повече от смущаващо. Особено когато тези намерения се обосновават с изискванията на новата Директива за аудиовизуалните медийни услуги, чието въвеждане в нашето законодателство трябва да стане факт до септември следващата година. Наистина в българския превод на този важен евродокумент терминът \"надзор\" е споменат само два пъти, докато \"контрол\" - много повече. В английския текст обаче е обратно - понятието \"control\" се среща само два пъти, и то когато става дума за контрол не от регулатора или държавата, а, първо, за контрол, упражняван от собственици на медии върху излъчваното съдържание и, второ, за родителски контрол относно предпазването на децата от неблагоприятно съдържание. Във всички останали случаи са използвани думи като \"monitor(ing)\", \"oversight\", \"overseeing\", \"review\", \"supervision\", които в българския текст са представени все по един и същи начин и все като \"контрол\". От времето, когато оглавявах медийната комисия в Народното събрание и трябваше да транспонираме Директивата от 2007 г., си спомням, че преводът на подобни документи не става току-така. Българският вариант се съгласува с групата на юристите лингвисти към Съвета на ЕС. Те са независим орган и ние можем да им дадем експертно мнение, но не и категорична позиция. Сигурно и сега е имало дълъг и труден процес на уточняване, но все пак не става ясно как понятието \"контрол\" е станало преобладаващо в нашия вариант, след като в английския не е така. Недоумението нараства още повече, като се разбере, че смисълът на новата Директива не е да се засилва повсеместно надзорът. По-строгата регулация засяга не толкова традиционните медии, колкото платформите за видеосподеляне, като например Ютуб, както и социалните мрежи, като Фейсбук. Целта е потребителите да получат еднаква степен на защита срещу вредно съдържание, независимо дали ползват услуга по телевизията, чрез видео по заявка, в платформите за видеосподеляне или в социалните мрежи. Регулация на сайтове в интернет се предвижда само ако освен основната си цел, примерно публикуване на новини в писмен вид, те имат обособима част от нея, предоставяща аудиовизуално съдържание, включително и генерирани от потребители видеоклипове. Предстои да видим дали заканите за реален контрол върху медиите се дължат на неумението да се схване смисълът на новата директива, или произтичат от амбицията да се възстановят рецидиви от миналото. И в двата случая свободата на словото ще бъде подложена на риск.       ", "date": "2019.04.19", "title": " Надзор или контрол върху медиите иска властта?"}
{"url": "https://duma.bg/balgariya-darzhava-ili-pleme-n190150", "text": "По стар народен обичай българите често-често съветват децата си да учат, за да сполучат в живота, защото, който не учи, ще си остане прост без никаква сполука. Разбира се, някои от децата могат да оспорят тези съвети с аргумента, че у нас прости хора без кой знае какво високо образование, прочели само по една книга, управляват държавата. Куриозното е, че родителите знаят това, но продължават със съветите си и не спират да избират за свои управници прости хора, които съсипват държавата.  Държавата! Тук няма да спорим дали тя е \"превъплъщение на нравствената идея\", както твърди Хегел, или е апарат за потискане на една класа от друга, каквото е мнението на някои марксисти. Днес почти във всички цивилизовани страни държавите са стройни организации, призвани да ръководят и развиват народите си. За целта са изградени, почти навсякъде, едни и същи институции - парламент, правителство, разни комитети и комисии. Такива имаме и у нас. Въпросът е как работят те. Да вземем за пример Народното събрание. През последните години негови председатели са хора без нужните качества. Повечето от депутатите, и те недостатъчно качествени, са там заради високите заплати. Освен това, те рядко предлагат нови закони, предоставили са това задължение на министрите, които, щат не щат, го правят. Това става така... Събрани, те седят на местата си и чакат,  Той идва, оглежда ги, сяда на мястото си, понякога подхвърля по някоя лакардия и работата започва. Министрите предлагат проекти за закони, наредби и други нормативни актове, всеки в сектора си, има понякога обсъждания, но последната дума винаги е на шефа, макар да не е вещ в съответната материя. И - готово. Проектът постъпва в НС, където с гласовете на мнозинството се одобрява единодушно; като, естествено, на забележките и препоръките на опозицията не се обръща никакво внимание. Ще рече човек, всичко е наред. Не всякога обаче... Защото министър-председателят още на следващия ден нарежда пълна промяна на документа. Тутакси мнозинството, пак с пълно единодушие, гласува исканата промяна. Почти никога няма обяснения какво налага тази \"дейност\". Или се измисля нещо, което мирише на лобизъм, или на скрита договорка с другите партии вътре в мнозинството. Неведнъж, след приемането на някое решение на парламента, тайно потичат пари към джобовете на външни лица и на някои депутати или министри. Отвсякъде погледнато, това си е  която винаги остава ненаказана. Ама, че от САЩ и Европейския съюз алармират за това, нека си алармират, нали в края на краищата България си остава послушница в съюза и НАТО... Не е различна и дейността на разните комитети и комисии; и там - бюрокрация, закононарушения и... далавери, кажи-речи, всяка седмица избухват, други ги затрупват, и нищо... Помним как една комисия даваше българско гражданство на чужденци срещу бая яки парични суми. Говори се, че шефовете й са назначени по препоръка на зам. министър-председателя и министър на отбраната Красимир Каракачанов. Е, и - да е наказан господинът, да си е загубил апетита? Няма таквози нещо... Впрочем нали той, ръководителят на ВМРО, не обели зъб, когато Бойко Борисов сключи предателския договор, с който признахме Македония и езика й? Е, и? Ще обели някой и друг зъб, ама, ако се заинати, бързо-бързо ще излети от софрата, отрупана с лакомства. Прави впечатление, че когато министър-председателят поиска оставката на някой министър, оня, дори с поглед, не се противи. Неотдавна един големец бе обвинен в нещо си. Той отрече категорично да има вина и заяви, че никога няма да подаде оставка. Заяви, ама на следващия ден началството му нареди да я подаде. \"Невинният\" тутакси рече, че шефът е напълно прав, че е справедлив; остана да се разплаче от кеф, че го махат от поста. Преди време видях как двама мъже се навеждат и целуват ръка на Борисов. Вероятно така е било и с Краля Слънце, за какъвто той вероятно се мисли. И друга мила картинка. По една телевизия показаха юристинът Данаил Кирилов, вече министър на правосъдието - коленичил, с брада, опряна на бюрото, зад което царствено седи министър-председателят. Има и други подобни сценки, в които слугите са различни, но господарят - един и същ. Я да видим как се отнася министър-председателят с подчинените му властници, забъркани в аферата \"Апартаментгейт\". Как ли? Наказа ги \"тежко\". Особено си изпати царят на апартаментаджиите Цветан Цветанов, който престана да е депутат, но запази постовете си на зам.-председател на ГЕРБ и председател на партийния предизборен щаб. Председателят на антикорупционната комисия Пламен Георгиев, \"забравил\" да декларира тераса с площ 186 квадратни метра, държал се нагло с журналистите, бе наказан също \"жестоко\"; шефът му го хързулна по улея на спасението, окласи го в дълъг отпуск. Подобни \"тежки\" наказания получиха и останалите лица, придобили скъпи апартаменти на крайно ниски цени. Аз съм юрист, бил съм съдия, казвам, че има основание тези лица да бъдат съдени и осъдени, разбира се, ако имат обвинителни актове. Да имат, ама нямат. Както беше в случаите \"Ало, Ваньо\", \"Ало, Банов съм\" и зулумите на Цецо Гуменката. Какво да се прави, прокуратурата и съдът у нас са пълни послушковци на властта днес!... Несъмнено сделките с апартаментите  са наглост и подигравка със законите и народа. Как обаче реагира този народ на всичко това? Както биха го направили други народи ли - с бурни протести, с решителна съпротива? Не, той е кротък, блейка си, както го е правил стотици години. Събираха се няколко пъти по двайсетина души, викаха, но не високо, за да не стряскат спокойствието на управниците и... довиждане, Гергино, сбогом на панаиро... Чини ми се, че у хората няма много гняв и възмущение, по-скоро тях ги тресе скомина, че не са на мястото на ония типове. Няма ги Иван Хаджийски и моят приятел Марко Семов да напишат още нещо за българската народопсихология... Разбира се, на управниците хич не им пука какво мислят електоралните единици. Шайкаджиите са печени, та варени. Те знаят как се печелят избори и ще го правят до второ пришествие. Забележително е поведението на вожда - вчера и днес. Той е актьор, който играе блестящо както драматични, така и трагедийни роли. Би могъл да се яви на подиума в цирка, където ще извика бурни аплодисменти с бисери като  Все пак най-много му се удават ролите на доброто ченге и на спасителя, не в ръжта по Селинджър. Поради това мнозина страдалци го търсят, за да решава и най-дребните им проблеми. Ето един многозначителен случай. Група мъже и жени чакахме на автобусната спирка. Валеше дъжд, а наоколо нямаше укритие. Един мъж запита дали някой не знае телефонния номер на министър-председателя Бойко Борисов. Никой не го знаеше. Почти единодушно запитахме оногова защо толкова му е притрябвал телефонният номер на властника. Отговорът му беше: искам да го помоля да спре дъжда... Това може би беше шега, както и песничката на Слави Трифонов, че \"нема такава държава\". Не е шега обаче, а страшна, жестока истина това, че нямаме въобще държава, че сме племе, което, натиснато от жегата на властта, мръхти и чака някой да промени коренно времето. Някога Вазов възкликна: \"Стресни се, племе закъсняло?/ Живейш ли, мреш ли, ти не знайш!/ След теб потомство иде цяло - какво ще да му завещайш?\" Уви, нищо добро и хубаво не можем да завещаем, учителю; римляните казват: не дава, който няма... Сами си надробихме попарата, която, както личи, ще изсърбаме до средата на този век. Остава да си пожелаем добър апетит и наздраве! Бях написал тази статия, когато научих за присъдите на Иванчева и заместничката й. Потресен съм. Друг път ще пиша за случая. Сега казвам уверено, че това е фашизъм. Тежко и горко на поколенията, които идат след нас, ако час по-скоро шайката, която убива народа и нацията ни, не бъде изметена от политическата сцена. За да престанем да сме племе, та отново да се превърнем в достойна държава, каквато сме били...", "date": "2019.04.19", "title": "България - държава или племе?"}
{"url": "https://duma.bg/svetna-kato-krushka-n190151", "text": "Точно по това време миналата година зам. главният прокурор Иван Гешев обясняваше геройствата на подчинените си покрай зрелищното задържане на Десислава Иванчева. 365 дни по-късно той продължава да е вперил поглед във вече бившата районна кметица. И все още се хвали колко добри са разследвалите я и колко много работа са свършили. Драмата \"Иванчева\" продължава да се точи като латино сериал. Още в първите часове на акцията по задържането й бяха провокирани подозрения, че наличието на медии е предварително уредено. Някак неслучайно изглеждаше и арогантното, и доста брутално отношение към заподозряната, която бе окована, а Гешев обясняваше, че е \"светнала като крушка\".  Крушката днес обаче свети за самия Гешев и дружките му. Защото той откровено си призна, че делото срещу Иванчева било политически залог. А след това изръси, че ако тя била оправдана, някой щял да иска оставката му, че даже щял да закрива спецпрокуратурата. Излиза, че страхът за собствения стол движи разследването, а и правораздаването в България. Май ако зависи от хора като Гешев, правото ще е буквално само наказателно. Всеки \"не наш\" човек ще бъде третиран като \"абсолютен престъпник\" и ще бъде разкарван като панаирджийска мечка само и само да покаже някой, че разследва и задържа провинили се. Все пак трябва да имаме някое име, с което да твърдим пред чужденците, че борим престъпността по висшите етажи на властта. Ако ще и нарочените всъщност да не са стигнали и до първия етаж в блока на Цветан Цветанов. \"Досега законът не се прилагаше. Борбата с корупцията беше недостатъчна\", сети се Иван Гешев, като че ли от днес е станал зам. главен прокурор. Защо не се прилага законът? Какво прави властта - чака друг да й свърши работата или опъва чадъри? Героични са напъните на Гешев да се представи като рицар на бял кон, непримирим борец срещу корупцията. Как пък не е толкова строг към представителите на ГЕРБ, които също са спрягани в нечисти сделки? Крушките светят, когато някой натисне определено копче. Как пък никой не реши да \"светне\" над управленските дела? Не че имаше полза, като светнаха куп лампички над разни министри, шефове на комисии и агенции, депутати и прочее... Някоя и друга оставка, докато се забрави скандалът, и после старата песен с нов глас. Дано шефът на спецпрокуратурата прозре, че има работа да върши, а не да си пази столчето.", "date": "2019.04.19", "title": " Светна като крушка"}
{"url": "https://duma.bg/sferiyni-shtati-n190153", "text": "Американският президентски съветник Джон Болтън заяви, че при Доналд Тръмп САЩ следват доктрината Монро, датираща от 1823 г. Съответно работят с редица държави от Латинска Америка. Основният замисъл на въпросната доктрина е да не се допуска влиянието на Европа в региона. И вече трети век САЩ гледат на Латинска Америка като на своя сфера на влияние или като на задния си двор. Е, как да не ги наречеш Сферийни Американски Щати! А сега си спомнете какво говореше предишният президент Барак Обама за Русия, когато пламна украинският конфликт. Че Кремъл се връщал към ХтХ век, когато в сила е била политиката на сфери на влияние. Че искал и светът да се върне към онези времена, вместо да върви напред с отпадането на сферите на влияние, със свободното движение на ценности и стоки.  Точно това обаче прави сега неговият приемник. А сега кой крив, кой прав и какво ли да си мислим за външната политика на САЩ, след като те правят такива резки завои при двама последователни президенти.  Място под слънцето има и за сфери на влияние, и за ценности без граници. Зависи за какво се използват. Казано простичко, геополитиката е география на политиката. Географията предопределя Латинска Америка да има по-близки отношения със САЩ, отколкото с Русия или Китай, предопределя също Вашингтон да има по-силно влияние там заради по-мощното си развитие. Точно по същата причина бе логично Украйна да има по-близки отношения с Русия, която имаше и влияние там. Бедствието обаче настъпва, когато третираш сферата на влияние като бащиния и експлоатираш държавите \"си\", както правиха САЩ с Латинска Америка до края на миналия век. Беда е също, когато свободното движение на ценности и стоки руши вековна сфера и хвърля страните от нея във войни и разруха. Точно както направиха САЩ с Украйна, Сирия или Либия.   ", "date": "2019.04.19", "title": "Сферийни щати"}
{"url": "https://duma.bg/za-herniyata-na-upravlyavashtite-n190148", "text": "Слушайки хвалебствените слова на българските държавници и политици от управляващата коалиция, стигам до извода, че в ЕС няма друга държава с толкова щастлив народ. Народът пращи от щастие и благоденствие. Премиерът Бойко Борисов и заместниците му получили хернии. От какво бе, байно? От повдигане на жизненото равнище на народа ли? Ще се опитам да дам дефиниция на думата държава. Тя означава законност, ред, сигурност и справедливост за всички граждани, живеещи в тази държава. Уви, сега българската държава е майка за олигарсите, за управляващите начело с Бойко Борисов и Цветан Цветанов и мащеха за народа. Гледам по телевизията за африканската джунгла. Стигам до извода, че държавата България по нищо не се различава от джунглата. 1. Министерският съвет - глутница лъвове, водена от огромен як лъв единак - алчен за власт и слава, затри българската държава. 2. Народното събрание - тигри начело със свирепа тигрица, алчна за власт и пари. Не Русия е враг щ1 на България, а вие, дами и господа депутати, които под диктовката на САЩ, НАТО и Брюксел приемате закони и наредби, които затриват националната идентичност и суверенитет на България. Един народен представител за 1 месец взема толкова пари, колкото един пенсионер за 3 години... 3. Съдебната система - законодателство по законите на джунглата. Магистрати - кожодери. 4. Министерствата - зловещи хиени. 5. Регионалните кметове - свирепи вълци и чакали. 6. Накрая огромното стадо от смирени сърнички и наивни зайчета, които винаги могат да попаднат в лапите на тези зверове и няма кой да се отърве. Това е българската държава, ако все още има такава. За какво сте по дяволите вие, г-н Борисов, министър-председател на България след 10 години беззаконие и антинародна политика. Стига! С уважение,   89 г., Пловдив", "date": "2019.04.19", "title": "  За хернията на управляващите "}
{"url": "https://duma.bg/albaniya-poluchi-bronirani-koli-ot-sasht-n190140", "text": "Албанската армия получи от Съединените щати 37 бронирани автомобила с повишена противоминна защита MaxxPro на фирмата \"Навстар Дифенс\", съобщи руският Център за анализ на световната търговия с оръжие (ЦАМТО). Церемонията по предаването на техниката се е провела на 12 април с участието на албанските министър на отбраната Олта Джачка и началника на Генералния щаб Бардил Колчаку. Досега Албания имаше три машини MaxxPro, които заедно с новите бронирани коли и наличните бронирани джипове \"Хъмви\" ще бъдат използвани за задгранични мисии на албанската армия.  От 2017 г. САЩ реализират програма за подпомагане на албанската армия на стойност 12 млн. долара. Тя предвижда предаването на въоръжените сили на Албания на общо 248 бронирани джипа \"Хъмви\". Предоставените сега MaxxPro са с бойна маса над 19 т, имат двигател с мощност 330 к.с. и могат да развиват максимална скорост от 105 км/ч. Машините могат да превозват товари до 1655 кг и максимален ход по шосе с едно зареждане 800 км. MaxxPro може да превозват до 9 души десант, от които двама са екипажът.  От балканските държави подобни машини притежават до момента Румъния, Гърция и Хърватия. Те се използват за нуждите на контингентите им в Афганистан. Българската армия също има четири подобни машини в Афганистан. Около трийсет държави в света експлоатират към момента бронираните коли MaxxPro.", "date": "2019.04.19", "title": "Албания получи бронирани коли от САЩ"}
{"url": "https://duma.bg/indoneziya-vleze-v-podvodniya-klub-n190141", "text": "Индонезия влезе в ограничения клуб на държавите, които могат самостоятелно да произведат подводници, след като на 11 април спусна на вода първата си субмарина \"Алугоро\", построена по проект на южнокорейската корпопация \"Деу Шипбилдинг\". На свой ред \"Деу\" са използвали за създаването на подводницата германския проект 209/1200, съобщи сайтът \"ФлотПром\".  Южнокорейската корпорация спечели търга за строителството на три подводници за индонезийските ВМС през 2011 г. По неговите клаузи \"Деу\" трябваше да произведе две подводници в Южна Корея, а третата да бъде сглобена в Индонезия, в държавна корабостроителница в Сурабая. Първата подводница \"Нагапаса\" бе спусната на вода през март 2016 г. и предадена на Индонезия през август 2017 г. Втората подводница \"Ардадедали\" бе спусната на вода през октомври 2016 г. и предадена на клиента през юни 2018 г.  Сглобената в Индонезия подводница \"Алугоро\" бе заложена на стапелите в Сурабая през 2016 г. и спусната на вода на 11 април т.г. Известно е, че близо 80% от нейното оборудване е вносно. Влизането й в състава на флота се очаква не по-рано от 2021 г. Индонезийските ВМС възнамеряват да постоят още девет подводници от този проект, като в момента преговаряли с \"Деу\" за началото на работите по първата тройка. Планира се всички те да бъдат готови 77 месеца след сключването на договора.  Проектът DSME 1400, по който се строят подводниците за Индонезия, е базиран на германския лицензионен проект 209/1200, по който Южна Корея е построила през 80-те и 90-те години на XX век няколко подводници. DSME 1400 се отличава с по-голяма дължина и водоизместване.  Освен двете построени в Южна Корея подводници индонезийските ВМС имат и две стари германски подводници, влезли в строя през 1981 г.", "date": "2019.04.19", "title": "Индонезия влезе в подводния клуб"}
{"url": "https://duma.bg/razruha-n190147", "text": "Всички отговорни хора в нашата страна са заинтересовани децата у нас да растат здрави и умни, обичащи родната природа, възпитани в духа на националните ни традиции. За постигането на тези цели е изградена в годините немалка материална база, която непрекъснато трябва да се разширява, поддържа и модернизира. Ето затова буди недоумение защо част от тази крайно недостатъчна база се руши съзнателно, издигат се множество бюрократични пречки пред нейното поддържане и пълноценно използване в името на благородните възпитателни цели. С възмущение ние, членовете на клубовете по интереси на БСП в район \"Средец\", София - \"Педагог\" и \"История\", разбрахме от в. ДУМА (1.02.2019 г.), че прекрасната база за ученически отдих и туризъм в с. Ковачевци е изоставена на произвола на съдбата от години. Причини за това има немалко. Липсва целенасочено внимание, средства, организационни умения и отговорност. Издигат се бюрократични бариери, за да се доведе базата за детски отдих и туризъм до пълна разруха. А може би прозират и частни интереси за нейното приватизиране и натрупване на печалби, което е главната \"ценност\" в настоящото ни бездуховно време.  Комплексът, разположен на 70 дка парк, притежаващ много легла в хотелската част и учебни зали, игрища, тенис кортове и открити басейни, би могъл да обединява и радва децата на България. Там могат да се провеждат фестивали с наши и чуждестранни участници, квалификация на педагогически кадри и др. Щастливо обстоятелство е наличието в близост на етнографски център \"Сурвакари\". С целенасочената финансова помощ на държавата комплексът може да се ремонтира, възстанови и да бъде предаден за ползване от община Ковачевци, но ще служи за нуждите на децата от цялата страна. От името на двата клуба, председател на клуб \"Педагог\"", "date": "2019.04.19", "title": "   Разруха"}
{"url": "https://duma.bg/datata-n190143", "text": "1863 - В СВИЩОВ СЕ РАЖДА ЦВЕТАН РАДОСЛАВОВ, АВТОР НА НАЦИОНАЛНИЯ НИ ХИМН (УМИРА 1931 Г.). Интелектуалец, общественик, просветен деец. Доктор по философия и магистър на изящните изкуства. През 1885 г., по пътя към бойното поле на Сръбско-българската война, в която участва като доброволец, композира песента \"Горда Стара планина\", която през 1905 г. е обработена от композитора Добри Христов, а през 1964 г. се превръща в химн на България. Смята се, че за написване на мелодията Радославов използва известното в родния му край Свищовско хоро. 1881 - УМИРА БЕНДЖАМИН ДИЗРАЕЛИ, АНГЛИЙСКИ ДЪРЖАВНИК (Р. 1804 Г.). Два пъти министър-председател на Великобритания. Стреми се да затвърди влиянието на империята в Цариград. Политиката му е да защитава целостта на Османската империя и да се обявява срещу националноосвободителните движения на балканските народи. Затова и оправдава жестокостите на турците при потушаването на Априлското въстание (1876). Един от главните инициатори за свикването на Берлинския конгрес през 1878 г. и за ревизията на Санстефанския мирен договор. 1894 - УМИРА САВА ДОБРОПЛОДНИ, КНИЖОВНИК, ТЕАТРАЛЕН ДЕЕЦ, ОБЩЕСТВЕНИК И УЧИТЕЛ (Р. 1820 Г.). Получава образование в Цариград, учителства в Котел и Шумен. На 15 юли 1856 г. осъществява представянето на първата драматургична творба в България - побългарената комедия (по гръцкия писател Хурмузис) \"Михал Мишкоед\", с която поставя началото на българския театър. 1906 - УМИРА ПИЕР КЮРИ, ФРЕНСКИ ФИЗИК (Р. 1859 Г.). Нобелов лауреат през 1903 г. заедно със съпругата си Мария Кюри. Двамата (на снимката) изследват съвместно явлението радиоактивност, открито от Анри Бекерел. Сред научните му достижения са откриването на пиезоелектричния ефект, както и на новите химични елементи полоний и радий.   1944 - ОТКРИТА Е КАЗАНЛЪШКАТА ГРОБНИЦА - тракийска куполна гробница от края на IV и началото на III в. пр.н.е. Тя е най-старата и единствена със запазени живописи в Европа. Разположена в могила близо до гр. Казанлък. Открита е случайно от войници при изкоп на противобомбено скривалище. Била е предназначена за знатен тракиец, приближен на одриския цар Севт. През 1946 г. гробницата е вградена в специална защитна постройка, която през 1961 г. е снабдена с климатична инсталация за съхраняване на стенописите, а в съседство е построено копие на гробницата, открито през октомври 1974 г. Казанлъшката гробница е включена в Списъка на ЮНЕСКО за световното природно и културно наследство. 1971 - СССР ИЗСТРЕЛВА \"САЛЮТ-1\" - ПЪРВАТА В СВЕТА КОСМИЧЕСКА СТАНЦИЯ. Първият й екипаж е изстрелян със \"Союз-10\", но не успява да се скачи заради проблем със скачващия механизъм. Вторият екипаж е изстрелян със \"Союз-11\" и остава на борда на станцията 23 денонощия.", "date": "2019.04.19", "title": "Датата"}
{"url": "https://duma.bg/zabravenoto-pokolenie-n190146", "text": "Ние от Вапцаровски випуск 1953 г. на ВВМУ всеки месец се събираме, за да се видим и преброим. Вече сме по на 88 и останахме малко. А бяхме голямо ято от 412 влюбени в морето млади хора - буйни, силни, отговорни и амбициозни. Ятото отлетя високо. Десетки капитани развяваха българския трибагреник из Световния океан. Офицери и адмирали дълги години осигуряваха морския суверенитет на родината. Вапцаровци дадоха на България министри, видни строители на морската индустрия, научни работници, директори на научни институти и заводи. От бедните деца на България народната власт изкова родолюбци. Останахме малцина. Споменаваме с добра дума отишлите си от този свят. Всички те бяха достойни хора. Събрани около масата, размишляваме къде и какво сме днес ние, останалите живи. Виждаме се изтикани в тъмните ъгли на живота, изоставени и забравени от службогонци, устремени към още власт и много пари. Разказвам за съдбата на випуск Вапцаровски 1953 г., но това е съдбата и на останалите живи строители на стопанската и военната мощ на България от годините \"Когато се изливаха основите\". Но не сме свели глави унили и недоволни от България. Напротив, напротив - поклон пред нея и ако можехме, пак бихме тръгнали по същия път на честта и градежа. Защото сме Вапцаровци - чеда на България. Благодарим ти, Българийо! А разрухата трябва да спре! Идат избори, да изринем от властта тези, които унищожиха труда на миналото поколение и го унизиха. Да потърсим нови строители на България. Достатъчно е разрушеното. един Вапцаровец на 88, Варна", "date": "2019.04.19", "title": "    Забравеното поколение"}
{"url": "https://duma.bg/genotsid-s-marka-sasht-n190144", "text": "4 юли е Ден на независимостта на САЩ. Тогава се чества публикуваната на 4 юли 1776 г. Декларация за независимост на Америка, в която водещ пасаж е: \"Според нас следните истини се разбират от само себе си: че всички хора са създадени равни и техният Създател ги е дарил с определени неотменими права, сред които са животът, свободата и стремежът към щастие.\" За нещастие американският расизъм грубо е нарушавал твърдението, че \"всички хора са създадени равни\", а най-лошата форма на расизъм е нападението на други страни.  От началото на своето съществуване САЩ са се намесвали насилствено или са нападнали над 150 пъти 71 различни нации, етнически общности, държави, като нахлуването в 50 от тях е след 1945 г. Затова светът трябва да обяви преход от 4 юли като Ден на независимостта на Америка към 4 юли като Ден на независимостта от Америка. Ето по години списък на общностите, етносите, народите, страните, нападнати от САЩ с морски, сухопътни, въздушни сили от самото начало на тяхното съществуване, в което се включват и нападения над индианци в Америка: 1. Геноцидът над индианците в Америка от 1776 г. насам; покупката на френска Луизиана през 1803 г.; прогонването на индианците от Индиана през 1844 г.; геноцидът в Калифорния след 1861 г.; клането на индианските племена Лакота през 1890 г.; 2. Meксико  (1836-1846; 1913; 1914-1918; 1923 г.); 3. Никарагуа (1856-1857; 1894; 1896; 1898; 1899; 1907; 1910; 1912-1933; 1981-1990 г.); 4. Aмерикански сили водят война срещу американци (1861-1865, Гражданската война; 1892; 1894; 1898; 1899-1901; 1901; 1914; 1915; 1920-1921; 1932; 1943; 1967; 1968; 1970; 1973; 1992; 2001); 5. Aржентина (1890 г.); 6. Чили (1891; 1973); 7. Хаити (1891; 1914-1934; 1994; 2004-2005); 8. Хаваите (1893-); 9. Китай (1895; 1898-1900; 1911-1941; 1922-1927; 1927-1934; 1948-1949; 1951-1953; 1958); 10. Koрeя (1894-1896; 1904-1905; 1951-1953); 11. Панама (1895; 1901-1914; 1908; 1912; 1918-1920; 1925; 1958; 1964; 1989-); 12. Филипините (1898-1910; 1948-1954; 1989; 2002-); 13. Куба (1898-1902; 1906-1909; 1912; 1917-1933; 1961; 1962); 14. Пуерто Рико (1898-; 1950); 15. Гуам (1898-); 16. Самоа (1899-); 17. Хондурас (1903; 1907; 1911; 1912; 1919; 1924-1925; 1983-1989); 18. Доминиканска република (1903-1904; 1914; 1916-1924; 1965-1966), 19. Германия (1917-1918; 1941-1945; 1948; 1961); 20. Русия (1918-1922); 21. Югославия (1919; 1946; 1992-1994; 1999); 22. Гватемала (1920; 1954; 1966-1967); 23. Tурция (1922); 24. Салвадор (1932; 1981-1992); 25. Италия (1941-1945); 26. Mарокo (1941-1945); 27. Франция (1941-1945); 28. Aлжир (1941-1945); 29. Tунис (1941-1945); 30. Либия (1941-1945; 1981; 1986;  1989; 2011); 31. Eгипет (1941-1945; 1956; 1967; 1973; 2013); 32. Индия (1941-1945); 33. Бирма (1941-1945); 34. Mикронезия (1941-1945); 35. Папуа Нова Гвинея (1941-1945); 36. Вануату (1941-1945) 37. Aвстрия (1941-1945); 38. Унгария (1941-1945); 39. Япония (1941-1945); 40. Иран (1946; 1953; 1980; 1984; 1987-1988; ) 41. Уругвай (1947); 42. Гърция (1947-1949); 43. Виетнам (1954; 1960-1975); 44. Ливан (1958; 1982-1984); 45. Ирак (1958; 1963; 1990-1991; 1990-2003; 1998; 2003-2011); 46. Лаос (1962-) 47. Индонезия (1965); 48. Камбоджa (1969-1975; 1975); 49. Oман (1970); 50. Лаос (1971-1973); 51. Aнголa (1976-1992); 52. Гренадa (1983-1984); 53. Боливия (1986; ); 54. Виржинските острови (1989); 55. Либерия (1990; 1997; 2003); 56. Саудитска Арабия (1990-1991); 57. Кувейт (1991); 58. Сомалия (1992-1994; 2006); 59. Босна (1993-); 60. Конго (1996-1997); 61. Aлбания (1997); 62. Судан (1998); 63. Aфганистан (1998;  2001-); 64. Йевет (2000; 2002-); 65. Maкедония (2001); 66. Колумбия (2002-); 67. Пакистан (2005-); 68. Сирия (2008; 2011-); 69. Угандa (2011); 70. Maли (2013); 71. Нигер (2013). Човешката цена на тези интервенции е ужасяваща. Когато тя се измерва, се имат предвид не само директно убитите в резултат на военните нападения, смяна на режима, окупация, предизвикване на гражданска война, но и смъртта на хора, която не би се случила, ако не беше намесата на съответната хегемонна сила. Това е довело до съответни следствия - глад, лишаване от основни средства на съществуване, насилие и пр. От 1950 г. ООН публикува подробни демографски данни, които дават възможност да се изчисли година по година броят на хората в света, които са умрели от смърт, която е могла да бъде избегната, ако не е била съответната намеса. За периода 1950-2005 г. броят на убитите или умрелите, чиято смърт е могла да бъде предотвратена, общо за света е 1.3 млрд. души, като 1.2 млрд. от тях са от страни извън Европа. 600 млн. са от ислямския свят, което е 100 пъти повече от Холокоста над евреите по време на Втората световна война или от насилствено причинената по това време гладна смърт от Великобритания в щата Бенгалия в Индия, където умират 6-7 милиона души. Понастоящем в развиващите се страни 18 милиона души, които биха могли да бъдат спасени, умират всяка година в един свят, в който хегемонната сила, която го управлява, са САЩ. Ето в резюме данни за смъртността на населението в различни страни от 1950 г. насам като пропорция на населението (в милиони в сравнение с населението на съответните страни, по данни от 2005 г., дадено като процент за всяка страна, окупирана от САЩ след 1945 г. Звездичката  (*) показва, че става дума за окупация от повече от една основна сила, но се оставят настрани по-малки други участници в тези конфликти. Данните са за страни, в които САЩ са основна окупационна сила: САЩ [8.455m/300.038m = 2.8%], Aфганистан* [16.609m/25.971m = 64.0%], Камбоджa* [5.852m/14.825m = 39.5%], Доминиканската република [0.806m/8.998m = 9.0%], Микронезия [0.016m/0.111m = 14.4%], Гърция* [0.027m/10.978m = 0.2%], Гренада* [0.018m/0.121m = 14.9%], Гуам [0.005m/0.168m = 3.0%], Хаити* [4.089m/8.549m = 47.9%], Ирак* [5.283m/26.555m = 19.9%], Koрея* [7.958m/71.058m = 11.2%], Лаос* [2.653m/5.918m = 44.8%], Панама [0.172m/3.235m = 5.3%], Филипините  [9.080m/82.809m = 11.0%], Пуертo Рико [0.039m/3.915m = 1.0%], Сомалия* [5.568m/10.742m = 51.8%], US Виржинските острови [0.003m/0.113m = 2.4%], Виетнам* [24.015m/83.585m = 28.7%], общо = 82.193m/357.651m = 23.0%. Така за периода 1950-2005 г. имаме 82 милиона умрели в резултат на американска окупация, довела до повишена смъртност от влошени условия на живот, ранени или убити хора. Същевременно САЩ са подкрепяли много режими, които са налагали терор и убийства, също довели до повишаване на количеството избити хора в различни страни - Израел, Египет, Йордания, Ливан, Сирия, Чили и т.н. САЩ са установили своя контрол над 191 правителства в държави, които са членове на Обединените нации. Завоюването, окупацията и/или контролът върху различни региони на света е подкрепено от взаимообвързана мрежа от военни бази и съоръжения, които покриват цялата планета (континенти, океани и космическо пространство). Всичко това е свързано с работата на обширна империя, чиито точни размери не винаги са лесни за установяване. Основните източници на информация за тези военни съоръжения разкриват, че САЩ действат и/или контролират между 700 и 800 военни бази в 63 държави. Американски военен персонал от 255 065 човека има в 156 държави в света. Те притежават 145 441 сгради и съоръжения. Общата територия, на която са разположени всички американски военни бази по света и в САЩ, е  2 202 735  хектара, което прави Пентагона един от най-големите земевладелци в света.                           ", "date": "2019.04.19", "title": "Геноцид с марка САЩ"}
{"url": "https://duma.bg/bratya-argirovi-poluchavat-nagradata-bg-vdahnovitel-n190134", "text": "За шести пореден път на церемонията по раздаването на Годишните музикални награди на БГ Радио ще бъде връчен и специалният приз \"БГ Вдъхновител\" на името на Ана Мария Тонкова. Отличието е символ за изключителен принос и пример за всеотдайност към българската музика. Единствената статуетка, която реално се определя еднолично от eкипа на медията, ще получат Братя Аргирови. Любимите пловдивчани Благовест и Светослав през 2019-а честват юбилей и след броени дни навършват 60 години. Дуетът има не само обичани легендарни песни като \"Гот е\", \"И замириса на море\", \"Ненужен\", \"Силвия\", \"Вчера\", но и намерение за очаквано силно завръщане на българската музикална сцена. Провежда се и вторият етап на гласуването за Годишните музикални награди 2019, което ще определи победителите във всяка от деветте категории. На www.bgradio.bg слушателите имат възможност да посочат предпочитанията си сред номинираните за любим изпълнител, група, дует, дебют, клип, текст, албум, видеоклип и песен.", "date": "2019.04.19", "title": "Братя Аргирови получават наградата \"БГ Вдъхновител\""}
{"url": "https://duma.bg/spuskat-na-voda-nositelya-na-poseydon-n190139", "text": "На 23 април на вода в Северодвинск ще бъде спусната първата руска подводница, наречена \"Белгород\", която ще бъде щатен носител на стратегическите ядрени торпеда \"Посейдон\", съобщи ТАСС. През 2019 г. ще бъде изпитан ядреният реактор на подводницата и ще бъдат проведени швартови изпитания. През 2020 г. \"Белгород\" трябва да премине през заводски и държавни изпитания. Втората подводница, носител на \"Посейдон\", се нарича \"Хабаровск\" и нейното строителство продължава и в момента. Руският ВМФ е поръчал общо 32 торпеда \"Посейдон\", съобщил за ТАСС анонимен източник, което според специалисти означава, че \"Белгород\" и \"Хабаровск\" носят поне по осем от тях. Останалите можели да бъдат разпределени между сега съществуващите специални подводници от руския ВМФ или от подводниците от проект 949А след доработка. Впрочем \"Белгород\" е модифицирана подводница от проект 949А, заложена още през 1994 г. и дълго време консервирана. Корпусът е удължен с допълнителни секции и така \"Белгород\" има дължина от 184 м, което я прави най-дългата подводница, строена някога. На борда й освен торпедата \"Посейсон\" може да се намират дълбоководните апарати \"Клавесин\", на горната палуба може да бъде закрепен ядрен реактор за захранване на мрежата от подводни датчици \"Шелф\", а според показаните изображения под корпуса й може да бъде захваната малка ядрена подводница от типа \"Лошарик\". Вероятно това оборудване и въоръжение ще се използват според типа на поставените задачи. ", "date": "2019.04.19", "title": "Спускат на вода носителя на \"Посейдон\""}
{"url": "https://duma.bg/20-emotsii-izrazyavame-s-litsata-si-n190136", "text": "\"Можем да използваме лицата си, за да изразим над 20 различни категории емоции чрез свиване или разпускане на мускулите\", разкри ръководителят на изследването проф. Пол О`Хигинс от университета на Йорк. Британски учени потърсиха причините защо лицето на съвременния човек е толкова различно от това на изчезналите ни предшественици, както и на големите маймуни. Експертите стигнаха до извода, че заедно с храната и климата невербалното социално общуване е имало важна роля. Подвижните вежди и другите изразителни черти вероятно са се появили на човешкото лице, за да можем да комуникираме без думи, съобщи \"Индипендънт\". Ранните хоминини са имали изпъкнали вежди. Съвременните хора са с гладко чело и видими вежди, които се движат много свободно. Други промени във формата на лицето и мускулите дават възможност за изразяване на най-различни емоции, включително разпознаване и симпатия. \"Знаем, че други фактори като храната, дихателната физиология и климатът са допринесли за формата на човешкото лице, но да се интерпретира неговата еволюция само с тях - е опростяване\", смятат специалисти. Храненето се е отразило на формата на човешкото лице. То се е смалило, защото необходимостта от дъвчене е намаляла с появата на готвенето и обработената храна. Смаляването е особено явно при преминаването към земеделие, а след това и към живот в градове. \"По-меката съвременна храна и индустриалните общества може да означават, че човешкото лице продължава да се смалява\", смята проф. О`Хигинс. Промените обаче имат граници, защото за дишането например е необходима достатъчно голяма носна кухина.", "date": "2019.04.19", "title": "20 емоции изразяваме с лицата си"}
{"url": "https://duma.bg/planinski-maraton-s-kauza-za-namalyavaneto-na-plastmasata-n190137", "text": "Каузата за намаляването на количеството пластмаса за еднократна употреба ще е във фокуса на планинския маратон \"Панчарево\". Най-голямото пролетно състезание, което се организира за осма поредна година от Спортен клуб \"Бегач\", ще се състои на 21 април (неделя) под наслов National Geographic Plastic-Free Run. Маршрутът е непроменен и шосейната част (10 км) прави полуобиколка около езерото, а дългите дистанции - живописно бягане в Лозенска планина до Пасарел и обратно, минавайки през върховете Бачун, Лалина Могила и Половрак. За да ограничат максимално своя отпечатък върху природата, в подкрепа на глобалната кампания \"Планета или пластмаса\" организаторите на маратона предприемат следните мерки: * Без чаши на пунктовете - всеки участник сам ще си носи вода в предварително предоставена бутилка. * Без пластмасови ленти за маркировка - използват се винилови флагчета за многократна употреба. * Без индивидуално опаковани продукти - храната на пунктовете и медалите ще бъдат в кашони на едро. * Без пластмасови торбички за стартовите пакети. Състезанието се очаква да събере близо 700 участници. Рекордът на трасето на маратона при жените е на Мария Николова - 04:16:21, а при мъжете е на Александър Спасов - 03:51:14. https://pancharevo.begach.com https://www.facebook.com/events/243115276595904/ http://natgeotv.com/bg/planetorplastic", "date": "2019.04.19", "title": "Планински маратон с кауза за намаляването на пластмасата"}
{"url": "https://duma.bg/balgarski-leshoyad-e-zadarzhan-za-shpionazh-n190138", "text": "Маркиран в България лешояд стана заложник на армията в Йемен. Историята започва през есента на 2018 г., когато птицата предприема традиционната си есенна миграция. Прелитайки през Йемен, където се води война, е уловена от местни хора. След като властите разбират, че има и предавател, белоглавият лешояд, който е защитен вид, е взет в плен. След дълги дипломатически преговори все пак е освободен. Птицата, обвинена в шпионаж от армията в Йемен, най-вероятно е излюпена някъде в Хърватия, разкри Ивелин Иванов, отговорник за програмата за възстановяване на лешоядите в България. Хищникът е маркиран в нашата страна, където му е сложен и предавател. \"Нашият герой е стигнал до Саудитска Арабия, откъдето получаваме последните сигнали за него, след което те изчезват. Навлизайки в Йемен, губим връзка с него, защото се оказа, че там умишлено няма роуминг. Така два-три месеца нямахме сигнал от него. Преди дни получихме съобщение на пощата със снимки на птицата ни. Тя е със специфични крилни марки, откъдето разбрахме, че е нашият лешояд\", уточни Иванов. Кадрите са изпратени от местни жители на Йемен, които решили, че щом някой си е направил труда да маркира птица и да остави контактите си на нея, ще бъде готов да плати и съответния откуп, за да може лешоядът да бъде пуснат на свобода. Откуп не е платен, но след като се идентифицира човекът, който го е пленил, перипетиите за хищника продължават. \"Армията конфискува птицата в подозрение, че лешоядът е шпионин, тъй като си мислят, че предавателят е шпионско устройство. След изпратено от нас писмо получихме съдействие от посолството на Йемен в България, което успява да убеди главнокомандващия армията, където е била птицата, и той се съгласява в началото да върне предавателя, а след това и лешояда\", каза още Ивелин Иванов. И така набеденият за шпионин хищник вече е в зоопарка в Йемен, откъдето предстои отново да бъде пуснат на свобода. Какво ще се случи с лешояда след това - няма как да разберем, защото предавателят му вече е върнат в България.", "date": "2019.04.19", "title": "Български лешояд е задържан за шпионаж"}
{"url": "https://duma.bg/grisho-vze-samo-5-geyma-na-nadal-n190133", "text": "Григор Димитров (№28 в света) пак се оказа твърде слаб за Рафаел Надал (Исп, №2). В двубой от III кръг на \"Мастърс\"-а в Монте Карло най-добрият ни тенисист загуби с 4:6, 1:6. Двубоят беше повторение на миналогодишния 1/2-финал, който Кралят на клея спечели със същия резултат. Българинът се превърна в боксова круша за испанеца, като записа 12-а загуба от него и остава само с една победа.  На централния корт \"Рение III\" в княжеството първият сет продължи почти час, като Надал пропусна да пробие Димитров още във втория гейм след 2 точки за пробив, но успя да стори това при следващото сервиране на Гришо и поведе с 3:1. При 4:2 Димитров показа, че не се е предал, и върна пробива, след което го затвърди и изравни. При 5:4 за Надал обаче Григор пак се пропука на свой сервис и позволи на Рафа да затвори частта. Във втората испанецът го проби още във втория гейм, за да поведе с 3:0, а после и с 5:1. Сервирайки за мача, Матадорът не трепна и от втория опит го спечели за 1,34 часа игра. Той записа 17-а поредна победа в Монте Карло и се е устремил за рекордна 12-а титла и 34-та от \"Мастърс\" турнири. За място на 1/2-финал Надал излиза днес срещу Гуидо Пея (Арж), който победи Марко Чекинато (Ит) с 6:4, 4:6, 6:4. В Монако Гришо игра 3 мача, като победи Матео Беретини (Ит) със 7:5, 6:4 и Ян-Ленард Щруф (Гер) със 7:6 (2), 6:4. Така той защити само 90 от спечелените преди година 360 т. с достигането до полуфинал. Загубата на 270 т. ще го изхвърли от топ 40 на световната ранглиста. Хасковлията ще е около 42-ро място с 1030 т.  В понеделник той ще играе на турнира в Барселона от категорията АТР 500, където получи \"уайлд кард\" и няма да защитава точки, като може да върне поне част от загубеното.  ", "date": "2019.04.19", "title": "Гришо взе само 5 гейма на Надал"}
{"url": "https://duma.bg/balgarche-na-probi-v-evertan-n190131", "text": "Английският Евертън ще изпробва 15-годишния Красимир Тодоров. Той е юноша на Спартак Пл и заминава за една седмица в Ливърпул. Посредник в комуникацията между двата клуба са Антъни Раво и неговата агенция \"Скаутинг тийм\", която организира визитата. Красимир бе с капитанската лента в националния отбор на България до 15 г. на лагера, който наскоро се проведе в София. Десетката на Спартак ще пътува за Острова в средата на май. \"Още с идването си в Спартак заявихме, че целта ни е да подготвяме играчи за чужбина и да им даваме път за изява към професионалния футбол. Искаме да се отличим с работата си в школата и да постигнем нещо, което не е правено до момента у нас. Методите ни на работа, културата, която сме изградили, и изискванията, които имаме към тях, са сходни с тези на Запад. По този начин сме уверени, че когато играчите бъдат наблюдавани, могат да се видят онези неща, които скаутите търсят, а ние като клуб сме отворени към това да съдействаме на по-големите клубове и да ги захранваме с играчи, които са добре подготвени спрямо техните изисквания и критерии\", обяви директорът на школата на Спартак Радостин Александров.", "date": "2019.04.19", "title": "Българче на проби в Евертън  "}
{"url": "https://duma.bg/zvutsi-ot-holivud-prevzemat-zala-balgariya-n190122", "text": "Седмици, след като се завърнаха от триумфалното турне в Китай \"Star Wars In Concert\", музикантите от Софийската филхармония и маестро Найден Тодоров отново се обръщат към блясъка на Холивуд с концерт - реверанс към композиторите на филмова музика. Солисти са цигуларите Филип Погади и Калина Христова, научи ДУМА от Кремена Николова-Флор.  В зала \"България\" на 21 април ще прозвучат творби на ненадминатия Джон Уилямс, един от най-често изпълняваните композитори днес Карл Дженкинс и Румен Бояджиев-син - българския автор, който се ползва с изключителна репутация в жанра на филмовата музика. За своята изява той казва пред радио \"София\": \"Този концерт съвсем целенасочено е написан като закачка към американската холивудска музика от 20-те, 30-те и 40-те години на XX век, т.нар. златна ера. В него има елементи от американския симфонизъм, от късния романтизъм, направен е оптимистично. Моята идея беше да бъде нещо приятно за публиката, приятно за свирене. Концертът е написан от сърце. Той е романтичен. Написан е за любов и трябва да излъчва любов.\"", "date": "2019.04.19", "title": " Звуци от Холивуд превземат зала \"България\" "}
{"url": "https://duma.bg/nevyana-katrin-i-boryana-shte-ni-predstavyat-na-evropeyskoto-n190129", "text": "Невяна Владинова, Катрин Тасева и Боряна Калейн са трите български гимнастички, които ще ни представят на Европейското първенство по художествена гимнастика в Баку, Азербайджан (16-19 май). След публикуването на официалните списъци с участничките става ясно, че Владинова ще играе само на обръч и бухалки, а останалите две грации ще играят по 3 уреда. Общо 81 индивидуални състезателки са заявени за участие, както и 116 девойки от 35 страни. Освен тях участие ще вземе и ансамбълът при девойките.  Тази година европейското включва отборна надпревара, но не и индивидуален многобой при жените. Ансамбълът при девойките ще изпълнява също две съчетания - с 5 обръча и с 5 ленти.", "date": "2019.04.19", "title": "Невяна, Катрин и Боряна ще   ни представят на европейското"}
{"url": "https://duma.bg/var-prati-totnam-v-top-4-n190127", "text": "Системата за видеопомощ на съдиите (ВАР) прати Тотнъм на 1/2-финал в Шампионската лига за първи път след 1962 г. Лондончани стигнаха топ 4 именно след допитване до повторенията на мониторите, при които в края главният съдия Джунейт Чакър (Тур) взе двете най-главни решения в мача. Първо турчинът призна гол с ръка на Фернандо Йоренте от Тотнъм, а в 94-ата минута отмени попадение на Рахим Стърлинг заради засада. Реално обаче Чакър взе правилните решения и в двете ситуации. Другото скандално в мача беше, че вероятно по нареждане от УЕФА режисьорът не повтори веднага спорните ситуации, за да не може зрителят да си изгради собствено впечатление, а изчакваше решението на реферите.  Иначе на \"Етихад стейдиъм\" домакините биха с 4:3, но заради успеха с 1:0 в първия мач \"шпорите\" се класираха на 1/2-финалите. Мачът започна шеметно и още до 21-ата минута паднаха 5 гола - рекорд в елиминациите на Шампионската лига. Автори на скоростните попадения бяха Стърлинг (4 и 21) и Бернардо Силва (11) за Сити и кореецът Сон Хюн-мин (7 и 10), който освен най-скъпият азиатски футболист вече е и най-добрият реализатор от Азия в Шампионската лига с 12 попадения.   Едва Серхио Агуеро (59) изведе \"гражданите\" до резултат, който ги класираше за 1/2-финал, а в заключителните минути дойде първото изключително спорно положение - след корнер топката се отклони от прибраната до тялото ръка на Йоренте и влезе във вратата. След юни това ще е нарушение в атака според приетите промени в правилника, но сега съдията Чакър гледа дълго видеозаписа и призна попадението. В добавеното време той отново прибегна до ВАР и отмени гол на Стърлинг, защото асистиралият му Серхио Агуеро беше в засада при паса към него. В ситуацията Бернардо Силва, който беше почти с гръб към вратата на Тотнъм, без да иска, отклони топката, която попадна в Агуеро. Тотнъм стана седмият различен английски 1/2-финалист в Шампионската лига от създаването й през 1992 г. след Ливърпул, Ман Юнайтед, Челси, Арсенал, Ман Сити и Лийдс. Така Англия вече е страната с най-много отбори, достигнали топ 4. Следва я Испания с 6. \"Това беше невероятен мач. И такъв завършек. Щастлив съм и се гордея с играчите. Те са герои. Радвам се и за тях, и за нашите фенове. В един момент в главата ти нахлуват всякакви мисли и си безкрайно разочарован, но после едно решение променя всичко. Затова обичаме футбола. Тотнъм показа характер и воля в един наистина паметен мач\", обяви мениджърът на Тотнъм Маурисио Почетино. За място на финала тимът му очаква другата приятна изненада Аякс. \"Засадата (на Агуеро) си е засада. Жестоко е, бяхме толкова близо. От моя гледна точка голът на Йоренте не трябваше да бъде признат, тъй като това беше игра с ръка. Приемаме резултата и продължаваме напред. Поздравявам Тотнъм и им желая успех. Подкрепям ВАР, но има някои дискусионни моменти. Такава подкрепа от феновете не бяхме имали никога досега\", каза мениджърът на Сити Пеп Гуардиола. В другия 1/4-финал Ливърпул разби още веднъж Порто (4:1) на \"Ещадио до Драгао\" и с общ резултат 6:1 за втори пореден сезон е на полуфинал, където ще срещне Барселона. \"Не създадохме много положения, но се възползвахме максимално от тях. Намесите на вратаря Алисон Бекер бяха важни и ни помогнаха. Знаехме, че ще бъдем подложени на натиск в началото. През второто полувреме футболистите на Порто се поизмориха и тогава изцяло контролирахме мача. Ако не броим контролите, за първи път ще срещна Барселона. С нетърпение чакам двата мача\", каза мениджърът на Ливърпул Юрген Клоп.", "date": "2019.04.19", "title": "ВАР прати Тотнъм в топ 4"}
{"url": "https://duma.bg/tsarsko-selo-iska-po-20-lv-za-bilet-ot-fenovete-na-tsska-1948-n190130", "text": "Царско село обяви цена на билета от 20 лв. за феновете на ЦСКА 1948 за предстоящото дерби на Втора лига. Срещата е в понеделник от 17.00 часа на стадиона в комплекса на Стойне Манолов. Битката е от значение само за \"червените\", които гонят място в тройката и участие в баражите, докато домакините са твърдо първи и ще влетят в елита.  От ЦСКА 1948 призоваха феновете да подкрепят футболистите на Петко Петков в най-важния момент от сезона въпреки \"солената цена за българските стандарти\". В този мач \"царете\" се нуждаят само от точка, за да официализират промоцията си в Първа лига, а босът Манолов се закани да спечелят 3. Между двата отбора има доста напрежение. След първата среща през есента (1:1) се разиграха грозни сцени, като спортният директор на \"червените\" Кирил Котев показваше, че е бил одран по врата от Манолов, но той му отговори, че белезите вероятно са от жената на бившия национал. Разгневен, бизнесменът гони среднощ псуващи го фенове пред Националния стадион.", "date": "2019.04.19", "title": "Царско село иска по 20 лв.   за билет от феновете на ЦСКА 1948"}
{"url": "https://duma.bg/pavel-kolev-levski-oshte-ne-e-gotov-za-titla-n190128", "text": "Новият изпълнителен директор на Левски Павел Колев призна, че отборът още няма качества да спечели титлата, макар че на теория има още шансове за това. Бившият заместник изпълнителен директор на БФС посочи трите най-важни задачи пред „сините“ към момента пред Диема Спорт.  „Левски играе за себе си. Аз поне на теория не изключвам шансовете ни за титлата, защото те не са отпаднали. Но от самото начало повтарям, че Левски не е готов за титлата. Това не се харесва на много хора, но съм длъжен да съм реалист. От това, което виждам, Левски не разполага с отбор, с който спокойно да излезем и да кажем, че целта ни е титлата. Разбира се, когато си Левски и носиш свещеното „Л“ на гърдите си, трябва да се бориш за първото място. Това е ясно и на малките деца, предполагам. Въпреки че много от тях не са виждали Левски шампион, защото са минали 10 години от последната титла. Когато говоря за търпение и стратегия, в този контекст истерията за това, че Левски е трети, е малко странна и неразбираема и на мен поне ми изглежда изкуствено подклаждана от хора, които имат голям интерес нещата в Левски да не се случват. Напомням, че Левски бе трети и преди пролетния дял на шампионата“, обясни Колев. „Аз спокойно мога да кажа, че за Левски на първо място сега е важно да си изчисти репутацията и дълговете, на второ място – да направи инвестиции в школата, защото тази школа се задъхва от липсата на инфраструктура и терени и няма как да искаме елитните ни отбори до 15-16 и 19 години да играят модерен футбол с диагонали по 50-60 метра при положение, че те нямат ден от седмицата да тренират на цял терен, защото теренът е много натоварен. Говоря за изкуствения терен. И другото, което няма да се хареса на някои хора, които не могат да си представят Левски да има нов стадион. Левски ще има нов стадион, защото това е част от бъдещето на този клуб. И ако искаме този клуб да стане печелившо дружество и да прави пари, това са акцентите – стадион и школа. С тях трябва да дойде и силният първи тим, който да прави добри представяния в евротурнирите, каквото и да значи това. Защото за родните тимове ще става все по-труден пробивът в групите и на Лига Европа, и на Шампионската лига. Знаете, че предстои въвеждане на трети евротурнир. Това сверяване на часовника на европейската сцена е много важно за първия ни тим. Оттук насетне експерти по козирки, стадиони, треньори, които говорят повече за стадиони, колкото искате. И това е най-нормалното нещо на света. Не бива да забравяме, че живеем в България и къде се намира Левски сега. След 2-3 години хората може да не помнят, но положението беше и е доста тежко. Затова се борим да изплуваме. Налагане на финансова дисциплина плащане на задължения, плащане на заплати навреме на всички в клуба, така че да са мотивирани да си вършат работата си. Доста от хората са изтърпели доста лишения само и само да работят за Левски. Това не бива да се забравя и да се отрича. Аз съм оптимист, смятам, че без значение на конкретните изпълнители в администрацията и ръководството Левски ще върви в правилната посока. Виждам стабилност, желание нещата да се подобрят и то не бързо с инвестиция в добри скъпоплатени играчи и след като договорите им изтекат, реално нищо да не остава за историята на Левски, а с инвестиция в нещо трайно, което ще остане и след нас. Това ме кара да съм оптимист. Пътят ще е трънлив. Дали хората ще изтърпят процеса, никой не знае. Надявам се – да. Ако не се случи, ако ние сме стартирали планираното, мисля, че бъдещето за Левски ще е добро“, завърши Колев.", "date": "2019.04.19", "title": "Павел Колев:  Левски още не е готов за титла"}
{"url": "https://duma.bg/ludogorets-izpuska-4-mln-evro-zaradi-natanael-n190132", "text": "Натанаел Пимиента ще напусне Лудогорец през лятото. Договорът на бразилския защитник изтича в края на юни и той не иска да го продължи. Така \"орлите\" ще изпуснат без пари най-скъпия си играч. В авторитетния сайт transfermarkt.com Натанаел е оценен на 4 млн. евро. До края на контракта си левият бек ще продължава да тренира с първия отбор. Надали обаче треньорът Стойчо Стоев ще го използва заради отказа му да подпише нов договор и шампионите ще го изпуснат без пари. Появиха се и спекулации, че бразилецът се е прибрал в родината си.  Доскоро в това положение беше и вратарят Ренан, но заради контузията на титулярния страж Пламен Илиев той бе реабилитиран. Бразилецът също отказва да подпише нов договор, а сегашният му изтича в края на 2019 г.", "date": "2019.04.19", "title": "Лудогорец изпуска 4 млн. евро заради Натанаел"}
{"url": "https://duma.bg/muzikalno-pateshestvie-sas-sto-instrumenta-n190123", "text": "100 ударни инструмента ще бъдат използвани за детския концерт \"Музикално пътешествие\" от програмата на Европейския музикален фестивал днес, 19 април, от 11 ч. в зала \"България\", научи ДУМА от Ирена Данкова. Събитието ще запознае малките слушатели с богатството и разнообразието на най-голямата група музикални инструменти - ударните. Основна част от програмата заема атрактивната образователна пиеса \"Музикално пътешествие\", композирана от създателя на перкусионната школа в България проф. д-р Добри Палиев. Чрез нея децата ще научат кои са основните групи ударни инструменти и какъв е техният звук. \"Пътешествието\" се представя от талантливите младежи от ансамбъл \"Палиев спаркълс\" и дуо \"Малетс\", възпитаници на НМУ \"Л. Пипков\", а техни преподаватели са дъщерите на проф. Палиев - Мария и Искра Палиеви. Всяко дете ще получи специална книжка, която ще допълни знанията, придобити на концерта. Водещи ще бъдат известният артист от Музикалния театър Александър Мутафчийски и деветокласничката от НМУ Алекса Атанасова. За трета поредна година ЕМФ организира образователни концерти за деца, които имат огромен успех. Представленията \"Петя и вълкът\" през 2017 г. и \"Приключенията на Пер Гинт\" през 2018 г. бяха посетени от стотици ученици от столицата. Деветнадесетото издание на фестивала се провежда като част от Календара на културните събития на Столичната община, а съорганизатор е Министерството на културата. Билетите за концерта, който се осъществява и с партньорството на Софийската филхармония, се продават на касата на \"Кантус фирмус\" в зала \"България\" и онлайн на www.ticketsbg.com.", "date": "2019.04.19", "title": "\"Музикално пътешествие\" със сто инструмента  "}
{"url": "https://duma.bg/zaradi-dzheni-sushi-kobrata-izpusna-mach-s-dzhoshua-za-10-mln-n190125", "text": "Кубрат Пулев изпусна да излезе в мач срещу световния шампион в тежка категория на бокса Антъни Джошуа. Британецът имаше мач с Джарел Милър (САЩ) в прочутата зала \"Медисън Скуеър гардън\" в Ню Йорк, но след като спряха правата на съперника му заради употреба на забранен препарат, Кобрата е бил предвиден за негов заместник в готвената гала. Българинът обаче е с временно отнет лиценз заради скандалната целувка с Джени \"Суши\" Равало след нокаута над Богдан Дину в Коста Меса, Калифорния, на 24 март. Кубрат ще бъде изслушан от Съда в Калифорния на 14 май по обвинението за сексуално посегателство, отправено му от Джени Суши и адвокатката й Глория Олред. Той е бил първата опция на Джошуа и промоутърът му Еди Хърн, тъй като е задължителен претендент за световната му титла във версия IBF. Мач между двамата на практика е неизбежен, а от лагера на AJ искали да го проведат в Ню Йорк, защото за провеждането му вече кипи организация. Промоутърът на Пулев Боб Аръм, обаче отказал с мотива отнетия временно лиценз на Пулев, съобщи авторитетният сайт Boxing News 24. Джошуа и Хърн били готови да запазят същата премия от $10 млн., която била обещана и на Милър. Но \"Скандалът Суши\" провали плановете, защото на практика официалното потвърждение за срещата няма да може да бъде дадено чак до средата на май, а това не е добре за рекламния пазар около нея. Според изданието имало и друга причина Аръм да пази Пулев от мач с Джошуа. Той иска да направи двубой между българина и Тайсън Фюри (Вбр). Импресариото представлява и двамата, но ще чака официалния край на сагата с журналистката. Според Аръм пак с оглед на рекламната стратегия не било удачно Пулев да се бие с двама от тримата най-тежки профибоксьори в свръхтежка категория в рамките само на няколко месеца.", "date": "2019.04.19", "title": "Заради Джени Суши Кобрата изпусна мач с Джошуа за $10 млн."}
{"url": "https://duma.bg/esennite-prelyudii-na-magdalena-shumarova-n190124", "text": "Магдалена Шумарова е българска поетеса. Тя е от петричкото поетическо ято. Четиридесет години преподава български език и литература в горния курс в родния град. Авторка е на три прозаично-документални книги и пет стихосбирки. Тя е едно от знаковите лица на \"Старинният файтон\". Затова на предишната си стихосбирка \"Докато чаках Иисус\" автографът й е с благодарност за гостоприемството. В словата ми за Магдалена Шумарова се усеща моята симпатия към землячката ми, за която на едно от гостуванията й в салона Евтим Евтимов, светла му памет, изрично ми подчерта: \"Магдалена Шумарова е много добра поетеса.\" Няма да крия, че съм доволен, че цял живот я съзерцавам от дистанция и й се любувам. В това ми признание влиза и отношението ми към нейното поетично слово. Есенните й прелюдии са томче избрана лирика с марката на издателство \"Български писател\". Върху стотина страници са поместени към осемдесет стихотворения. Двата раздела \"(Молитви) до поискване\" и \"(Оброци) без давност\" стоят съвсем условно в избраното томче. Защото изповедният лиричен поток превръща тази книга в болезнена драма на наша съвременничка, която и да е в Петрич, несъмнено е в националната ни литература. Защото макар и да се вижда като жена от провинцията, тя е българска разпознаваема поетеса. Поетичното слово на тази авторка се родее с народната песен и това е чудесно. \"Бяло облаче, бяло кокиче,/ бели клони и пелени./ Едра бяла сълза се стича/ по моминските тръпни страни./ Едно момиче стои на перона,/ като бяла брезичка потрепва./ Тежки снежни облаци тронно/ влачат тъжните си карети.\" Стихотворението \"Бяло\", от което цитирах две строфи, е едно от най-кратките в сборника - от четири куплета е и ще кажа, че то е мой фаворит, макар за мой фаворит да претендират и други стихотворения като \"Мелнишки припеви\", \"Обещавам\", \"Кладенец\" и др. Многобагрието в тези поетични монолози, превръщащи се като цяло в лиричен роман, ме кара да кажа, че Магдалена Шумарова прави една успешна равносметка.", "date": "2019.04.19", "title": "Есенните прелюдии на Магдалена Шумарова"}
{"url": "https://duma.bg/buna-s-bunatsi-n190186", "text": "- Егати народа, дето дреме разделно! - възмути се воеводата и плюна с таквоз презрение, че чак се смрачи. Ние гледахме доволно гузно. Щехме да дигаме буна у нашия край, дето впрочем ни е родно начало. Обаче, да ме прощавате, нема да казвам ни името, ни местонахождението му на тоя изначален край, щото туй представлява класифицирана информация. Че щехме да дигаме буна - щехме. Ама се случиха некои непредвидени обстоятелства. Ето как стана сичко... Наcъбрахме начи оружие - това пушки, пищови, саби, ножове - и складирахме сичкото туй оружие на много тайно място, та да не стане некой сакатлък. Най-личната мома у нашия край, дето ни е родно начало, уши байрак. Мале, къв байрак! Откъде намери момата материалите - лично тя си знае, ама го уши тоз байрак. Че даже извеза толчав лъв и още по-толчав надпис \"Свобода или смърт\". - Убав байрак, бре! - рече като същински изкуствовед воеводата. - Много убав. Обаче голем кусур има.  Ние се опулихме да видим големия кусур. А воеводата пак плюна, че и даже оперетно тропна с крак като пеперудка.  - Къв е тоя лъв - вика, - кви  са тия свобода или смърт? Тук требе - вика - да се тури логото на спонсора!        Ние не знаехме кво е лого, ама айде корекции! Пък момата освен лична беше и упорита, та се справи.  И дойде дългочаканий час! Юруш към тайното място да си земем оружието. Но оружието го немаше - ни пушки, ни пищови, ни саби, ни ножове. Само един шомпол се търкаляше у тайника. Воеводата го взе и много се ядоса. Па пак плюна, ама направо като за последно. - Аз тоя шомпол - вика - къде да си го завра, бре? Само с един шомпол - вика - дига ли се буна, бре?        Па като ни почна наред с тоя изпаднал отнейде шомпол - бой, бой, бой... И един не издържа, па си призна, че видел некви келеши от нашия край, дето ни е родно начало, да предават по тъмно у пункта за вторични суровини като старо желязо това саби, ножове, пищови, цеви на пушки... А пък това ложи, приклади отишли за огрев. Че и дръжката на байрака, както се оказа сетне...    - Е сега ша ви вида - кипна воеводата - как ша се биете с голи ръце! Щото спонсорът - още повече кипна воеводата - нема да ни прости. Вий знайте ли кво е неустойка, а?        Много се уплашихме. Знаехме кво са данъци и семейни надбавки, ама за неустойка не бехме чували, та подозирахме, че ще е бетер. А на воеводата слюнките му фърчат като фойерверки:      - Връщане назад нема! - вика. - Айде, дедо попе - вика, - бий камбаната за буна!      Пък попът си чопли носа и отвръща напевно:     - Нема да стане, воеводо. И камбаната ойде у пункта. Аз за умрело не моем да бием, камо ли за неква буна... Е, тука воеводата хептен не издържа: - Буна с бунаци се не прави! - ревна гороломно.  Грабна си личната мома през кръста и се метнаха на коня, па препуснаха да си развяват байрака, дето беше останал без дръжка, през девет планини, та в десетата.  И разправят, че в неква много далечна страна воеводата от яд берял портокали и н'ам кво си, а личната му мома по два пъти на ден танцувала около пилона, на който дигали и сваляли знамето в тамошната казарма. Само че техното си знаме...    А кво се случи насетне у нашия край, дето ни е родно начало, аз нема как повече да ви опиша, щото от мъка си пропих сичкото мастило. Абе, трампих го барабар с мастилницата при един търговец за две оки вино, пък той ми вика, че туй било бартер, за което ми даде разписка. И аз я прилагам най-надлежно към историята тази разписка от нашенските въстания.", "date": "2019.04.19", "title": "БУНА С БУНАЦИ"}
{"url": "https://duma.bg/katerina-hapsali-predstavya-v-ruse-novata-si-kniga-n190120", "text": "Новата книга на Катерина Хапсали \"Сливовиц\" ще бъде представена днес, 19 април, от 17 ч. в Дом Канети, Австрийската библиотека в Русе. Катерина Хапсали познаваме като дългогодишен журналист. С романа си \"Гръцко кафе\" влезе устремно и в писателските среди. \"Кафето\", както бързо стана известно сред читателите, грабна наградата \"Перото\" в категория проза за 2015 г., както и \"Цветето на Хеликон\" за 2016 г. \"През девет планини\" бе нейната дебютна стихосбирка. Ред е да потънем в уюта на \"Сливовиц\" - роман, който дълги години ще се чете и препрочита с много любов, посочват издателите от \"Колибри\".", "date": "2019.04.19", "title": "Катерина Хапсали представя в Русе новата си книга"}
{"url": "https://duma.bg/izliza-album-sas-sveshtena-muzika-posvetena-na-notr-dam-n190118", "text": "\"Юнивърсъл мюзик Франция\" издава много специален албум в сътрудничество с \"La Fondation du Patrimoine\" в подкрепа на възстановяването на парижката катедрала \"Нотр Дам\". Премиерата в дигитален формат е днес, 19 април, на физически носител - на 26 април. Албумът \"Notre-Dame\" събира най-красивата свещена музика, посветена на \"Нотр Дам\", от Бах, Моцарт, Шуберт, Вивалди, Перголези, Рахманинов, Брукнер и др., с участието на някои от най-великите класически артисти на \"Дека\" и \"Дойче грамофон\" - Оливие Латри (органист в \"Нотр Дам\"), Сесилия Бартоли, Джеси Норман, Роберто Аланя, Пиер Кошеро, Херберт фон Караян и много други. Всички приходи от албума ще бъдат дарени на \"La Fondation du Patrimoine\" в подкрепа на възстановяването на прочутата парижка катедрала, научи ДУМА от Валентина Дончева.", "date": "2019.04.19", "title": " Излиза албум със свещена музика, посветена на \"Нотр Дам\""}
{"url": "https://duma.bg/rusenska-pepelyashka-gostuva-vav-veliko-tarnovo-n190121", "text": "В съботния афиш на куклен театър \"Весел\" на 20 април от 11 ч. в читалище  \"Искра\" във Велико Търново ще гостува спектакълът на Държавния куклен театър в Русе \"Пепеляшка\". Едноименната приказка на Шарл Перо е драматизирана от Джанан Каба. Постановката и музикалната картина са на режисьора Александър Илиев, а сценографията и куклите - на Свила Величкова. Популярната история разказват актьорите Теменуга Хараланова, Петя Венелинова и Мартин Маринов.", "date": "2019.04.19", "title": "Русенска \"Пепеляшка\" гостува във Велико Търново"}
{"url": "https://duma.bg/berbo-i-marto-gledaha-zaedno-macha-n190126", "text": "Димитър Бербатов и Мартин Петров изгледаха заедно драматичния футболен реванш между Манчестър Сити и Тотнъм в английския 1/4-финал в Шампионската лига. \"Двата от трите коня\", които теглеха националния отбор през първата декада на XXI век, бяха съперници именно в двата английски гранда. Бербо, естествено, подкрепяше един от бившите си английски отбори - Тотнъм, а Марто бе на страната на Сити. Въпреки че победата бе за тима на Петров, абсолютният голмайстор на националния отбор ликува с крайния успех и се пошегува с посърналия Петров с питане как е завършил мачът. \"Какъв мач\", написа спортсменски Бербо и сподели забавното видео в профила си в инстаграм.", "date": "2019.04.19", "title": "Бербо и Марто гледаха заедно мача"}
{"url": "https://duma.bg/vitsparad-n190184", "text": "- Вкъщи имам златна рибка. Намисляш си три желания... - И какво? - Отгатва ги! Обаждат се ставите - на дъжд е... Обаждат се зъбите - на стоматолог е... Обаждат се приятелите - на запой е... Психолог вече седми час говори по телефона с някакъв депресиран тип. Накрая го пита: - А мислили ли сте за самоубийство? - Не. - Ами помислете тогава! Катаджия спира блондинка с джип. Блещи се и не може да повярва на очите си: - Мога ли да ви попитам защо колата ви има различни номера отпред и отзад? - Ами много просто. Толкова ли е трудно да се сетите? Отпред ми е номерът на мобилния ми телефон, а отзад е номерът на домашния. - Слушай Холмс, някой крещи за помощ. Може да излезем и да видим какво става?  - Защо, Уотсън? Ще научим всичко от утрешните вестници. Стара мома се хвали: - Мен са ме молили хиляди пъти да се омъжа, но аз винаги съм отказвала! - И кой те е молил толкова много? - Мама и тате. Блондинката Муца, която по погрешка извади от дамската си чантичка електрошока с думите: \"Ало!? Здравейте!\", загуби съзнание за следващите три дни. Всеки рибар мечтае да види златната рибка. Всяко момиче мечтае да види приказния принц. Всяко момче мечтае да види прекрасната принцеса. Да пием за морковите! Те подобряват зрението!  Блондинка си говори с приятелка: - Вчера ходих на очен лекар. - И какво ти каза? Как си със зрението? - Със зрението съм добре, но има друг проблем. Докторът ми каза, че трябва да науча азбуката. Тъщата към зет: - Скъпи зетко, имам две новини за теб: една лоша и една добра. Зетят: - Виждам, че си жива и здрава, кажи сега хубавата новина. Блондинка се прибира вкъщи: - Скъпи, ще останеш много доволен, като ти кажа нещо. Днес три пъти минах на червено и никой не ме спря и не ме глоби. Със спестените парички си купих 3 нови шапки. Спорят две блондинки: - Това е той. - Не е той. - Той е. - Абе не е той. - Хайде да го питаме. - Добре. - Извинете, това вие ли сте? - Да, аз съм. Двете блондинки едновременно една на друга: - Видя ли, бе!? Разговор между съпрузи: - Жената в семейството трябва да бъде като президента -  всички пари да са при нея и тя да взима всички решения - казала съпругата. - Да, но на всеки четири години трябва да има избори! - съгласил се съпругът. Две блондинки си говорят. - Муцка, хайде за почивните дни да ходим в Перник? - А за Перник не ни ли е нужна виза? - Много си глупава, муцка! Ами обади се в посолството на Перник и просто попитай. След един час кормуване на блондинката инструкторът, изпотен, погледнал през стъклото на колата и казал: - М-м-м-да-а-а! И къде се намираме сега? - Докторе, жена ми постоянно кашля. Какво ли не опитахме, но кашлицата продължава. - А с трева опитахте ли? - Опитахме, разбира се, кашля и се хили. Мъж: - Под какъв знак си родена?  Жена: - Не паркирай. - Твоето куче допуска ли хора близо до себе си? - Естествено, иначе как ще ги ухапе?… Дядка влиза при доктор. - Докторе, имам проблем. - Какво е оплакването - заинтересувал се докторът. - Ами. Най-обикновено. Сърцето нещо се е разхлопало. - Какво по-точно? - Ами... на първата - всичко е нормално. На втората - малко се задъхвам. На третата - вече не мога. - Ехе-е-е! Дядка! Ти от какво се оплакваш? На 70 години си. Аз съм 30 години по-млад от тебе и едва смогвам да се оправя само с една. - Ама, докторе! Вие за какво говорите? - попитал дядката. - Как за какво? За жени, разбира се. - Ама аз говоря за стълбището в блока. Войник се обръща към командира: - Господин командир, заповедта е изпълнена! - Но аз нищо не съм заповядвал! - А аз нищо не съм правил. Жена се обажда на диетолога си: - Докторе, мисля че имам наднормено тегло. - Защо мислите така - попитал докторът? - Ами купих си кантар, който казва показанията с човешки глас. Качих се да се премеря и кантарът каза: \"Мерете се един по един, моля!\" Един мъж отишъл на лов с приятели. Не щеш ли обаче, по невнимание, един от тях го прострелял с дребни сачми в мъжкото му достойнство. Веднага го откарали болницата. След операцията при него влязъл хирургът. - Направих всичко, каквото можах. Ето ти тук визитката на брат ми. - И той ли е хирург? - заинтересувал се мъжът. - Не. Той е флейтист. Ще ти покаже как да си поставяш пръстите върху оная ти работа, така че като пикаеш, да не ти пръска урина в очите. - Знаеш ли, измислили са нов сорт пчели-стръвници. Едри като врабчета, зли. - А мед носят ли? - Да, ходят да го крадат от бабите на пазара и го носят направо с бурканите... - Докторе, много ли е сериозно? - пита един пациент. - На колко си години? - пита лекарят. - Скоро ще навърша 30. - А-а, няма, няма! - отговаря докторът.", "date": "2019.04.19", "title": "ВИЦПАРАД"}
{"url": "https://duma.bg/dzhoshua-tarsi-sapernik-n190089", "text": "Феновете на бокса очакваха с нетърпение датата 1 юни, за да видят отново на ринга хегемона в тежка категория при професионалистите Антъни Джошуа (Вбр). Мачът му с Джарел Милър обаче няма да се състои, защото американецът с прозвището Голямото бебе, беше хванат с допинг. С новината гръмнаха всички водещи издания отвъд Океана. Той е дал рутинна проба на 20 март, а в урината му е открито забраненото вещество GW 1516, което усилва трупането на мускулна маса. Препаратът е в забранителния списък от 2009 г. Засега подробности не се разкриват, като се очаква да има развитие в близките часове и дни. От щаба на Милър обявиха, че той продължава да тренира здраво за битката на 1 юни и очакват отварянето и на Б-пробата. На практика обаче тя повтаря резултатите от А-теста, но боксьорът се смята за невинен, докато и тя не се окаже положителна.  Промоутърът на Джошуа - Еди Хърн, обяви, че вече е бил информиран от Антидопинговата комисия в щата Невада за положителната проба. Той очаква да се произнесе Атлетическата комисия на Ню Йорк с допълнителни указания как да се действа. Ясно е обаче, че при положителна Б-проба няма как да има мач. Въпросната субстанция се използва като стероид, който директно влияе на образуването на мускулна маса, но не засяга по никакъв начин органите. Тя е създадена в скандалната лаборатория БАЛКО, която бе закрита преди време за създаването на кръвен допинг, с който преди години изгърмяха лекоатлетите Марион Джоунс и Тим Монтгомери (САЩ).  През 2014 г. Милър получи забрана за 9 месеца за употреба на друг забранен препарат  - метилхексанеамин (диметиламиламин).  При нова забрана се увеличават шансовете той да бъде заменен срещу Джошуа от Кубрат Пулев. Българинът е официален претендент за пояса на Международната боксова федерация, но боят му с Джошуа не стоеше на дневен ред заради наситената програма на британеца, който има още 3 задължителни защити на титлите си, а и желание да организира обединителен мач за всички колани с Дионтей Уайлдър (САЩ).  Според британски медии в новата ситуация Джошуа ще гледа да проведе някоя от задължителните си защити и е вероятно тя да е с Пулев. Но проблемът е, че британецът искаше да се бие в САЩ и мачът му с Милър беше насрочен в \"Медисън Скуеър гардън\" в Ню Йорк. Бой на Кобрата зад Океана обаче е под въпрос, защото той е с временно спрян лиценз на територията на щата Калифорния заради заведеното срещу него дело след целувката му с Джени \"Суши\" Равало. Кобрата ще се яви на изслушване в съда на 14 май, а дотогава няма да има лиценз, което ще утежни максимално преговорите.  \"Готови сме да се бием с всеки. Този, който желае най-много битката с Антъни, той ще се срещне с него. Има опции, но нещата са сложни\", заяви Еди Хърн пред \"Лос Анджелис Таймс\". Според боксови експерти това поставя Кобрата на трето място в списъка с потенциалните съперници на Джошуа след Луис Ортис (Куба/САЩ) и Адам Ковнацки (Пол). След Кобрата на опашката били Майкъл Хънтър (САЩ) и Мануел Чар (Гер).", "date": "2019.04.18", "title": " Джошуа търси съперник"}
{"url": "https://duma.bg/grisho-otvya-i-shtruf-chaka-go-rafa-nadal-n190084", "text": "За втора поредна година Григор Димитров ще срещне \"Краля на клея\" Рафаел Надал (Исп, №2) на АТР Мастърс 1000 в Монте Карло. Това стана възможно, след като българинът, който е №28 в света, победи във II кръг на майсторската надпревара Ян-Ленард Щруф (Гер, №44) със 7:6 (2), 6:4. Испанецът пък се наложи още по-убедително над сънародника си Роберто Баутиста Агут с 6:1, 6:1. Така предстои повторение на миналогодишния полуфинал между Надал и Димитров, но този път в III кръг. Испанецът се стреми към 12-а титла в Монте Карло и рекордна 34-та купа от \"Мастърс\". Преди 12 месеца Матадора спечели с 6:4, 6:1. Общо в съперничеството между двамата Надал има аванс от 11:1 и 4:0 на клей. Двамата играха веднъж и през 2013 г. в Монте Карло, когато Надал спечели с 6:2, 2:6, 6:4.  Срещу почти двуметровия германец Гришо имаше някои проблеми в първия сет и допусна пробив за 2:3, но веднага го върна. При 6:5 българинът пропусна 2 сетбола, но в тайбрека беше много убедителен и го спечели със 7:2 точки. Общо Григор отрази 7 от 8 възможности за пробив в сервиса му. След почивката Димитров проби немеца още в първия гейм и до края нямаше затруднения. Заради силните си изяви и достигането до полуфинала в княжеството през 2018 г. Гришо трябва да защитава 360 т., но досега успя да спаси само 90. Само победа срещу Надал ще остави Гришо в топ 40 на ранглистата. Също във II кръг вчера Новак Джокович (Сър, №1) записа 850-ата си АТП победа - с 6:3, 4:6, 6:4 над Филип Колшрайбер (Гер, №40). Миналогодишният финалист Кей Нишикори (Яп, №6) пък отпадна след загуба от Пиер-Юг Егбер (Фр, №49) с 5:7, 4:6. ", "date": "2019.04.18", "title": "Гришо отвя и Щруф,  чака го Рафа Надал"}
{"url": "https://duma.bg/mediite-samo-ronaldo-ne-stiga-n190086", "text": "За първи път от 9 години Кристиано Роналдо няма да играе в полуфиналите на Шампионската лига. Неговият Ювентус падна с 1:2 от Аякс в Торино и дори Роналдо нямаше сили да обърне развоя на реванша. В италианската преса логично властват отчаянието, разочарованието и ужасът от тежкия провал на шампиона на страната. Повечето медии споделят тезата: \"Само Кристиано не е достатъчен\", с оглед на това, че португалецът вкара 2 гола - по 1 в двата мача, но Юве не съумя да продължи битките за трофея. \"Газета дело Спорт\" написа: \"Огромно разочарование. Кристиано вкара обичайния си феноменален гол, но беше сам - недостатъчно. Страхотен Аякс. Те имат прекрасен капитан, който дори на 19 години може да решава мачове от 1/4-финалите. Ювентус разочарова. Тимът беше далеч от своите стандартни, далеч от показаното срещу Атлетико.\" Торинският \"Тутоспорт\" пък описва провала: \"Не е достатъчен само Кристиано - кошмар в Шампионска лига. Огромно разочарование. Тактическа лекция от Аякс\".  Римският \"Кориере дело Спорт\" отбеляза: \"Играта на Юве наказва Кристиано. Мечтата се разруши.\" В Португалия пък говорят за  Кристиано, който страда от мъка: \"Кристиано погледна към небето, но неговият гол не бе достатъчен.\" Отзвук на срещата има дори в Аржентина, където местният \"Ole\" оповести: \"Чао, Кристиано. Аякс с нов голям удар в Шампионската лига, сваляйки Кристиано от трона.\"  Легендарният бразилец от Барселона Роналдиньо пък изненада всички с прогнозата си за победител в турнира. Асът, който е вдигал трофея с Барса през 2006 г., обяви за фаворит Тотнъм, който снощи игра реванш в Манчестър със Сити с аванс от 1:0 в първия мач.  \"Те са страхотни, а треньорът им Маоурисио Почетино е чудесен човек и мой добър приятел. Но не заради това избирам Тотнъм. Никой сякаш не ги слага в сметките, а те играят отлично като отбор. Харесва ми кореецът Сон, който вкарва голове от всяка позиция. Пристрастията ми са за Барса, разбира се, но виждам изненада от Тотнъм в турнира\", обяви Рони, играл с Почетино в ПСЖ в началото на ХХI век.", "date": "2019.04.18", "title": "Медиите:  Само Роналдо не стига"}
{"url": "https://duma.bg/geshev-si-prizna-che-deloto-ivancheva-e-politicheski-zalog-n190078", "text": "Шефът на Спецпрокуратурата Иван Гешев призна, че делото срещу бившата кметица на столичния район \"Младост\" Десислава Иванчева е политически залог. В телевизионно интервю той се ожали, че казусът бил използван, за да бъде ударена Спецпрокуратурата. Според него кръгове в държавата се опитват да манипулират обществото, че доказателствата по делото са паднали и че основният свидетел на обвинението се е отказал от показанията си. \"Някои хора заложиха на него с очакване, че при някои оправдателни присъди това щеше да бъде използвано за искане за закриване на Спецпрокуратурата, оставки за главни и зам. главни прокурори. Това беше политически залог\", каза зам. главният прокурор Гешев. Присъдите на обвиняемите по делото \"Иванчева\" не са окончателни и спрямо законодателството те все още се водят невиновни, припомни все пак той. Гешев видимо не се притеснява от изключително тежката присъда от 20 г. затвор, които Иванчева получи на първа инстанция. \"Досега законът не се прилагаше. Борбата с корупцията беше недостатъчна и това го отчита цялото общество и оттам се натрупва чувство за несправедливост\", каза той. Гешев направи и друго нетактично изказване, като обясни, че Петко Дюлгеров се изметнал от показанията си, \"както правят циганите\". Негови колеги с по 30-годишен опит му споделили, че никога не са виждали толкова много събрани доказателства. Има манипулация, зад която стоят олигархически сили, политически интереси и журналисти, категоричен бе зам. главният прокурор. В същото време делото \"Иванчева\" било \"дребна битка\".", "date": "2019.04.18", "title": "Гешев си призна, че делото \"Иванчева\" е политически залог"}
{"url": "https://duma.bg/veche-e-yavna-voynata-v-sadebnata-sistema-n190081", "text": "Разделението на лагери в съдебната система бе официализирано вчера от председателя на Върховния касационен съд (ВКС) Лозан Панов, който задочно влезе в открита война с главния прокурор Сотир Цацаров. \"Мракобесните времена в българското правосъдие тепърва предстоят, защото настоящият главен прокурор Сотир Цацаров вече се е прицелил в креслото на главния инспектор. Благодарение на правомощията, с които разполага тази институция, тя ще се превърне в поредното завоевание на олигархични интереси, така както работеше българската прокуратура през последните 7 години. Но затова пък у нас истинската корупция остава необезпокоявана и всепроникваща\", заяви Панов в реч на събитие, организирано от инициативата \"Правосъдие за всеки\" и гражданското движение \"Боец\".   В момента главен инспектор е бившият административен съдия от Хасково Теодора Точкова. Наскоро управляващите приеха поправки в Закона за съдебната власт, според които, ако мандатът й бъде прекратен предсрочно, следващият на поста не довършва, а има право на цял мандат. Заради тези текстове се появиха съмнения, че властта готви рокади в институцията. Панов се обяви против идеите на ГЕРБ и новия правосъден министър Данаил Кирилов за поправки, позволяващи \"тримата големи\" в съдебната власт да бъдат разследвани. Що се отнася до мен конкретно, аз и сега съм разследван - има и данъчни проверки, и КПКОНПИ, отбеляза той. Ден по-рано Цацаров обяви, че вече води разговори с властта за подобни корекции, които той одобрява. В момента тече жестока битка за подчиняване на съда, смята Панов. Според него все още има магистрати, които носят тогата с чест, но във ВСС процесът по овладяване е почти приключил. Ключови институции са завладени от частни интереси, а в парламента са пратени хора, които не искат да имат допир със собствените си съседи и затова си купуват апартаменти с частен асансьор, заяви съдията. \"За съжаление никой не може да каже със сигурност кога загива една демокрация, кога една правова държава деградира и се превръща само в празна опаковка. Няма определена мярка, но събитията в България от последните години ми напомнят историческия контекст, в който се е развил националсоциализмът\", констатира Панов и добави, че спазването на конституцията се е превърнало в политически въпрос. \"Истинската корупция остава необезпокоявана и всепроникваща. У нас всички независими от властта са под постоянна атака, списъци на \"врагове\" и \"предатели\" висят по вестниците, а ксенофобията и омразата се превърнаха в управленска политика\", смята шефът на ВКС. Докато четеше предварително подготвения текст, сложи в кавички споменаването на руските освободители.", "date": "2019.04.18", "title": "Вече е явна войната в съдебната система"}
{"url": "https://duma.bg/i-pediatri-izlizat-na-protest-n190074", "text": "Медиците от Специализираната болница по детски болести \"Проф. д-р Иван Митев\" в София ще излязат днес на протест, въпреки че бяха удовлетворени от срещата си със здравния министър Кирил Ананиев. Той обеща да изпълни част от исканията им. Инициативният комитет получи уверение от министъра, че до края на май част от проблемите им ще бъдат решени, като през следващия месец ще бъдат поканени на нова среща. Договорено е било да отпадне част от лимитите на болницата, деца в спешно състояние да не бъдат връщани и лечението им да се заплати на болницата впоследствие. На срещата е решено да се променят заплатите, като ще се използват допълнителните средства, отпуснати преди седмици от Министерския съвет. Без развитие е останал въпросът за статута на лечебното заведение, който ще бъде променен до построяването на новата детска болница, финансирана от държавата. В петицията си от началото на месеца лекарите изведоха като основни искания болницата да има специален статут и да отпаднат лимитите при хоспитализиране на деца. В лечебното заведение на дневен ред стои също така финансов и кадрови проблем, тъй като липсват медицински сестри. Те работят с ниско заплащане, а имат тежка работа. Заплатите на работещите в болницата са наполовина от заложените от Колективния трудов договор за 2018 г.  Стотина медицински сестри се събраха на пореден протест пред бургаската болница вчера. Към тях се присъединиха колегите им от Айтос, Сливен и Карнобат. Исканията им са да се промени моделът на здравеопазване и най-вече на финансирането. Медиците настояват и за извинение от председателя на БЛС заради изказването, че протестират \"кресливи\" медицински сестри.  Протестите на сестрите продължават въпреки обещанието на правителството да отпусне 50 млн. лв. за увеличение на заплатите им. Вчера медицинските специалисти бяха подкрепени и от  националния омбудсман Мая Манолова, която пристигна в Бургас. \"Въпреки всички опити за натиск тези хора не се отказват. Тук съм, за да ги подкрепя, защото заставам зад техните справедливи искания. Приканвам всички граждани да направят това, защото всички ние имаме нужда от тези медицински специалисти\", каза Манолова.", "date": "2019.04.18", "title": "И педиатри излизат на протест "}
{"url": "https://duma.bg/elena-yoncheva-bednostta-e-golemiyat-problem-svarzan-s-nasilieto-nad-zheni-n190082", "text": "Големият проблем, свързан с насилието над жени, равнопоставеността на половете и трафика на хора, е бедността, както и липсата на развитие. Това коментира водачът на листата на БСП за евровота Елена Йончева на \"Форум за правата на жените 2019\", организиран от Фондация \"Фридрих Еберт\" и Българския фонд за жените. Йончева подчерта, че насилието над жени е не само български проблем. В Европейския съюз една от десет жени е обект на сексуално насилие, а една от пет е подложена на физическо насилие, припомни тя. \"У нас проблемът е специфичен, защото държавата ни е много бедна. 40% от българите живеят на прага на бедността, а 60% от населението на страната са функционално неграмотни. Това не може да не оказва влияние върху насилието в семейството\", отбеляза Йончева. Тя е категорична, че са нужни инициативи на държавата за включване на жените в социалния живот. Във всеки областен град трябва да бъдат създадени кризисни центрове, в които да има психолози, трябва да се създаде и база данни към МВР, съдържаща данните на насилниците, настоя Йончева. Според нея, когато се говори за насилието над жени, обикновено се дават конкретни примери, без да се влиза в същността на проблема. \"Статистиката от последните 3 години показва, че всяка четвърта българка е обект на домашно насилие, а насилието над жени се е увеличило с 50% за това време. Това означава задълбочаване на проблема, а не тенденция за неговото решаване\", обясни Йончева. Тя припомни, че през миналата година след предложение на БСП парламентът прие законодателни промени в Наказателния кодекс с надеждата, че с търсенето на наказателна отговорност насилието над жени ще намалее. \"Само със законодателни промени обаче този проблем няма как да бъде решен. Нужни са мерки за превенция\", призова Йончева. Тя подчерта, че ЕС е предложил \"Европейски социален стълб\", чрез който да се реализират редица социални инициативи, които да гарантират минимална заплата и пенсия, които биха довели и до повече сигурност в семейството. \"Този стълб ще се гледа от следващия състав на ЕП. Той трябва да включва и равни възможности за достъп до работа, справедливо заплащане и добри условия на труд\", е мнението на Йончева.", "date": "2019.04.18", "title": "Елена Йончева:   Бедността е големият проблем, свързан с насилието над жени"}
{"url": "https://duma.bg/ayaks-i-barselona-sa-polufinalisti-n190087", "text": "Аякс изненада фаворита Ювентус и го отстрани на четвъртфинал в Шампионската лига след победа с 2:1 в Торино и с общ резултат 3:2. Тимът на Ерик Тен Хаг летеше по терена и изуми с фантастично второ полувреме, в което не остави нищо на случайността. Преди почивката съперниците си вкараха набързо по 1 гол, но след нея холандците се втурнаха в атака и можеше да вкарат още поне 3-4. В предния кръг \"аяксите\" развенчаха в Мадрид неизменния шампион от предишните 3 сезона Реал с 4:1. Този път представянето им отново бе шампионско и дойде въпреки нов ранен гол на Кристиано Роналдо (28) с глава, който обаче този път не бе способен да направи обрат. 21-годишният Дони Ван де Беек (34) изравни набързо с перфектен шут. Голът бе проверяван 2 пъти със системата ВАР - за засада и за игра с ръка, но бе зачетен. След почивката холандците изковаха победата, но и пропуснаха още 3-4 чисти положения. След корнер 19-годишният Матейс Де Лигт (67) се извиси над всички и с глава отново намери мрежата на Юве, като стана най-младият холандец с гол в Шампионска лига от 1996 г. Реферът отмени трети гол - дело на Хаким Зиех (80) след тънка засада. В края на мача от Юве поискаха дузпа за игра с ръка на Дейли Блинд, но френският рефер Клеман Тюрпен, свирил преди години на Лудогорец с Валенсия и с Реал М, не я отсъди.  На \"Камп Ноу\" пък Лионел Меси (16 и 20) набързо препарира на 2 пъти Манчестър Юнайтед и сам класира в топ 4 Барселона с общ резултат 4:0. \"Червените дяволи\" не повториха чудото отпреди 20 години на този стадион. Юнайтед падна и на \"Олд Трафорд\" с 0:1 след автогол, а сега записа четвърта поредна загуба като гост за първи път от 1999 г., когато мениджърът му Оле Гунар Солскяр игра в подобна черна серия. Най-титулуваният английски клуб никога не е падал с толкова голям общ резултат в елиминации на евротурнири. Юнайтед имаше страхотен шанс още в първата си атака, подобно на мача на \"Парк де Пренс\". В 40-ата секунда Маркъс Рашфорд бе изведен зад защитата и стреля с външен фалц, но ударът му разтресе гредата над Марк-Андре Тер Щеген в 50-ия му мач в лигата. После Меси отне топката след грешка на Ашли Йънг, прокара я през краката на Фред и я прати в далечния ъгъл на Давид де Хея. Само след 4 минути Бълхата проби през центъра и стреля с десния крак през краката на Фил Джоунс и под плонжа на Де Хея. В 2-минутното продължение испанецът донякъде изкупи вината си, като с уникален рефлекс изби шут от упор на Роберто, изведен след комбинация на Меси и Жорди Алба. След паузата Филипе Коутиньо (61) получи твърде много пространство и от границата на пеналта отчая Де Хея за трети път. В края Алексис Санчес се завърна в игра за Юнайтед и бе близо до гол, но ударът му с глава бе спасен от Тер Щеген. ", "date": "2019.04.18", "title": "Аякс и Барселона  са полуфиналисти"}
{"url": "https://duma.bg/i-aleksandar-manolev-podade-ostavka-zaradi-imot-n190076", "text": "Зам.-министърът на икономиката Александър Манолев стана поредният гербаджийски кадър, който подаде оставка след имотен скандал. Правителствената пресслужба побърза да обяви вчера, че премиерът Бойко Борисов я е приел. Оставката бе подадена в деня, в който Върховната касационна прокуратура (ВКП) обяви, че е започнала проверка срещу Манолев за злоупотреба с евросредства, отпуснати по селската програма за изграждане на къща за гости. Медийни публикации разкриха, че той е използвал парите, за да ползва имота като частна вила. Според информацията през декември 2015 г. Държавният фонд \"Земеделие\" (ДФЗ), оглавяван от сегашния агроминистър Румен Порожанов, одобрява проект на Манолев за развитие на селски туризъм на стойност 564 000 лв., като 380 000 лв. са еврофинансиране. По това време Манолев е зам.-министър на туризма. Строежът приключва през октомври 2015 г. и е приет почти без забележки. Къщата обаче никога не е посещавана от туристи. Освен разследването на прокуратурата НАП е започнала данъчна проверка на всички лица, замесени в проекта. Манолев купува терена от 1,8 хил. кв. м между Сандански и \"Попина лъка\" в началото на 2013 г. и учредява право на строеж на \"жилищна сграда - къща за гости\" върху половин декар на фирмата \"Агротрейд - Ана Димитрова\" ET. После получава и разрешение за ограда, басейн и паркоустройство. Докарва си и минерална вода от Сандански по 3-километров водопровод. Манолев твърди, че имотът не е негов, защото го е продал през 2012 г. на Ана Димитрова.", "date": "2019.04.18", "title": "И Александър Манолев   подаде оставка заради имот"}
{"url": "https://duma.bg/drastichen-skok-v-tsenata-na-noshtniya-tok-s-67-iska-chez-n190067", "text": "ЧЕЗ иска поскъпване на нощната тарифа за бита от 1 юли с 67,60%, става ясно от таблица с цените, оповестена от КЕВР. Така ползването на ток през нощта ще струва 0,09476 лв. за квтч без ДДС. Увеличението за дневния ток, което компанията предлага, е 3,5%. ЕВН пък предлага цената за тока през деня да се увеличи с 0,45%, а за тока през нощта тарифата да поскъпне с 1,1 на сто. Най-скромни в заявленията си за увеличение на цените на тока са от \"Енерго про\". От дружеството предлагат дневната тарифа да не поскъпва, а увеличението при нощната да е с 2,08%. Дали и с колко ще се увеличат цените, трябва да реши регулаторът. Значително по-високи цени искат от КЕВР и производителите на ток. Държавната компания ТЕЦ \"Марица-изток 2\" например е заявила с 92% по-висока цена от 1 юли. При НЕК и АЕЦ \"Козлодуй\" исканото увеличение е в рамките на 1 до 3%. Електроенергийният системен регулатор пък е поискал с 34% по-високи такси за пренос.", "date": "2019.04.18", "title": "Драстичен скок в цената на нощния ток с 67% иска ЧЕЗ"}
{"url": "https://duma.bg/blizo-1650-lv-stiga-tsenata-za-agneshki-but-n190069", "text": "Цената на агнешкото тази година варира между 11 и близо 16,50 лв. за кг. Проверка показва, че цените на агнешкия бут са между 13 и почти 16,50 лв. за кг в търговските вериги. Средната стойност в тези обекти е около 14,30 лв. В по-малките магазини цената на агнешкия бут се движи между 11,33 и 14,90 лв. за кг, като средната стойност е 13,50 лв. Цената на агнешката плешка варира между 11,25 и 13,60 лв. за кг. Средната цена на цяло агне е около 12,90 лв. Най-ниската цена, на която се предлага, е около 11 лв. за кг. Изкупните цени пък варират между 5 и 6 лв. за кг живо тегло. В някои обекти се предлага и цяло печено агне, като цената е над 380 лв. за около 9 кг. Тази година вносното и българското агнешко ще се различават по маркировката. На произведеното в България месо ще се слага син печат за разпознаване от потребителите, а вносното ще бъде с червена маркировка, разясни пред БНР председателят на Националната овцевъдна и козевъдна асоциация Симеон Караколев. Той посочи, че всяка година фермерите успяват да осигурят количества, но въпросът е доколко търговците се възползват от недобросъвестни практики, за да заблуждават потребителите. По думите на Караколев на щанда, където се продава агнешкото месо, задължително ще трябва да има табела с ясно упомената страна на произход, отглеждане и клане. Той очаква някои от веригите да заложат на вноса от Македония и Гърция. Според него няма да има промяна в цената на агнешкото месо спрямо миналогодишната.    Във връзка с акцията на БАБХ срещу виртуалните животни във фермите, чрез които се източват субсидии, Караколев потвърди, че това е голям проблем. \"Има колеги, които злоупотребяват със стотици, други - с хиляди. Има недостатъчен контрол. Това са пропуски в системата, от които умело се възползват доста хора\", заяви Караколев. Според статистиката животните са 1,4 млн. Караколев обаче заяви, че бройката не е вярна и животните са не повече от 1 млн. Със сигурност в системата има поне 200 хил. несъществуващи овце, добави той.", "date": "2019.04.18", "title": "Близо 16,50 лв. стига цената за агнешки бут "}
{"url": "https://duma.bg/otkrivat-oshte-edin-meditsinski-fakultet-n190072", "text": "Правителството предложи на Народното събрание да бъде открит Медицински факултет към бургаския университет \"Проф. д-р Асен Златаров\". Новият факултет се създава по предложение на ръководството на висшето учебно заведение. В него ще се обучават студенти по специалността от регулираните професии \"Медицина\". Учебният процес ще се води от 54 преподаватели, разпределени в 9 катедри. В Медицинския факултет ще се подготвят лекари за нуждите на спешната медицинска помощ, доболничната и болничната медицинска помощ, диспансери, центрове за опазване на общественото здраве, научноизследователски институти, служби по трудова медицина. Към момента в университета има Факултет по обществено здраве и здравни грижи, към който има 5 катедри.", "date": "2019.04.18", "title": "Откриват още един медицински факултет"}
{"url": "https://duma.bg/uchitel-nabi-11-godishno-dete-v-gabrovsko-uchilishte-n190070", "text": "Дете на 11 години от габровското основно училище \"Свети Кирил и Методий\" е било бито от учител във вторник, съобщиха от МВР. Сигналът в полицията е подаден от майката на момчето, което е било прегледано в отделението по съдебна медицина в областната болница \"Д-р Тота Венкова\". Назначена е съдебномедицинска експертиза, а в районното полицейско управление в Габрово е започнало досъдебно производство за нанасяне на телесна повреда на малолетен от длъжностно лице. Регионалното управление на образованието е известено за случая и извършваме проверка, като е уведомило и отдела за закрила на детето. Директорът на училището Илиана Илиева ще потърси дисциплинарна отговорност на учителя.", "date": "2019.04.18", "title": "Учител наби 11-годишно   дете в габровско училище"}
{"url": "https://duma.bg/lekarskiyat-sayuz-tarsi-podkrepa-ot-evropa-za-agresiyata-nad-meditsi-n190071", "text": "Българският лекарски съюз апелира за подкрепа от Постоянния комитет на европейските лекари заради продължаващата агресия над медици. В писмото си от БЛС посочват, че за периода 2011-2013 г. осъдените ефективно за посегателство над лекар, медицинска сестра или фелдшер са били двама, а за периода 2014-2016 г. - един. Справка в прокуратурата за последните две години пък показва, че новообразуваните производства за агресивни прояви спрямо медици са били съответно 37 и 26, допълват още в писмото си от съсловната организация. Оттам подчертават, че по данни на Министерството на здравеопазването само за първите два месеца на 2019 г. са били регистрирани 114 случая на вербална агресия в центровете за спешна помощ и близо два пъти повече в лечебните заведения.", "date": "2019.04.18", "title": "Лекарският съюз търси подкрепа   от Европа за агресията над медици"}
{"url": "https://duma.bg/zapochva-odit-v-ochnata-bolnitsa-vav-varna-n190073", "text": "Вещи лица ще започнат одит в Специализираната болница за очни болести, като ще се направи техническа експертиза и оценка на сградата, оценка на терена под нея. Това определи комисията по здравеопазване към общинския съвет по повод предстоящото решение дали и как варненската очна болница да стане част от Медицинския университет.  Предстои и точен икономически анализ за необходимите инвестиции, без които не може да бъде спасено здравното заведение. Концепция на академичното ръководство за развитието на болницата по очни болести предвижда инвестиции от 2,5 млн. лв. за съвременна апаратура и още 1,2 млн. лв. за доокомплектуването й. Поне 8-9 млн. лв. са необходими за обновяване на сградата по съвременни стандарти, а общината като собственик не би могла да отдели приоритетно такива средства. ДУМА припомня, че преди месец лекарите заплашиха, че ще напуснат очната болница, но впоследствие се отказаха, след като директорът д-р Руслан Тошев подаде оставка.", "date": "2019.04.18", "title": "Започва одит в очната  болница във Варна"}
{"url": "https://duma.bg/veterani-v-bsp-nastoyavat-za-obuchenie-na-chlenovete-na-sik-n190080", "text": "Предложението във всяка избирателна секция да има един ветеран, а останалите да са по-млади представители вчера получи бурни овации на регионалната среща на Движението на ветераните в БСП, в която участваха представители на Варна, Шумен, Разград, Добрич, Силистра и Търговище. Разполагаме с най-ценния капацитет в БСП, нашият опит, и сега трябва да го разгънем максимално, каза председателят на движението Динко Желев. Според него организацията има ниша за работа с пенсионерските организации, БАС и др. Основният въпрос, който беше поставен на срещата, бе за подготовката на участниците в изборния процес - членове на СИК, на РИК и т.н. Ветераните настояха да има сериозни обучения на кадрите в комисиите. Народният представител от БСП от Варна Иван Иванов посочи, че сега за партията е най-удобният момент да спечели изборите, тъй като хиперактивността на ГЕРБ вече я няма. Според него задачата е да се активира твърдото ядро и да се привлекат разочарованите от ГЕРБ. Иванов е на мнение, че евроизборите ще бъдат генерална репетиция за местния вот наесен. Ветераните бяха много активни и настояха да се възстанови връзката с бивши стопански и други ръководители на БСП, които вече не са в партията.", "date": "2019.04.18", "title": "Ветерани в БСП настояват за обучение на членовете на СИК"}
{"url": "https://duma.bg/kabinetat-otpusna-866-000-lv-za-vizitata-na-papata-n190079", "text": "Кабинетът отпусна допълнителни 866 000 лв. за посещението на папа Франциск у нас от 5 до 7 май. От тях по бюджета на МС се превеждат 759 000 лв., на МВР - 77 000 лв., на НСС - 30 000 лв. Средствата ще са за сметка на преструктуриране на разходите по централния бюджет, уточниха от правителствената пресслужба. Това е първото посещение на глава на Римокатолическата църква в България от 17 години насам, когато ни гостува Йоан Павел Втори. Папата ще посети София и Раковски, ще се срещне с държавните лидери, с българския Патриарх Неофит, с дипломатическия корпус, с гражданското общество и с представителите на религиозните вероизповедания.  Правителството отпусна допълнително 16 313 лв. по бюджета на ДОО за рехабилитация на военноинвалиди. С парите ще се разплатят извършени разходи за престой и ползване на дейности и услуги в базите на \"Профилактика, рехабилитация и отдих\". Кабинетът одобри и 9700 евро за обезщетение на български затворник по присъда на Европейския съд по човешки права заради лоши условия в затвора. Междувременно премиерът Бойко Борисов откри вчерашното заседание на МС с поредната пиарска новина. Пред камерите той похвали \"разработилите се\" спецслужби, след като по-рано вчера от морето изплува пореден сак с кокаин - този път край Калиакра. Службите се разработиха много, всеки ден с няколкостотин килограма хероин, кокаин и тонове марихуана, обяви той.", "date": "2019.04.18", "title": "Кабинетът отпусна 866 000 лв. за визитата на папата"}
{"url": "https://duma.bg/stroitelna-invaziya-palzi-po-plovdivskite-halmove-n190083", "text": "Хълмовете на Пловдив са важна емблема на древния град. Нещо като пирамидите в пустинята. Животът на селището е възникнал върху Трихълмието. Най-висок, но и най-отдалечен от центъра на града е Джендем или Младежкият хълм, на Хълма на освободителите има два знакови паметника - на руските освободители и Альоша, а най-ниският - Сахат или Дановият хълм, е като вплетен в тъканта на централната градска част, само на 50 метра над Главната улица.  Хълмовете внасят красива специфика в града, от тях се откриват панорами и необичайни гледки, но към тях грижата е инцидентна и по повод, често се забравя, че те са под законова закрила, защото са част от природното наследство и богатство на Пловдив. Загърбен е Младежкият хълм - там алеите и пътят към върха са запуснати, строени са още в началото на 50-те години на ХХ век. В основата на хълма е била издигната фабрика, която е имала 30-годишна концесия за сваляне на скална маса за изработване на павета. Така е пострадала част от самия хълм, напълно унищожено е малкото Марково тепе, върху чийто терен сега се издига едноименният МОЛ. Всички други хълмове са обекти на инвестиционни намерения и апетити. Богатите хора обичат да живеят нависоко и нашироко. Известна е борбата за Бунарджика, която поде известната поетеса и издателка Божана Апостолова. Тя не е сама в своето възмущение - като нея мислят, чувстват, протестират мнозина пловдивчани. Дори омбудсманът Мая Манолова съчета идването си в подкрепа на опазването на парка зад хотел \"Санкт Петербург\" с гостуване в дома на Божана Апостолова на улица \"Волга\", в непосредствена близост до новото мащабно строителство на ул. \"Данаил Николаев\", където се къртят и раздробяват скали. Права е Божана Апостолова - Бунарджика може да се види вече само от бул. \"Руски\" - за такова масирано строителство, включително на многоетажни кооперации, върху този любим пловдивски хълм става дума. Според кмета на район \"Централен\" Георги Стаменов, да, хълмът се застроява, но по законен ред и начин. Като гледаш безразборното строителство по Хълма на освободителите, оставаш с впечатление, че целият едва ли не до върха е частна собственост - наследствена или придобита. Същото е положението от северната страна на Трихълмието, което също се застроява активно. Особено възмутително е това, на което се натъкваме в Стария град. Там, на улица \"Стоян Чалъков\" в непосредствена близост до читалище и галерия \"Възраждане\", се строи нова сграда с предназначение хотел, която навлиза с предната си част почти до осовата линия на уличното платно. Остават пет метра между сградите от двете страни на улицата, тротоарът вече липсва. Твърди се, че мястото било наследствено. Преди десетина години обаче във времето, в което бях общински съветник, то беше общински терен. Има документи, има план на мястото. Говори се, че инвеститор е собственикът на \"Рефан\", който между другото е носител на награди за благотворителност към културни инициативи на общината. И друг случай, който ме кара да пиша този текст, е свързан с Дановия хълм. Общинският съветник от БСП в Пловдив Иван Петков получил сигнал за разрушаване на скални масиви на ул. \"Найден Геров\", които са част от Дановия хълм. Така се нарича възвишението, известно и като Сахат тепе. Тази дейност се извършвала на база реставрация на сграда, която ще бъде превърната в хотел. След проверка той установил, че поради реставрацията на сградата действително се унищожават скали, които са част от защитена природна забележителност. В община Пловдив има документ, наречен \"План за управление на природната забележителност \"Данов хълм\". Той е съгласуван и изработен съвместно с Министерството на околната среда и водите. На стр. 37 в част 1, т. 1.0. Местоположение и граници са описани естествените граници на хълма и ясно е посочено, че ул. \"Найден Геров\" е именно такава. Общинският съветник отправя питане към кмета на Пловдив със следните въпроси: Включва ли разрешението за реконструкция на сградата разрушаване на скални масиви? Наясно ли е община Пловдив дали реконструкцията се извършва съгласно разписаните граници в \"План за управление на природната забележителност \"Данов хълм\"? Кой упражнява контрол и какви са констатациите на контролните органи по конкретния случай? В отговора пише, че в проектната документация не се предвижда разрушаване на скални масиви. Община Пловдив била уведомила фирмата, упражняваща независим строителен контрол в строителството, за незабавно спиране на изкопните дейности на обекта до изясняване на сигнала за разрушаване на скални масиви в рамките на естествените граници на Данов хълм. Очаква се и НИНКН да се произнесе. Пловдив без хълмовете и реката е банален град, като много други. Хълмовете са неглижирани, коритото на реката е обраснало с растителност. За центъра на града, разположен върху Античния Форум, няма какво да говорим - прах и мръсотия от продължаващата реконструкция на площад  \"Централен\". Така посрещна градът 2019 - годината, в която е Европейска столица на културата, дано така да не я изпрати. Законови закрили и сега съществуват, само че общинските и държавните чиновници са много податливи и услужливи към силните на деня. Остава ние, гражданите, да бъдем будни и да не допускаме да ни приспиват чиновнически приказки.", "date": "2019.04.18", "title": "Строителна инвазия пълзи по пловдивските хълмове"}
{"url": "https://duma.bg/balgarinat-ivan-vinarov-vavezhda-zorge-v-zanayata-n190044", "text": "Сега, когато се навършват 75 години от съдбоносната за света и за България 1944 г., някои всезнайковци се опитват да омаловажават и да позорят по всякакъв начин всичко, свързано със социалистическото ни минало. Не подминават и нашите външни разузнавачи, някои от които са израсли в легендарните съветски разузнавателни служби. Много имена могат да се изброят, но днес ще стане дума за един от тях - плевенчанина Иван Винаров (1896-1969). Все още има много неизвестни за службата му в съветското външно разузнаване, но от спомените му става ясно, че е изпълнявал изключително важни задачи в Далечния изток, поставени му от ръководството там през 20-те години на миналия век, за което получава най-високи държавни отличия. Ще се спрем на един негов позабравен, а за мнозина и неизвестен спомен - за д-р Рихард Зорге (1895-1944), с когото Винаров се запознава в кабинета на легендарния съветски разузнавач Павел Берзин (1889-1938), ръководител на Четвърто управление при Генщаба на Червената армия в края на 20-те години на миналия век. Поводът за срещата е, че на Зорге му предстои да изпълни първата си задача за руската разведка и да замине за Китай и Далечния изток. Мисия, която го увенчава с безсмъртие и с признанието, че е най-добрият разузнавач на света за всички времена. Съобщенията му например, че Япония няма да нападне СССР, са изключително важни, защото позволяват на Сталин спешно да пренасочи 26 сибирски дивизии към защитата на Москва. А в самото начало на пътя на Зорге един българин го запознава с обстановката там и му предава подробности за хората, с които ще работи, за създадените от съветското разузнаване фирми и т. н. Очевидно, че благословията на Иван Винаров е маята на неговия величав подвиг.  Бойци на тихия фронт. Така обикновено наричат разузнавачите - тия, които пресичат ръцете на вражия шпионаж вътре в пределите на своята родина, и тия, които действуват в дълбокия тил на врага. Тоя фронт е тих само условно. И там куршумите са истински. И там смъртта си е смърт и тя е най-често наградата за героя. И там има излезли от из строя, безследно изчезнали, паднали в плен. Към тихия фронт се числя и аз. В продължение на дълги години работих в знаменитото Четвърто управление при Генералния щаб на Червената армия. От първите години след революцията до 1938 година то бе ръководено от най-големия съветски разузнавач, незабравимия Павел Иванович Берзин... Под крилото му израснаха няколко поколения съветски разузнавачи, които оказаха неоценима помощ за защита на съветската родина от коварните попълзновения на империализма. Негова рожба е и добилият световна известност разузнавач-антифашист Рихард Зорге... Няколко месеца преди отпътуването ми Берзин, след едно събрание на партийната организация в Управлението, ме повика в кабинета си. Беше късна нощ, а той бе запалил само настолната лампа на бюрото си, която хвърляше строго концентриран кръг светлина. - Нима не познаваш другаря, Ванко? Сепнах се: за кого ставаше дума? - Другарят обаче е слушал за теб - продължаваше Берзин - и сега те повиках по мое желание. Огледах се - думите му означаваха, че в кабинета има и трети присъствуващ. Тогава едва го видях. Бе се усамотил в дъното на кабинета, далеч от бюрото на Берзин, и мълчаливо седеше в меко кресло, като смучеше цигара. Берзин запали допълнително осветление и аз го разпознах: немски другар, бях го виждал веднъж или два пъти в Управлението. Хубав, представителен мъж с тъмнокестеняви къдрави коси и светли очи. Беше ми познат и от общежитието на Коминтерна \"Люкс\", където от 1925 г. насам притежаваше стая. В управлението той бе известен под фиктивно име, а истинското му име узнах много по-късно: беше д-р Рихард Зорге. Пристъпих към него. Той живо стана и приятелски се ръкува, изправил ръст почти глава над мене. Беше много висок, но като че малко тесен в плещите - човек, който не е вършил физическа работа. Леко накуцваше (както по-късно научих, от рани, придобити от войната.) - Поздравявам ви с наградата! Усмихнат произнесе той, като задържа ръката ми - слушах за вас. Стореното наистина заслужава високото отличие. - И Зорге насочи поглед към ордена \"Червено знаме\" на офицерския ми мундир. Отговорих на поздрава, като отклоних ненужната похвала, но останах сепнат: откъде знаеше той за Китай и за Далечния изток? Кой го е посветил в тайната на неотдавна изпълнените секретни задачи? Това бе в противоречие с установената практика: дори хора от Управлението нямаха право да знаят (освен в специални случаи) накъде се отправя или откъде е пристигнал след продължително отсъствие техният колега. Практика, превърната от Берзин в железен закон. Берзин усети моето смущение и побърза да ме избави от него. - Другарят е осведомен вече за някои неща, Ванко. Да, това вече беше нещо друго: когато на някой от кадровите работници в Управлението предстоеше да потегли в чужбина на нова работа, понякога специфичната необходимост налагаше, по изричното нареждане на Берзин, той да бъде поставян в течение на някои неща от колегите, вече работили в същия или в близък район на мястото, където заминаваше той. Навярно на Рихард Зорге предстоеше да отпътува на Изток - може би в Китай, в Индокитай или в Япония. Берзин не спомена нищо за това и аз, разбира се, не проявих интерес - дискретността бе необходимо правило на нашата работа. Но аз бях в състояние да дам известна информация и да споделя впечатления само за Китай. - Значи на Изток - усмихнах се на Зорге и запалих от цигарите, които той ми предложи в сребърната си табакера. Що се касае до Китай, точно сега там е хаос, какъвто сякаш никога не е бил...  Чан Кай-ши се мъчи на всяка цена да смаже червеноармейските дивизии, които си пробиват път от Кантон на север: Червената армия на всяка цена се мъчи да премине Централен Китай и да се добере до съветските граници, защото на юг я чака пълно унищожение; японците на всяка цена се мъчат да разбият чанкайшисткия блок, за да стъпят трайно на континента; англо-американците на всяка цена желаят да попречат на японците, за да си възвърнат старото влияние в Азия... Седнахме около малката масичка с така добре познатите кресла, където Берзин обичаше да разисква със сътрудниците си новите задачи, да анализира извършеното. В течение на часове трябваше да разказвам подробно за много неща, които се отнасяха до нашата разузнавателна работа в Китай, за хората, с които бяхме установили конспиративни връзки и които все така си оставаха наши, за фирмите в Пекин и Шанхай, за консервната фабрика \"Вегедека\" и нейните собственици, за начините, чрез които можеше да се осигури най-точна и безотказна връзка с центъра, и пр., и пр. Зорге имаше лице на типичен интелектуалец, което се откликваше на всяка мисъл, на всяка емоция. Задаваше въпросите си и после се превръщаше в слух; интересуваха го и неща, които привидно не влизаха в арсенала на разузнавателните методи и средства, питаше за изкуството, за нравите, за психологията на китайците от различните слоеве на населението. Въпроси, които свидетелствуваха за широк кръгозор, за тънка интелектуална надареност, за богата култура. Но същевременно въпросите му издаваха отсъствието на практически опит в разузнаването: чувствувах как с въпросите си той мисловно опипва бъдещата почва, върху която имаше да изпробва богато заложената си дарба на разузнавач.  С Рихард Зорге тогава се видяхме още няколко пъти - пак в Москва, където той вече бе свил семейно гнездо (и за него великата родина на Ленин бе станала втора майка-родина). Тогава не можех да зная - неотменната дискретност в делата на Управлението категорично изключваха това - дали страната, в която той вече работи или му престои да замине, е именно Китай: ала интересът на Зорге към моите разкази бе целенасочен и настоятелен. Разбира се, неговият интерес можеше да бъде оправдан и в случай, че районът му на действие би бил целият Далечен изток, който включваше всички страни от Индия и Сингапур до японските острови; и в този случай моите информации можеха да имат своята ценност; и в този случай Зорге можеше да прояви интерес, без да разкрива ненужно сферата на своите действия. За точния маршрут и задачите, които Берзин бe възложил на Зорге, узнах години по-късно. Зорге бива пратен в Китай още в началото на 1929 г., скоро след нашeто отпътуване от тази страна, където оглавява разузнавателна група. Район на действие - Североизточен и Югоизточен Китай (Харбин, Мукден, Шанхай, Кантон), където организира десетки спомагателни групи, разполагащи с портативни радиостанции. Задачата на неговата група е разузнаване на скритите тенденции и тайните планове на Япония и нейните китайски сателити-политици и генерали-милитаристи. Групата на Зорге съумява да информира своевременно и изчерпателно Центъра за \"Мукденския инцидент\", т. е. за японската окупация на Манджурия от края на 1931 и началото на 1932 г., увенчала новите провокации по КВЖД (Китайско-Восточная железная дорога, до 1917 г. Манчжурская дорога - бел. авт.); за организираните от страна на японците нови белогвардейски семьоновски банди, чиято задача бе да участват в провокациите, да нахлуват през далекоизточната граница и да безчинстват на съветска земя... Зорге успешно изпълнява трудните си задачи, като междувременно развива активна дейност на журналист на германския буржоазен всекидневник \"Франкфуртер цайтунг\". Доктор по държавно-правни науки, отличен изкуствовед, човек с широка култура и многостранни интереси, Зорге в късо време си създава реномето на първокласен публицист.  Всъщност това е и една от главните задачи, поставена му от Берзин - да си създава престиж и \"пусне корени\" в буржоазно-нацистки среди в Германия, където веднага след връщането му от Китай Зорге ще бъде изпратен за \"легализиране\". В Германия Зорге се връща скоро след зловещия 30 януари 1933 г., когато Хитлер става райхканцлер, изградил \"нацистко лице\", а през есента на същата година заминава за Япония като кореспондент пак на \"Франкфуртер цайтунг\". И там, включен в \"проверената\" среда на хитлеристите, той осъществява в течение на повече от 8 години сложни военноразузнавателни задачи. Както читателят навярно знае, прекрасният разузнавач, привлечен в Управлението от Берзин и непосредствено ръководен от него в течение на години, блестящо осъществява възложените му задачи. В Япония Зорге успява да разкрие тайни от огромно значение за сигурността на Съюза. Неговото име, заслужено обкръжено със слава, влезе в списъка на безсмъртните герои-интернационалисти, пожертвали живота си за разгрома на хитлеро-фашистките агресори.  24 юни 1939 г. Преговорите между Германия, Италия и Япония за военен пакт 51 продължават. Последните японски предложения, според съобщението на германския посланик Отт и помощника на военното аташе Шол, съдържат следните пунктове: 1. В случай на война между Германия и СССР Япония автоматично се включва във войната против СССР. 2. В случай на война на Италия и Германия с Англия, Франция и СССР Япония също автоматично ще се присъедини към Германия и Италия. 3. В случай, че Германия и Италия започнат война само срещу Франция и Англия (Съветският съюз няма да бъде въвлечен във войната), Япония все така ще смята себе си за съюзник на Германия и Италия, но военни действия срещу Англия и Франция ще започне само в зависимост от общата обстановка. Но ако интересите на тройния съюз изискват това, Япония ще се присъедини към войната незабавно.  Последната уговорка е направена, отчитайки позициите на СССР, който очевидно ще бъде въвлечен в европейската война, а също имайки предвид неясната позиция на САЩ. Активните военни действия на Япония ще бъдат ограничени: във втория и третия случай Япония няма да стигне по-далеч от Сингапур. Според първия пункт всички японски сили ще бъдат хвърлени срещу СССР. Рамзай Агентурно съобщение на \"Рамзай\" от Токио 6 май 1941 г. До началника на Разузнавателното управление при Генщаба на Червената армия  Говорих с германския посланик Отт и с морския аташе за взаимоотношенията между Германия и СССР. Отт ми заяви, че Хитлер е изпълнен с решимост да разгроми СССР и да вземе в свои ръце европейската част на Съветския съюз за зърнена и продуктова база за контрол на Германия над цяла Европа. Двамата - посланикът и аташето, се съгласиха, че след поражението на Югославия във взаимоотношенията на Германия със СССР наближават две критични дати.  Първата дата е завършването на сеитбата в СССР. След края на сеитбата войната срещу СССР може да започне във всеки момент, така че на Германия да й остане само да събере добива.  Втори критичен момент са преговорите между Германия и Турция. Ако СССР създава каквито и да било трудности по въпроса Турция да приеме германските искания, войната е неизбежна.   Възможността войната да започне всеки момент е твърде голяма, защото Хитлер и генералите му са уверени, че войната с СССР изобщо няма да попречи да се проведе войната срещу Англия.   Немските генерали оценяват боеспособността на Червената армия толкова ниско, че смятат, че Червената армия ще бъде разгромена за няколко седмици. Те смятат, че отбранителната система на германо-съветската граница е крайно слаба..  Решението за началото на войната срещу СССР ще бъде взето само от Хитлер или още през май, или след войната с Англия.  Обаче Отт, който лично е против такава война, в настоящия момент е настроен толкова скептично, че вече е предложил на принц Урах да замине през май обратно в Германия.  ЦА МО РФ. Оп.24127. Д.2. Лл.340-341. П.: \"НО-9, заверено копие.  1 юни 1941 г. Германският военен аташе в Банкок - Шол, съобщи, че започването на съветско-германската война се очаква към 15 юни... Той заяви, че най-силният удар ще бъде нанесен от левия фланг на германската армия.  ...На източната граница със СССР са съсредоточени от 170 до 190 дивизии - всички танкови или механизирани. Германската армия ще настъпи по целия фронт. Главният удар ще бъде насочен към Москва и Ленинград, а след това към Украйна.  Рамзай       Средата на юни: ...Немският куриер съобщи, че войната между СССР и Германия ще започне в края на юни. Рамзай 15 юни 1941 г.: Войната ще започне на широк фронт, 22 юни, на разсъмване.  Рамзай (По повод на тази широко разпространявана радиограма д.ист.н. А. Кошкин заявява, че \"вече са публикувани на практика всички предвоенни донесения на Зорге, но телеграма с такова съдържание не е намерена в архивите на разузнаването\"). 4 октомври 1941 г: Воденето на война от страна на Япония против далекоизточната армия, която все се смята силна в бойно отношение, не може да се очаква по-рано от пролетта... Война през тази година няма да има.  Рамзай Нашата мисия в Япония е изпълнена. Войната между Япония и СССР можа да бъде избягната. Върнете ни в Москва или ни изпратете в Германия. Рамзай Ф. Д. Волков, \"Подвигът на Рихард Зорге\", изд. на Отечествения фронт, 1978 г.", "date": "2019.04.18", "title": "Българинът Иван Винаров въвежда Зорге в занаята"}
{"url": "https://duma.bg/arh-konstantin-peev-bez-dalgosrochno-planirane-nyama-dobro-gradoustroystvo-n190047", "text": "Константин ПЕЕВ е завършил архитектура във Висшия институт за архитектура и строителство през 1984 г. По-късно специализира \"Архитектурно-градоустройствени проблеми при обновяване на центровете на градовете\". Лицензиран е за оценител на произведения на архитектурата и недвижимите паметници на културата, притежава пълна проектантска правоспособност и разрешително за изработване на градоустройствени проекти. В периода от 1986 до 1994 г. специализира последователно в Унгария, Чехия, Германия, Израел и Франция. От 1995 г. досега е мениджър и главен проектант на \"ЕКСА АД\". Има реализирани над 120 проекта.  - Проблемите с презастрояването се коренят в липсата на точни норми, които да бъдат спазвани. Трябва да се планира по-глобално, като се въведе коефициент за плътност на обитаване, тоест колко жители могат да живеят или работят в една зона на града. Такава норма имаше в предишния Закон за териториално и селищно устройство, с която ясно се определи колко квадратни метра площ се падат на човек. Така може да се направят изчисления колко трябва да са големи и високи сградите, които могат да се позволят в даден район, за да са достъпни до обитателите му необходимите услуги на градската социална инфраструктура.  Сега у нас, и конкретно в София, няма обективна основа, върху която да се решава на кое място каква и колко голяма сграда да се построи. Това понижава качеството на живот. Разбират го и предприемачите, разбират го и институциите, както и гражданите. След въвеждането на така нужния коефициент презастрояването ще се саморегулира. Строителите ще продават имотите с разумна печалба и ще се повиши комфортът на жителите. Без дългосрочно планиране няма добро градоустройство.  - Исканията на хората за повече зелени площи, простор между блоковите пространства и места за отдих са съвсем естествено следствие от натоварения и динамичен живот най-вече в столицата. Очевидни са прекомерното застрояване в определени части на града и липсата на подходяща инфраструктура, особено в квартали като \"Малинова долина\" и \"Манастирски ливади\". За  разлика от тях, в жк \"Люлин\", в жк \"Овча купел\" и други райони са добре осигурени достъпът до всяка точка на града и техническата инфраструктура. Метрополитенът и гъстата мрежа на обществения транспорт също покачват качеството на живот в тези райони. За да бъдат удовлетворени исканията на хората за по-комфортен начин на живот, са необходими търпение и промяна в нормативната уредба, която инвеститорите ще бъдат длъжни да спазват в бъдеще. Както и оптимизиране на останалите видове превоз с обществен транспорт, включително и таксита. Построяването на небостъргач във вече съществуващ квартал с изградена инфраструктура например, автоматично води до понижаване на качеството на живот на хората. Затова е добре да черпим опит от чужбина, където има много повече изградени небостъргачи. Добре е да си зададем въпроса защо в Манхатън изискванията към строителството са много по-големи, отколкото тук. Например на предприемачите там е позволено да построят само един небостъргач в квартал с площ от 5000 кв. метра и, ако няма паркинг, са задължени да закупят съседен парцел с площ от 4000-6000 кв. метра, за да го построят. Освен това, е нужно да има търговски център, обслужващ обитателите на небостъргача. А тук има идеи по бул. \"Тодор Александров\" да изникнат 30 сгради с височина по 100 метра, което ще увеличи задръстванията и липсата на въздух и светлина.   - Като всяка европейска столица, и София ще се разраства, развива и ще придобие облика на съвременен град с исторически напластявания и нови делови сгради в административния център, с технологични паркове и модерни жилищни комплекси по периферията. Посоката на разрастване на града ще бъде към сателитните селища - Елин Пелин, Банкя, Божурище и Нови Искър, като се изгради и удобен, и бърз обществен транспорт. Мястото на Столичната община е именно в доброто планиране и вземането на стратегически решения за целия град. Застрояването трябва да се разрешава и контролира от администрациите на столичните райони и при тях да остават таксите от разрешенията за строеж. - Столичната община трябва да подходи сериозно и ангажирано в позицията си на един от основните отговорници за културното ни наследство. Важна част от този процес е да има специализиран екип, запознат с настоящите проблеми, за да дава компетентна оценка и анализ на ситуацията. Чрез увеличаване на участието на гражданите в решаването на проблемите общината ще повиши информираността на хората, а правопропорционално с това - и тяхната заинтересованост от опазване на сградите паметници на културата. - Трудно ще оцелее, ако продължат така процесите. Истината е, че у нас няма стратегия за опазването му. Скорошният одит на Сметната палата допълнително показа, че няма и мониторинг на културното ни богатство. В бюджета на Министерството на културата за 2018 г. има 1,5 млн. лева за археологически проучвания и едва 1,5 млн. лв. остават за реставрация на паметници на културата в цялата страна. Добър пример в опазването на ценните сгради бе отмененият Закон за паметниците на културата и музеите, действал до 2009 г., в който имаше специална клауза, позволяваща държавата да реставрира фасадата на паметника на културата, а след това да начисли служебна ипотека върху сградата. Така, когато собственикът реши да я продава, купувачът трябва да плати ипотеката. Столичната община наскоро предложи прилагането на подобна система за опазване на паметниците в София, както и финансиране на инвестиционните проекти за сгради паметници на културата и на стойността на реставрационните работи.", "date": "2019.04.18", "title": "Арх. Константин Пеев: Без дългосрочно планиране няма добро градоустройство"}
{"url": "https://duma.bg/bulgartabak-holding-veche-e-v-istoriyata-n190066", "text": "\"Булгартабак холдинг\" вече се нарича \"Български инвестиционен холдинг\" АД (Bulgarian Investment Holding AD). Това става ясно от публикувания протокол от проведеното на 11 април извънредно общо събрание на акционерите. Във връзка с гласуваната промяна в наименованието (фирмата) на дружеството общото събрание е приело и изменен устав на компанията. На извънредното заседание на акционерите са били представени 6 329 469 акции (85,91% от капитала), от които лично са присъствали 1 333 602 броя от тях, а чрез пълномощник - 4 995 867. Акционерите на \"Булгартабак холдинг\" се събраха извънредно на 29 ноември миналата година и одобриха предложението на мениджърите за промяна в адреса на управление на дружеството. Компанията ще остане в София, но ще се премести на бул. \"България\" №118 в \"Абакус Бизнес Център\".", "date": "2019.04.18", "title": "\"Булгартабак холдинг\" вече е в историята"}
{"url": "https://duma.bg/balgariya-mozhe-da-popadne-v-gazova-blokada-n190068", "text": "България може да попадне в критична ситуация и да няма никаква възможност за внос на природен газ от началото на следващата година, заяви бившият министър на енергетиката Румен Овчаров на дискусия за газовата политика на Балканите. По всичко изглежда, че от 1 януари 2020 г. договорът между Русия и Украйна за транзит на синьо гориво няма да бъде подновен. Москва изпраща вече трето нотификационно писмо до Копенхаген, но Дания умишлено бави трасето за изграждането на \"Северен поток 2\". Единственият вариант за нас остава тръбата на \"Турски поток\" през България до Сърбия. Въпреки че нещата се движат по график, едва ли за осем месеца може да бъде изграден тръбопровод от 480 км, коментира от своя страна старши експертът от \"Булгартрансгаз\" Димитър Щерев. Съществуват и резервни варианти като маршрутът на тръбата бъде преместен от север, край Видин на юг по направлението Ихтиман-Пирот. Това ще скъси разстоянието до Сърбия на 100-120 км, но засега подобна възможност не е обсъждана, допълни специалистът.  Според Румен Овчаров още правителството на Жан Виденов е подписало меморандум с Москва за транзит на 29 млрд.куб м газ за Турция през България, но това така и не се е случило. Сега ролите са сменени и  България ще получава газ от Русия от тразнит през Турция по \"Турски поток\". През 2005-2007 г. политиката на България бе \"енергийна независимост чрез зависимост\". Това бе целта и на проваления \"Южен поток\". Ако проектът беше реализиран, 30% от газа за Европа щеше да минава през България и така наистина ставахме газоразпределителен център. След 2009 г. обаче страната ни остана в центъра на кръгово движение и всички я заобикаляха, коментира още Овчаров.  Според него бъдещето на природния газ е гарантирано, защото в момента 40% от електроенергията се произвежда от въглищни централи, но това ще спре, защото трябва да се дават милиарди за вредни емисии. В момента втечненият газ е поевтинял с около 25% заради топлата зима и намаленото потребление, но това е временно явление. Той не трябва да се противопоставя на горивото, доставяно по тръбопроводи. Просто двата вида суровина трябва да се допълват, каза още Овчаров. Експертите се обединиха около мнението, че газовите находища, открити в Средиземно море край Кипър, в близките 20 години няма да имат практическо значение за България.", "date": "2019.04.18", "title": "България може да попадне в газова блокада"}
{"url": "https://duma.bg/parnoto-da-poskapne-ot-3-do-88-predlagat-toplofikatsiite-n190065", "text": "Поскъпване на топлинната енергия от 3,42% до 88,6 на сто искат топлофикациите от 1 юли. Столичното дружество е внесло заявление топлинната енергия да струва 95,98 лв. за мегаватчас без ДДС, или увеличението да е 3,42 на сто. В горната скала на исканията е топлофикацията във Велико Търново, тя предлага цената да скочи от 93,24 лв. за мегаватчас на 175,88 лв., което е 88,6%. Второто по големина и клиенти дружество - пловдивското, предлага увеличение с 14,7%, или мегаватчас топлинна енергия да е с цена 104,23 лв. за мвтч. 16,49 на сто по-висока цена искат от топлофикацията в Бургас, или там топлият душ да струва 81,65 лв. за мвтч при 70,09 лв. в момента. За Плевен топлинната енергия да поскъпне с 9,7 на сто, във Враца - с 22,8 на сто, предлагат от дружествата.", "date": "2019.04.18", "title": "Парното да поскъпне от 3 до 88%, предлагат топлофикациите"}
{"url": "https://duma.bg/pochetoha-pametta-na-nikolay-dobrev-n190075", "text": "Плеяда бивши министри, депутати и съпартийци се стекоха на \"Позитано\" 20, за да почетат паметта на Николай Добрев. 20-годишнината от смъртта на социалиста бе отбелязана от негови приятели, колеги, съграждани и съмишленици. Срещата бе организирана от семейството на Добрев, а благодарност към присъстващите изразиха синът му Кирил и дъщеря му Марияна. Залата бе изпълнена със снимки от паметни събития, свързани с дейността на знаковия политик, а на екран в залата се излъчваше филм, посветен на Добрев. \"Силата на разума\" са думите, които Николай Добрев ни завеща и които символизират целия му жизнен път, заяви вицепрезидентът Илияна Йотова. Спомените си за Кольо споделиха негови съратници от Гоце Делчев, Благоевград, столичния квартал \"Надежда\", ЦК на Комсомола, \"Позитано\" 20 и парламента.", "date": "2019.04.18", "title": "Почетоха паметта на Николай Добрев"}
{"url": "https://duma.bg/momchil-nekov-slozhen-e-kray-na-dvoynoto-kachestvo-pri-hranite-n190064", "text": "Сложихме край на двойното качество на продукти и услуги на единния европейски пазар. Това съобщи българският евродепутат от групата на социалистите и демократите вчера, след като Европейският парламент прие доклада относно по-доброто прилагане и модернизирането на правилата за защита на потребителите в ЕС. \"С това гласуване ще прекратим селективното движение на стоки и услуги, което е резултат от предлагането им във вариант \"Източна\" и във вариант \"Западна\" Европа, и то ще стане свободно, каквото е предвидено да бъде\", коментира Неков. По неговите думи оттук нататък процедурите по практическото прилагане на директивата трябва да се задействат от органите, посочени от държавите членки в най-кратки срокове, за да могат да се прилагат съответните мерки срещу некоректните компании. Извоювахме и това да има глоба за закононарушителите с максимален размер от поне 4% от годишния оборот на търговците, припомни още той.  Неков беше българският докладчик и специален докладчик на Комисията по земеделие по темата \"Двоен стандарт\" в ЕП.", "date": "2019.04.18", "title": "Момчил Неков:   Сложен е край на двойното качество при храните"}
{"url": "https://duma.bg/eksperti-pitat-ima-li-smisal-ot-chipove-v-stikerite-za-tehnicheski-pregled-n190062", "text": "Вариантът на предното стъкло на колата да се лепи чип с информация за годишния техническия преглед е добър, но и сега данните за автомобила могат да бъдат проверени. Това обясни пред \"Блумбърг тв България\" председателят на Българското обединение на шофьорите Христо Радков. Всеки полицай има таблет и може да установи дали колата е минала технически преглед, дали има \"Гражданска отговорност\", дали се носи удостоверението за управление на МПС. А продължават да се искат и хартиените документи, изтъкна той. Заради техническа неизправност на годишна база инцидентите са по-малко от 1%, отбеляза Христо Радков. Според него въпреки че паркът ни е стар, автомобилите като цяло са достатъчно поддържани. Както стана известно, планира се стикер с вграден чип да показва екокатегорията на автомобила. Екологичните групи са пет и ще се определят при техническия преглед на превозното средство. В дните с пикови стойности на замърсяване на въздуха на автомобилите, които отделят високо количество вредни емисии, ще може да се забранява да влизат в центъра на градовете. Новите екокатегории ще взимат предвид вида гориво, като така автомобилите с газови уредби ще бъдат облекчени. Вграденият чип, който ще показва екокатегорията на автомобила, ще се намира в стикера за годишна техническа проверка, предвижда проектонаредбата. Автомобилите с газови уредби ще спадат към по-екологичните. Стикерът ще се лепи горе в средата на предното панорамно стъкло, веднага след като са приключили успешно тестовете в пункта за ГТП. Новата лепенка ще замени старата, а на шофьорите няма да се дават досегашните талон 1 и талон 2, нито ще се налага те да ги показват при спиране на пътя. Чипът и стикерът ще съдържат над 50 технически данни за автомобила, като само 5 от тях няма да бъдат кодирани. При нередности или изтекъл срок за явяване на ГТП, колата ще бъде идентифицирана и собственикът нарушител ще получава глоба от 50 лв. по Закона за движение по пътищата или принудителна административна мярка \"спиране от движение\", ако има техническа повреда или отклонения от еконормите за изгорели газове.", "date": "2019.04.18", "title": " Експерти питат има ли смисъл от чипове в стикерите за технически преглед "}
{"url": "https://duma.bg/patyat-na-koprinata-tryabva-da-otvori-ochite-na-es-n190061", "text": "\"Тагесцайтунг\" Оправдана ли е критиката на европейците за новия китайски Път на коприната? Или вълнението е толкова голямо, защото те са проспали случващото се? Възраждането на Пътя на коприната, което звучи романтично след Марко Поло, бързо придобива контури. Разбира се, последният престижен проект на Китай няма нищо общо с древния търговски път, който някога свързваше Далечния изток с Европа. По-скоро китайците са подценени. Това, което Пекин предвиждаше и вече прилага, е гигантска и всеобхватна система за търговия, която трябва да достигне от Южна Азия до Африка, до Европа и Америка. Арктика и Южна Америка също трябва да бъдат включени, на практика целият свят. И всичко това под егидата на Китай. Преди три години китайското ръководство представи за пръв път своя проект. С милиарди долари икономическият гигант Китай вече е привлякъл 65 страни, последната от които е дори основна за ЕС държава - Италия. След като министър-председателят на Китай Ли Къцян започна срещата на върха между Китай и ЕС във вторник, Пекин ще бъде домакин на следващата среща на високо равнище по \"Един пояс, един път\" в края на април. Някои немски предприемачи вече също скочиха, за да прегърнат комунистическото ръководство в Пекин. Шефът на Siemens Джо Кесер вече вярва на китайците, че с тяхната инициатива в един момент \"ще станат по-важни от Световната търговска организация\". Кесер е известен със своите ласкави думи към комунистическата партия. А пък Commerzbank организира тези дни конференция на новия Път на коприната във Франкфурт. В същото време във Вашингтон и Париж, но също и в Брюксел и Берлин звънят аларми. Някои държави в Азия и Африка вече са финансово зависими от Китай, казват критиците. Федералният външен министър Хайко Маас предупреждава за злокобно пробуждане - китайските инвестиции ще крият много опасности. ЕС нарича Китай \"системен съперник\". А правителството на САЩ на Доналд Тръмп вече обяви \"икономическа война\" на китайците - не на последно място заради Пътя на коприната. Оправдано ли е това недоверие към Китай? Има ли някаква опасност да станеш прекалено зависим от милиардите долари на режим, който e направил малко по пътя към демокрацията и правата на човека? Дали Китай ще се превърне дори в заплаха за Европа? Трябва ли Пекин да бъде спрян? Или пък оживената поява на китайците показва на европейците, че те са проспали развитието не само на нещата в Африка и Централна Азия, но и на инфраструктурата на собствения им континент? Всъщност китайските пари дадоха възможност в Централна Азия, в Африка, но също и в страните от Източна Европа и не на последно място в Гърция за инвестиции в транспортна инфраструктура, които иначе не биха се случили в обозримо бъдеще, а в някои страни е съвсем малко вероятно да се случат. Това сега може да тормози някои компании в Германия и правителства в Европа. Китайците ги изпревариха. След като германските компании са инвестирали много в Китай през последните две десетилетия, сега те осъзнават, че са пренебрегнали задния двор, особено Югоизточна Европа.  Но наистина ли е твърде късно? Ни най-малко. Специално за германската икономика, Китайският Път на коприната скоро ще донесе много ползи. Китай е най-големият външнотърговски партньор на Германия извън ЕС. За разлика от американците, които са загубили голяма част от индустрията и работните места заради Китай, германците нямат никаква причина да се оплакват от бизнеса с народната република. Напротив, никоя друга страна не се е възползвала толкова много от икономическия растеж на Китай през последните две десетилетия като Германия. Ако сега Китай разшири икономическото си присъствие в чужди страни, за да продължи да използва вътрешните си производствени мощности и вероятно да продължи да расте сериозно, това също ще гарантира продажбата на всички стоки, които германските компании продават на китайците. Освен това благодарение на новите търговски пътища Германия е само на 11 дни път с влак от Китай. Контейнеровозът се справя за пет седмици. Разширяването на Пътя на коприната би трябвало още повече да сближи двамата световни лидери по износа. Без съмнение Китай агресивно и целенасочено преследва своята икономическа и геополитическа експанзия. Страната се интересува, на първо място, от собствените си облаги. САЩ и Европа не могат да обвинят другите. В продължение на десетилетия европейците са безмилостни в икономическата си експанзия, а САЩ в момента са повече от всякога. Конкурент, дори системен съперник? Това е Китай с авторитарното си ръководство за свободния свят във всеки случай. Но това трябва да бъде повод за Германия и Европа да отстояват общи ценности и да ги защитават. Но това също трябва да означава инвестиране на милиарди в собствената ни европейска инфраструктура. Казано с други думи, насърчете по-енергично Югоизточна Европа. За Германия и останалата част от ЕС урокът от това може да бъде само разработването на собствена стратегия за международната общност, която се простира отвъд мандатите на две или три правителства. Необходима е и обща индустриална политика. Подобно на Китай, европейците също трябва да определят ключовите индустрии и да ги насърчават съответно. Всяка страна от ЕС сама по себе си със сигурност е твърде малка, за да се противопостави на конкурентите си в Далечния изток и Северна Америка, включително Германия. Брекзит и напъните за излизане на други страни от ЕС са отрова и са от полза за Китай. Китайският Път на коприната е не на последно място повод за събуждане - за обща дългосрочна европейска икономическа, финансова и индустриална политика. /БГНЕС", "date": "2019.04.18", "title": "Пътят на коприната трябва   да отвори очите на ЕС"}
{"url": "https://duma.bg/partiyata-na-lo-pen-e-sreshtu-evrokomisiyata-n190057", "text": "Френската партия \"Национален сбор\" иска премахване на Еврокомисията и на нови правила в ЕС, пише \"Политико\". Лидерката на партията Марин льо Пен представи програмата си за евроизборите в Страсбург, но отхвърля Франция да напусне еврозоната и ЕС. Тя обяви, че партията й иска \"да спаси Европа от ЕС, който я унищожава\", и призова \"Европейски съюз на нациите\" да изземе ролята на Брюксел при вземането на решения. В туитър пък тя написа, че Великобритания в хода на Брекзит е създала двойно повече работни места от Франция и е увeличила заплатите от спирането на масовата миграция.  В същото време председателят на Европейския съвет Доналд Туск заяви, че не бива да се изоставя \"мечтата Великобритания да се откаже от излизането си от ЕС\".", "date": "2019.04.18", "title": "Партията на Льо Пен  е срещу Еврокомисията"}
{"url": "https://duma.bg/es-shte-pomiryava-sarbiya-i-kosovo-n190058", "text": "На срещата в Берлин между Косово и Сърбия на 29 април Германия и Франция ще предложат план за договор между двете държави, който до известна степен ще удовлетвори исканията на Белград, но не предвижда подялба на Косово, твърди косовският в. \"Експрес\". \"Ако е истина това, което се говори за този план, Косово ще запази териториалната си цялост, а Сърбия ще се ползва с известен суверенитет над косовските сърби и съответно върху сръбските църкви\", заявил косовски източник. Според него, за да не звучи твърде агресивно, възможно е Косово да прехвърли част от своя суверенитет на Брюксел, а след това той да го даде на Белград. Междувременно пред в. \"Вашингтон пост\" еврокомисарят Йоханес Хан подчерта, че ЕС приема промяна на границите между Сърбия и Косово за нормализиране на отношенията им.", "date": "2019.04.18", "title": "ЕС ще помирява  Сърбия и Косово"}
{"url": "https://duma.bg/tramp-kam-es-otvorete-si-pazara-za-amerikanskite-hrani-n190059", "text": "Доналд Тръмп повтори заплахата си, че търговските преговори с ЕС трябва до доведат до отваряне на европейския земеделски пазар или той ще наложи мита на внасяните от Европа коли, съобщи \"Политико\". Съветът на ЕС даде вчера одобрение за начало на търговски преговори със САЩ, но при условие, че в тях не бъде включено земеделието. \"Те почти не допускат наша земеделска продукция, а могат да продават \"Мерцедес-Бенц\" и всичко каквото искат в нашата страна, включително земеделската си продукция, а това не е справедливо\", заяви президeнтът на САЩ в Минесота. \"Дума\" припомня, че  По отношение на търговския дефицит от $169 млрд. на САЩ с ЕС Тръмп каза, че ЕС се отнася \"зле\" със страната му \"от толкова много години\". \"Тези времена бързо се променят, те го разбират\", добави той. Тръмп заплашил, че ще наложи тарифи над вноса на автомобили и евентуално и на други продукти. \"Говоря с тях и им казвам: \"Приятели, това трябва да се промени. Честно, ако това не се промени, ще наложим мита на всичките ви коли и на всичко ваше, което идва при нас. Не можете да се отнасяте така с нашите фермери и с нашия народ\", казал още американският президент. Вчера еврокомисарят по търговията Сесилия Малмстрьом изрази надежда, че трансатлантическо търговско споразумение може да бъде постигнато \"много бързо\", ако двете страни се разберат за основата, върху която ще започнат преговорите, но споразумението изглежда трудно за постигане заради разногласията за земеделието. Брюксел заяви, че незабавно ще преустанови търговските преговори, ако Тръмп наложи мита за автомобилите. Наблюдатели коментираха, че исканията на Тръмп по-вероятно ще доведат до търговска война между двете страни на Атлантическия океан, отколкото до споразумение - поради ултимативния тон на неговата администрация. Друг проблем е ниското доверие, с което се ползва американската земеделска продукция в Европа. В частност Франция неведнъж е изразявала недоволство от евентуално навлизане на продукти на САЩ на европейския пазар.   ЕС и САЩ се опитват да сключат търговско споразумение още от мандата на Барак Обама. Преговорите обаче бяха затруднени както от различията между страните, така и от силно негативното обществено мнение в Европа. Настоящите заплахи на Тръмп трябва да се разглеждат и като опит да се прехвърли вината за неблагоприятното състояние на американското земеделие върху външни фактори след не особено успешните преговори с Китай.", "date": "2019.04.18", "title": "Тръмп към ЕС: Отворете си  пазара за американските храни"}
{"url": "https://duma.bg/prestapnostta-zaplashva-evropa-n190060", "text": "Увеличаващото се насилие от организираната престъпност е най-голямата заплаха за сигурността на Европа, далеч повече от тероризма и миграцията, заявиха представители на европейската агенция за полицейско сътрудничество Европол, цитирана от АФП. Главни извършители на това насилие са мафиотските групировки от Италия, Албания и Източна Европа, както и рокерските банди, казаха служители на агенцията на конференция в Хага. Азиатските, африканските и южноамериканските групировки също са се включили в организираната престъпност в Европа, чийто годишен оборот е 110 милиарда евро. Все повече такива групировки работят в сътрудничество помежду си. В същото време на дебат в ЕП първият дипломат на ЕС Федерика Могерини призова страните от ЕС да пратят отново военни кораби в Средиземно море, за да позволят на европейската операция \"София\" да изпълнява мисията си, насочена срещу трафика на оръжия и на петрол в Либия. \"Без кораби \"София\" не е способна да изпълни мисията си, която се изразява в спазване на ембаргото върху оръжията и петрола в Либия\", каза Могерини. \"Това е отговорност на страните членки, това е техен избор. Надявам се, че те ще размислят в идните седмици. Има смисъл в това\", пледира тя. \"За никого не е тайна. Препоръчах на страните членки да не изтеглят корабите, които действат в международни води, защото те имат много разубеждаващ ефект върху трафикантите\", допълни тя. Но Матео Салвини, вътрешният министър на Италия и лидер на партията \"Лигата\" от управляващата коалиция, заяви, че хаосът, предизвикан от офанзивата на маршал Халифа Хафтар в Либия, е увеличил риска от присъствие на терористи на борда на мигрантските кораби, пристигащи в Италия, предава радио \"Спутник\". \"Инфилтрацията на ислямски терористи вече не е риск, а нещо сигурно: затова е мой дълг да повторя, че на италианското крайбрежие няма да бъдат допускани в кораби\", заяви той в рамките на интервю пред местно радио. ", "date": "2019.04.18", "title": "Престъпността   заплашва Европа"}
{"url": "https://duma.bg/samo-evrohold-e-v-pregovorite-s-chez-n190063", "text": "Чешката компания ЧЕЗ е определила \"Еврохолд България\" АД за ексклузивен кандидат-купувач на българския й бизнес. От \"Еврохолд\" съобщиха официално вчера, че са получили ексклузивност за придобиването на активите на \"ЧЕЗ Груп\" в България. Информацията е потвърдена и от чешката компания. От \"Еврохолд\" подчертават, че участват самостоятелно в процедурата. \"Намерението за придобиването на активите на ЧЕЗ Груп в България е част от дългосрочната стратегия на \"Еврохолд\" за навлизане в нови регулирани бизнес сегменти, предлагащи големи възможности за растеж\", посочиха от дружеството.  ЧЕЗ е отхвърлила офертата на индийската компания Индия пауър (India Power) и ще преговаря само с българското дружество \"Еврохолд\". Това съобщи по-рано чешкото издание Lidovky.cz, цитирайки свои източници. Ръководството на ЧЕЗ е решило, че ще преговаря с българската компания \"Еврохолд\" за продажбата на активите си в България.  Все още не е известно каква сума предлага \"Еврохолд\" за ЧЕЗ. Въпреки това, според източници на чешкото издание, предложението е по-привлекателно от това на индийците. По информация на \"Meдиапул\" офертата на холдинга е за 320 млн. евро. Миналата година \"Инерком\" предложи 355 млн. евро за българските мрежи. В края на миналата седмица от ЧЕЗ обявиха, че окончателно се отказват от договора си с фирмата \"Инерком\" на Гинка Върбакова, след като КЗК спря сделката. Групата \"Еврохолд\" е по-утвърдена компания на българския пазар от \"Инерком\", пишат от Lidovky.cz. Дружеството обаче няма опит в областта на енергетиката и се занимава със застраховане, финансови услуги, лизинг и продажби на автомобили. Акциите му се продават на Софийската фондова борса. \"В България обаче имаше спекулации откъде ще дойде реалното финансиране за сделката на стойност няколкостотин милиона евро. Най-често се чува името на руската банка ВТБ Капитал, чийто клон в българската столица се контролира от бившия финансов министър Милен Велчев\", пише изданието. При обявяването на обвързваща оферта за придобиването на активите на ЧЕЗ в България от \"Еврохолд\" обаче официално заявиха, че ще финансират сделката със собствени средства и с подкрепата на водещи западноевропейски банки.", "date": "2019.04.18", "title": " Само \"Еврохолд\" е в преговорите с ЧЕЗ "}
{"url": "https://duma.bg/partiyata-na-erdogan-iska-kasirane-na-vota-v-istanbul-n190054", "text": "Управляващата в Турция Партия на справедливостта и развитието (ПСР) на президента Реджеп Ердоган поиска обжалване кметските избори в Истанбул пред Върховния изборен съвет на Турция. \"Ние имаме съмнения и не успяхме да разсеем тези съмнения\", заяви зам.-председателят на ПСР Али Явуз. Според неофициалните резултати Екрем Имамоглу води надпреварата за кмет с 48.79% от гласовете пред кандидата на ПСР Бинали Йълдъръм с 48.51 на сто. Според ПСР има \"организационни нередности\", заради които повторно преброяване е необходимо, защото то може да доведе до промяна в резултата.", "date": "2019.04.18", "title": " Партията на Ердоган иска   касиране на вота в Истанбул"}
{"url": "https://duma.bg/shte-restavrirat-notr-dam-za-olimpiadata-prez-2024-n190055", "text": "В обръщение към нацията френският президент Еманюел Макрон настоя опожарената катедрала \"Нотр Дам\" да бъде възстановена за пет години така, че това да съвпадне с парижкото домакинство на Олимпийските игри през 2024 година. Макрон подчерта, че бедата е показала най-доброто в страната, разкъсвана от разделения и протести. Даренията за възстановяването й достигнаха 700 млн. евро. Стана ясно, че неизвестен брой артефакти и картини може би са изгубени, щети има и на органа с неговите близо 8000 тръби. Решаващо за спасяването на сградата се оказало времето от 15-30 минути през нощта. Предполага се, че смяната на купола от олово на камбанарията е предизвикала пожара.", "date": "2019.04.18", "title": " Ще реставрират \"Нотр дам\"  за Олимпиадата през 2024"}
{"url": "https://duma.bg/sarbiya-zapochna-stroezha-na-turski-potok-n190056", "text": "Сърбия е започнала работата по строителството на „Турски поток“, без да чака завършването на работата по българския участък, заяви външният министър Ивица Дачич на пресконференция в Москва с руския си колега Сергей Лавров, предаде ТАСС. „Няма да чакаме построяването на българския участък. Вече започнахме строителството на сръбската част на „Турски поток“, заяви той. По-рано сръбският премиер Ана Бърнабич заяви, че разрешението за строителството на газопровода ще бъде издадено до края на април, с което изграждането му ще започне официално.", "date": "2019.04.18", "title": " Сърбия започна строежа  на \"Турски поток\"   "}
{"url": "https://duma.bg/kratki-novini-n190053", "text": "Общо 139 незаконни мигранти бяха задържани в турската провинция Измир, съобщи Анадолската агенция. Те се опитвали да влязат Европа с гумени лодки. През 2018 г. турските власти задържаха 268 000 нелегални мигранти.   Руските спецслужби арестуваха български наркокуриер, у когото са намерили 90 кг амфетамини. Пресечен е канал за доставка на амфетамини в Русия от Холандия, съобщи ТАСС. В колата на нашенеца, движела се по маршрута Холандия - ФРГ - Полша - Украйна - Русия, бе открит специално оборудван тайник, от който са иззети най-малко 90 кг амфетамини в течен вид. Арестувани са и получателите на \"товара\" в Русия и Беларус. В домовете им са открити лабораторно оборудване и химикали за преработка на течните амфетамини в сухо състояние. Комикът Владимир Зеленски и действащият украински лидер Петро Порошенко все пак се разбраха да проведат дебат преди втория тур от президентските избори на 21 април, неделя. Екипите на двамата кандидати потвърдиха, че претендентите ще се срещнат на 70-хилядния стадион \"Олимпийски\" в петък следобед. Според последното проучване Зеленски води със 72% срещу 25% за Порошенко. Парламентът на Египет прие поправки в конституцията на страната, засягащи президентските пълномощия. Държавният глава ще се избира за срок от 6 години и за два мандата. Така президентът Абдел Фатах ал Сиси може да остане на поста си до 2030 г. Той бе избран през март 2018 г. Предвижа се също две трети от депутатите в горната камара да се избират, а една трета да се назначава от държавния глава.", "date": "2019.04.18", "title": "Кратки новини"}
{"url": "https://duma.bg/politicheski-zalozi-n190052", "text": "Зам. главният прокурор Иван Гешев си призна, че в делото срещу Десислава Иванчева са замесени  . И си каза, че имало страхове при оправдателна присъда някой да поиска закриването на Спецпрокуратурата. Направи изявлението си дни след като публично обяви, че справедливостта била абстрактно понятие. Докато политическите залози хвърчат в пространството, обществеността коментира, че Иванчева и заместничката й щели да получат по-малка присъда, ако убият човек. Бърза справка в законите показва, че подобни твърдения не са само спекулация. Вярно е, че политиците у нас имат спешна нужда от тежък урок, който да пореже щенията им за далавери и корупция. Подобни мерки обаче трябва да се прилагат спрямо всички, а не само срещу определени лица. Ако справедливостта е абстрактно понятие, правосъдието и законността не би трябвало да са такива. Уви, напоследък у нас те се прилагат само от висотата на тузарските тераси на властимащите и от широтата на политическите обвързаности на заподозрените. Единственото, което е ясно, е, че ни дебнат. Някой някъде слухти и чака, за да хване поредната престъпна дребна рибка, а после да се похвали, че е хванал корупционен кит. Поза и празни приказки са всички мащабни спецакции от последните дни, месеци, че дори и години. \"Големите братя\" от чужбина все ни мъмрят, че не се справяме с корупцията и битовата престъпност. Може би затова от време на време нашите властимащи спретват някоя акцийка, която услужливо е отразявана като световен пробив срещу престъпността. Резултатът обаче се оказва нулев. Я доказателствата не са читави, я искът не е надлежно заведен, я някой нещо не е прочел, разписал или... лицето просто е невинно. В крайна сметка заподозрените излизат на свобода, с уронен публичен имидж, понякога и разклатени нерви. А сумите, за които страната ни е осъдена за бавно правосъдие или самозабравили се псевдосъдии като Цветан Цветанов, продължават да растат. Иванчева може и да е виновна. Но защо само тя да бъде съдена с цялата строгост на системата? Кога някой важен и значим политик ще понесе отговорност за сделките, лобизма и далаверите, които е завъртял? Или политиците ни са единствените в тази страна, които са чисти като сълза? Продължаваме да сме поданици в държава, в която за кокошка няма прошка, а за милиони няма закони. А висши прокурори ни обясняват, че журналисти манипулирали ситуацията. Мечтаят за пълна тишина, за да не може никой да засече \"политическите залози\" в определени казуси. Казват, че в хазарта банката винаги печели. В нашия случай печели властта, оядена и самозабравила се.", "date": "2019.04.18", "title": "Политически залози"}
{"url": "https://duma.bg/narodat-ne-shte-papa-narodat-iska-da-papa!-n190049", "text": "Вчера стана ясно, че правителството ще задели близо милион за достойно посрещане на Н. Св. Папата в началото на май. Новината бе разпространена с такава гордост, сякаш министрите са заделяли от закуска, за да приемем Негово Светейшество. Сякаш това не са пари от моя и твоя джоб. Пари, достатъчни да спасят няколко болни деца... Знаете ли, г-н Премиер, калко са онкоболните в България? Разбира се, че не знаете. Дори здравният ви министър не знае. А знаете ли колко лекарства не достигат в недофинансираната ни здравна система, че правите папски прием по време на чума?  Преди време фалшивата \"българска следа\" погуби живота на невинния българин Сергей Антонов, светла му памет! Той бе разпнат в тъмниците на злокобната \"Ребибия\" като жертвен агнец на всеобщото малоумие, промито с фейк нюз от ЦРУ и налудничавата Клеър Стърлинг. Нима толкова бързо забравихте това, уважаеми господа? Нима някой от Ватикана се сети да се извини на българския народ? Десет Папи оттук насетне не могат да измият позорния срам от челата им.   Вероятно за да прояви съпричастие към католическия свят, премиерът Борисов написа по повод пожара в Нотр Дам: \"Ужасно е да гледаш как 8 века история изчезват пред очите ти!\" А аз си мисля - далеч по-ужасно е да гледаш как 13-вековна България изчезва пред очите ти!  Цветанов се връща като къпан в Парламента, Пеевски ще става евродепутат, Лютви Местан уби 6-месечно българче, а Криско ще пее с Филхармонията \"Пипни ме тук\". Пълен апокалипсис! Питам се \"Кой се страхува от Вирджиния Улф?\" Кой се страхува от румънската прокурорка Лаура Кьовеши? Европарламентът я подкрепи, но не и България. Та нали, ако тя разрови Авгиевите апартаменти на нашите хора, ще замирише оттук, та чак до Ванкувър. Така, както замириса и покрай 20-годишната присъда на кметицата в \"Младост\". Изловихме всички серийни убийци и изнасилвачи, дадохме им по една доживотна присъда, защо да не дадем 20 години на опърничавата кметица. Ние сме принципни! Вярно е, че за убийство на пътя не даваме ефективни присъди, но какво е един човешки живот в България пред един бъдещ небостъргач!  Завчера по покана на Съюза на българските журналисти един от Мъдреците към Европейската комисия по медийните въпроси г-н Кристоф Льоклер проведе дискусия с наши журналисти на тема \"Какво остана от свободата на словото в Европа?\" Печален факт е, че България е на едно от последните места по този показател. А в  Министерството на културата е създадена тайнствена работна група, която да подготви нов медиен закон, в който не е поканен нито един представител на Съюза на българските журналисти - единствената национална синдикално-творческа организация на журналистическата гилдия в България. Очевидно властимащите подготвят мракобесна цензура срещу свободата на словото. Очевидно е, че саморегулацията в родните медии ще бъде подменена с драконовска партийно-правителствена регулация и иди после разправяй, че нямаш сестра... Народе???", "date": "2019.04.18", "title": "Народът не ще папа,  народът иска да папа!"}
{"url": "https://duma.bg/nazdrave-s-dzhokondata-n190050", "text": "Всички пари на света не могат да купят онова, което се предоставя даром, вдъхновено от безграничието на човешката глупост. Поредното потвърждение на тази максима е нелепата пиар акция, обещаваща една нощ в Лувъра на най-изкусния словесен жонгльор, успял да се аргументира в 800 думи защо се смята за \"най-добрия гост на \"Мона Лиза\". На победителя, написал най-убедителното (извинете за израза) есе, е обещан аперитив пред портрета на Джокондата, вечеря пред статуята на Венера Милоска и ексклузивен акустичен концерт в апартаментите на Наполеон III, като на сутринта ще получи и закуска в леглото, опънато в прочутата стъклена пирамида край световноизвестния музей. Досега влизането в Лувъра (и други подобни галерии) в часове извън официално обявените и достъпните за посетителите бе не само немислимо, но и се смяташе за криминално деяние. Нездравото човешко любопитство какво се случва в залите, събрали част от най-великите шедьоври на изобразителното изкуство, когато от тях излезе и последният ценител или турист, дори вдъхновява за създаването на филма \"Нощ в музея\". Киноманите помнят в каква вакханалия на безумната фантазия и лошия вкус се превърна тази идея на екрана. Дали и в реалността ще е същото - ще стане ясно след няколко седмици, ако наистина се стигне до превръщането на най-големия национален музей на Франция в бар, където се разменят наздравици, колкото и изискани да са те. И на децата е ясно, че една от емблемите на Париж, която в продължение на десетилетия оглавява всички възможни списъци като най-посещаваната в света, не се нуждае от толкова абсурдна кампания. Живеем обаче във време, когато на онлайн платформи за краткосрочно наемане на жилища се позволява да използват като евтина реклама дори Лувъра.", "date": "2019.04.18", "title": "Наздраве с Джокондата"}
{"url": "https://duma.bg/lipsvashtite-n190051", "text": "Доста отчайващи статистки ни налазиха в последно време. Българите намаляват, застаряват, не раждат, умират без време, зарязват малките селища, бягат в чужбина. На фона на тези трагични данни някак си изглеждаше положително, че поне към София напливът не намалява, че в столицата кипи живот, има млади хора, появяват се бебета. Обаче действителността се оказа малко по-различна. Вместо да чуваме новини за новооткрити училища, вестите са за липсващи деца. Оказа се, че дори София линее и първокласниците наесен ще са поне с 200-300 по-малко от миналата година. И спадът не е от тази година, а е твърда тенденция вече цяла петилетка. Излиза, че в София младите идват не за да правят семейства, а за да оцеляват или да градят кариера. А Столичната община не прави абсолютно нищо, за да ги мотивира или да им помага. За бебетата няма ясли, за малчуганите няма детски градини, за учениците няма добри училища. Забавачки се строят от години, но все ги няма. В школата се симулира изравняване на качеството на обучение, но то става само на думи, без да се правят реални усилия. Затова всяка пролет родителите си скубят косите по приемни кампании, търсят начини да заобиколят поредните нововъведени общински правила и да осигурят с една идея по-качествено образование за децата си.   Накъде изобщо вървим тогава? След като столицата не може да напълни училищата си, какви числа да очакваме за малките градове, за селата, в които все още се чува училищен звънец на 15 септември? Тогава ще ни поднесат следващата сърцераздирателна статистика. Тя ще обобщава следствието от сега установената липса на деца и ще сочи колко паралелки се закриват и колко училища ще останат затворени завинаги. И няма да има значение къде са те - в столицата, в голям град или в малко село. Трагедията е еднаква навсякъде.", "date": "2019.04.18", "title": "Липсващите "}
{"url": "https://duma.bg/datata-n190039", "text": "МЕЖДУНАРОДЕН ДЕН ЗА ОПАЗВАНЕ НА ПАМЕТНИЦИТЕ НА КУЛТУРАТА. Отбелязва се от 1984 г. по решение на ЮНЕСКО. Денят е повод да се привлече общественото внимание по света към ценностите на общочовешкото културно наследство и да се приобщят нови участници към усилията за опазване паметниците на културата. Сред българските паметници, вписани в списъка на ЮНЕСКО за световното културно и природно наследство, са Мадарският конник, Рилският манастир, Казанлъшката гробница, Несебър, Боянската църква и др. СВЕТОВЕН ДЕН НА РАДИОЛЮБИТЕЛИТЕ. На тази дата през 1925 г. е основана Международната радиолюбителска организация IARU. Откриването на радиото като начин за безжично предаване на звук и говор на големи разстояния e истинска революция в обществените отношения в началото на ХХ в. ЕВРОПЕЙСКИ ДЕН ЗА ПРАВАТА НА ПАЦИЕНТИТЕ. Отбелязва се от 2007 г. в страните от Европейския съюз, за да се популяризират 14-те основни права на пациента, формулирани в Европейската харта за правата на пациента, изготвена от неправителствената организация \"Мрежа активни граждани\" съвместно с 12 граждански организации от страни членки на ЕС. Целта е да се насърчат институциите в съответните държави да предприемат необходимите политически действия за дефиниране на правата на пациента и тяхното спазване. 1851 - ПОЛОЖЕНИ СА ОСНОВИТЕ НА АПРИЛОВСКАТА ГИМНАЗИЯ В ГАБРОВО. На 10 април 1847 г. Васил Априлов написва своето завещание, с което оставя цялото си състояние на Габровското училище с препоръката то да се превърне в \"училище за висока наука\". Четири години по-късно са положени основите му. От 1889 г. училището приема името на своя благодетел и се нарича Априловска гимназия. 1885 - РАЖДА СЕ ГЮРГА ПИНДЖУРОВА, НАРОДНА ПЕВИЦА (УМИРА 1971 Г.). Учи пеене при Христина Морфова в Държавното музикално училище в София, завършва консерваторията в Прага. През 1939 г. се появяват първите й плочи. След 9 септември 1944 г. развива богата концертна дейност и става една от най-популярните изпълнителки на народни песни у нас. Удостоена със званието \"Народна артистка\". 2012 - УМИРА НАУМ ШОПОВ, АРТИСТ (Р. 1930 Г.). Играе в Народния театър \"Иван Вазов\". През 2007 г. получава награда за цялостно творчество на фестивала \"Златен витяз\" в Москва. Участва в десетки филми и театрални постановки. Сред най-известните филми, в които се е снимал, са \"Иконостасът\" (по романа на Димитър Талев \"Железният светилник\" с режисьори Тодор Динов и Христо Христов), \"Няма нищо по-хубаво от лошото време\", \"Инспекторът и нощта\", \"Крадецът на праскови\", \"Граница\", сериалът \"Капитан Петко войвода\" и др.", "date": "2019.04.18", "title": "Датата"}
{"url": "https://duma.bg/gramotnost-komu-li-e-nuzhna-n190042", "text": "Скулптурата на снимката е в Борисовата градина, на метри от детските катерушки. Вдъхновена е от широко движение от началото на социалистическата ера за ограмотяване на възрастни хора, останали без образование през предходния исторически период. Щастливо хрумване на автора е ролята на \"ограмотител\" на бабата да играе нейната внучка. Ами умиляващо е, а и свидетелства за усилията на социалистическата държава да ликвидира наследената от миналото неграмотност. След известно затишие, дължащо се на опитите да бъдат решени по-належащи задачи, възникнали в ерата на прехода, тези усилия са възобновени, и то с немислими в недалечното минало мащаби. Не че няма защо. През 2011 г. е констатирана \"тревожната тенденция, че 80 000 (осемдесет хиляди) българи не могат да четат и пишат\". Читателят да не си помисли случайно, че това са връстници на бабата от скулптурата, изпуснати в акцията за ограмотяването 60 години по-рано. И се взимат мерки, ех, не веднага, но... През март 2016 г. се планира да бъдат похарчени 25 милиона лева \"за ограмотяване на 10 000 българи ПОД 16-ГОДИШНА ВЪЗРАСТ. Не че и преди това не са полагани, малко екзотични наистина, усилия, провъзгласени за по-авторитетно дори за стратегия: през 2015 г. е приета \"Национална стратегия за насърчаване и повишаване на грамотността, която предвижда \"създаване на обществени кътове за четене в метрото, жп гарите и кината\". Недосетливият читател би си задал въпроса защо ли тази национална стратегия не е дала очакваните резултати. Ами отговорите са прости: при дъжд метрото прокапва и нарушава уюта на потенциалните читатели; в киното гасят лампите и четенето е невъзможно. Остават единствено гарите: както е известно, българските влакове доста закъсняват и това е добре дошло за желаещите да повишават грамотността си, вместо да псуват властта и да чоплят семки. Липсват данни колко резултатно са били похарчени планираните през 2016 г. 25 милиона, намалели ли са с 10 000 онези неможещи да четат и пишат 80 000. Май не са. Само преди дни излезе друга официална международна статистика: \"България е на дванайсето място в света по образованост на пенсионерите и на 89-о място по образованост на младежта\"! Нещо неефективни са се оказали и 25-те милиона, и обществените кътчета за четене в метрото, по гарите и в кината.  Време е комай да се вземат по-решителни мерки, като се почерпи опит от миналото, претворено от скулптора на творбата \"Внучка ограмотява баба си\" в Борисовата градина. Подсказва го широко разпространената практика, която може да се наблюдава при получаване на социалните помощи от младежи: бабата придружава младежа или девойката в общината, показва му (й) къде трябва да се подпише, за да си получи сумата и му (й) държи ръката за слагане на подписа. Ударил е следователно часът да се обяви конкурс между творците с тема: \"Баба ограмотява внучката си\". Така най-сетне Борисовата градина ще се обогати с нова творба. А и ще има оправдание, че това е по-належащо от поставянето най-сетне на бюста на \"великия българин Борис Христов\", както пише на потъмнелия и очукан от годините и обрасъл с трева постамент на една от главните алеи.", "date": "2019.04.18", "title": "Грамотност? Кому ли е нужна?"}
{"url": "https://duma.bg/plastiki-i-relefi-ot-darvo-n190037", "text": "Пътуваща изложба с пластики и релефи от дърво се осъществява в София, Трявна, Габрово, Велико Търново и Плевен. Участниците са български дърворезбари и скулптори, работещи в това направление, а произведенията са правени през последните няколко години, научи ДУМА от СБХ. Интериорната дървопластика е рядко срещана форма на изкуство и посредством пътуващата изложба публиката ще се докосне до нейните пластични характеристики, изразни средства, вътрешен живот и идеен свят, посочват организаторите. Общото разбиране за \"дърворезба\" е приложно изкуство или орнаментална украса за църковни, битови и обществени интериори, която може да бъде класифицирана като занаятчийско творчество. През последните години обаче основна художествена тенденция в дърворезбата се явява дървопластиката. Според изкуствоведите, а и на практика изкуството от дърво днес има нова форма и съдържание, както и визия, която е актуална на световните тенденции. Основен акцент са преливанията на дървопластиката с други художествени направления и философски виждания. Триизмерните скулптури и релефи от дърво въздействат силно върху зрителите със своята модерност, концептуалност, перцепция, дух, асоциативност, материал, тактилност, имена, колорит, диалогичност. \"Форум дървопластика\" се организира от секция \"Дърворезба\" при СБХ. Партньори са Съюзът на българските художници, Община Велико Търново, НГПИ Тревненска школа, галерия \"Червената точка\" в София (ул. \"Св. св. Кирил и Методий\" 24, където може да се види до 24 април), галерия \"Гъбенски\" - Трявна, галерия \"Христо Цокев\" - Габрово, галерия \"Рафаел Михайлов\" - Велико Търново, и др. Изложбата е част от националната инициатива \"Дни на дърворезбата в Трявна\" и е включена в Календара на културните събития на Община Велико Търново\".", "date": "2019.04.18", "title": "Пластики и релефи от дърво  "}
{"url": "https://duma.bg/mozaykata-na-nasheto-vsekidnevie-n190040", "text": "В последните дни няколко теми и събития фокусират вниманието на българската общественост в търсене на истината и справедливостта, а едно от тях разтърси и света. Това беше арестуването на основателя на \"Уикилийкс\" Джулиан Асандж. Беше арестуван не престъпник, не убиец, не шпионин, а журналист. Журналист, който разкри мръсните тайни на американските военни и специални служби. Преди това прекара седем години в една стая от 12 квадратни метра без слънце, чист въздух и без разходки. В последните години беше напълно откъснат от света, защото му отнеха връзката с интернет и телефона. Асандж влезе в еквадорското посолство като млад, здрав мъж на 42 години и излезе като старец на 48 години. В един вестник се появи текст, който сравнява извършеното от Асандж със Скрипал. Така ли е? Скрипал е служител на ГРУ и е издал държавна тайна. А какъв е Асандж? Той е гражданин на Австралия, а не на САЩ. Той не е служител на американските тайни служби, нито на армията, нито е на държавна служба. Той е просто журналист, който изнася информация за престъпленията, извършени от американските военни и техните специални служби. Престъпления, извършени в Афганистан, Ирак и Гуантанамо. Престъпления, свързани с унижаване на човешкото достойнство, разстрел на мирни жители в Афганистан и Пакистан, включително и на журналисти. Разкри как американските тайни служби подслушват всички, дори и своите съюзници в НАТО. Подслушвана е дори Ангела Меркел. И тук отново възниква  една от основните ценности на демократичните общества. Къде остана тази прословута ценност в случая? Или има свобода на словото само тогава, когато е в интерес на властимащите. Преди даваха \"Пулицър\" за разследваща журналистика, а сега затвор. Това не е ли предупреждение към всички журналисти да си затварят устата, защото ще ги очаква преследване. Къде останаха правозащитните и професионални организации? Къде са всички Антонгеновци, Цоневки и т.н. Няма протести, пикети, плакати, гладни стачки. А ООН призна, че Асандж е незаконно преследван. Но какво ли пък значи ООН в днешния свят? Още по-позорна е ролята на Великобритания, която веднага откликна на искането на САЩ. Великобритания, която уж се слави като образец на демокрация и свобода на словото. Лицемерието и двойният стандарт пак са налице, защото те там са вече практика. Години наред Англия не екстрадира Закаев, който е доказан престъпник и убиец, защото щял да бъде политически преследван в Русия. А Асандж може да бъде екстрадиран в САЩ, където има смъртно наказание и той е заплашен от неговото приложение. Не по-малко е позорна е постъпката на еквадорския президент Ленин Морено, който отне гражданството на Асандж, позволи на английските служби да влязат на територията на посолството и да го арестуват. А само след седмица ще посети САЩ, за да получи своите 30 сребърника. Защо ли да се учудваме? Той предаде и своя ментор - бившия президент Кореа. Много е лесно да прокламираш ценности, но е много трудно да ги спазваш. Защото се изисква честност, принципност, морал, а не двойни стандарти и лицемерие. Дни наред в България има предвеликденски страсти от случващото се в Габрово. Там цигани пребили продавач. Габровци се вдигнаха на протест. Има опасност от сериозни сблъсъци. За много това е криминален случай. За властта това е ужасно, защото тя не може да се справи. Това не е първият, нито ще е последният случай. Както винаги става, тръгна се по пътя на най-малкото съпротивление. Искане на оставките на кмета и началника на МВР. А това, разбира се, няма да реши проблемите. Те не са криминални и случайни.  Защото проблемите са социално-икономически, образователни и културни. А те са такива, защото няма държавна политика за решаването на този проблем. Защото няма решителност и последователност. Защото хората от тази общност се използват за решаване на политически цели. Преди 10 ноември 1989 година имаше държавна политика. Гражданите от цигански произход трябваше да работят, а децата да учат. Например в Пазарджик хиляди работеха в консервния комбинат \"Марица\", в Акумулаторния завод, Каучуковия завод и други. Някои, с повече усилия работеха в селското стопанство. Децата, макар и трудно, бяха обхванати да учат поне до осми клас. А сега? Къде е грижата на държавата? Къде е държавната политика? Трябва да е ясно, че този проблем не може да бъде решен с неправителствени организации. Необходима е сериозна, последователна работа. Иначе все по-често ще се сблъскваме с конфликти и ще дойде време, когато етническото напрежение ще избухне с такава сила, че трудно ще бъде овладяно. И случаят с апартаментите е интересен. Непрекъснато ражда скудоумия от управляващите и техните коалиционни партньори. Мине не мине и час и току някой се изкаже, не само неподготвен, но и нахален, и арогантен. Валери Симеонов, този безкрайно любезен и мил човек, за да защити уличените, изказа безумната мисъл, че трябвало да избираме клошари и бедни, за да няма скандали. Тогава не е ли по-добре да избираме с апартаменти, та да не купуват по втория начин като народни представители. Това, разбира се, го казвам на шега. Георги Марков пък стигна дотам, че саркастично предложи да връщаме закона за собствеността отпреди 10 ноември 1989 година. В хора се включи и Спас Гърневски, който е на всяка манджа мерудия.  Никой не е против богатите. Никой не е против да си купуват апартаменти, яхти и скъпи коли. Стига да докажат доходите си. Лично аз съм за това да няма бедни хора. Но в България не е така. В случая се подменя същността, съдържанието на проблема. А той не е в закупуването. Проблемът е, че тези хора са били на заплата. Никой от тях не е декларирал наследство в милиони левове или печалба от тотото. Почти никой не се е занимавал с едър бизнес. Ето, това е въпросът. Да не говорим, че при Цветанов има и търговия с влияние. А при другите има използване на власт. И как така пък точно в този блок си купиха колективно апартаменти? Въпросът не е защо си богат, а как си станал богат. Ако Стоичков или Бербатов си купят нещо скъпо, това не повдига въпроси, защото всички знаят откъде са им доходите. Но в нашия случай не е така. И друго, което прави впечатление, е, че тези хора и техните поддръжници не виждат нищо лошо в действията им. Според тях те не са направили нищо нередно, нищо непочтено. Те смятат, че нямат вина. Дори Цветанов, каза, че никой не може да го накаже. Ето докъде стига арогантността, цинизмът и самозабравата на властимащите. Нашият проблем е в липсата на морал, на трезва самооценка, на върховенство на закона и ниска взискателност от страна на обществото. Докато ние си мълчим, не предприемаме действия, а сме се свили в черупките, така и ще бъде.      ", "date": "2019.04.18", "title": "Мозайката на нашето всекидневие "}
{"url": "https://duma.bg/zhiveem-v-istoricheski-vremena-n190043", "text": "Съвременна капиталистическа България е все на първите места по болести и смъртност, направо лидер. Прочута е по целия свят. В първите места е по ниска раждаемост, по темп на миграцията и по престъпност всякаква. А през последните десетилетия взе ума на цял свят по ширещата се в нея корупция и партизанщина. Направо, живеем в исторически времена. А през последното десетилетие сме лидер в света и по една нова невиждана дисциплина - по морал на правителства! След поредното издънване на министри, на заместник-министри, на шеф на агенция и прочие големи началници с големи заплати, апартаменти и коли, имения у нас и в чужбина; след поредния гаф поради некадърност и корупционен грях съгрешилият правителствен субект хвърля оставка след суров другарски разговор с трикратния премиер - оставка, която веднага се оценява от цялата Му партия и ортаците й като висок морален акт. Всъщност това си е в стила на същия този трикратен премиер, той също хвърляше вече на два пъти оставки като висок морален акт, след като народът, колкото и да е на първо място в света по търпение, се разбунваше и излизаше по улиците, по стъгди и мегдани... Живеем в исторически времена. Грабеж след грабеж, далавера след далавера, гаф след гаф. И оставка след оставка на нагушили се вече до пръсване правителствени началници и началнички, чиновници и чиновнички, последвани от буря от ръкопляскания за проявения висок морал! Да, дами и господа, разнопартийни другари, дали сме нещо на света и продължаваме да му даваме - високия пример за най-морални правителства! Ура! Ура, бе! Защо не викате \"Ура\", българи? Защо не подскачате?", "date": "2019.04.18", "title": "Живеем в исторически времена "}
{"url": "https://duma.bg/ot-trona-na-kralya-slantse-n190041", "text": "За три десетилетия всички обикновени граждани  се увериха, че смяната на управленската система беше само в полза на управниците ни. Малко е да се каже, че ни управляват некадърни хора! Управниците ни не обичат България, не обичат българите, даже ги мразят! Щом оставиха дедите и родителите си да мизерстват. Последното доказателство за това е гаврата с мизерните пенсии. Вместо да ги увеличават, че са най-малките в Европа, те се чудят как да ги намалят, как да ги орежат. А кога пенсиите у нас ще бъдат справедливи и нормални? От тридесет години най-важното за всички властници е те да бъдат облагодетелствани, да живеят в лукс и разкош, да имат големи и удобни жилища, да бъдат обгрижвани, пазени. И доходите им да се увеличават непрекъснато. Те се считат за особи, чиито безгранични привилегии трябва да бъдат запазени! А законите, които създават, са само за безправния и унижен народ!  Има ли някой обикновен гражданин, който да е доволен от днешното образование, от сегашното здравеопазване, от икономиката, която крее и едва мъждука? Кой е доволният от качеството на строежите, от търговията, в която цари хаос, измама и менте?  Но пък не спира неудържимият стремеж към властта? Защото у нас само за властниците има живот! Да сте видели наш депутат или управник да ходи пеша, да пътува с градския, с обществения транспорт? Те редят ли се на дългите опашки в здравните заведения, които са търговски дружества? И лекари, и фармацевти, и пациенти негодуват, но кой да ги чуе?! Здрав да си - няма да издържиш! Пациентите на един личен лекар са хиляди, а направленията свършват още в средата на месеца! Ако имаш спешна нужда - плащай си! Ако нямаш пари, примиряваш се и отиваш в по-добрия свят! Това са законите у нас за простосмъртните. Повечето от създателите на тези правила и закони се лекуват в чужбина. Напоследък настъпи криза и за лекарства. И там хаосът и печалбата властват. Не стига, че лекарствата са скъпи и неефективни, пък и за  повече печалба вносителите правят реекспорт и аптеките у нас често остават без животоспасяващи лекарства. Това знаят ли го нашите законодатели? Сигурно не, то не се отнася за тях! Те имат неограничени средства и могат да си набавят лекарства от цял свят!!  Какво да кажем за страха, който ни тероризира, за дебнещите ни всеки миг опасности? Хората оскотяха от ужаса, в който живеят, от недоимъка, от нарастващата агресия на малки и големи. А тревога у нашите управници от тези недъзи в обществото ни НЯМА! Младите, а и по-възрастните се увериха в неуправията на държавата ни и затова напускат страната. А ние търпим това неравноправие, това унизително безправие, което отвори пропаст, непоносимост между управниците и народа, между поколенията! Необходима е скорошна смяна на това убийствено за българите и за България управление! Премахването на привилегиите на управниците и поставянето им в условия на обикновени граждани ще им даде възможност да разберат, че законите, които са създали, ощетяват хората, правят живота им не само труден, но и невъзможен! Ще ги оставим ли да властват, за да си осигуряват богатства и  лукс до девето коляно? Кое управление в нашата история е било с такива безгранични привилегии? Истинската демокрация търпи ли някъде подобни извращения? Питам се и сама си отговарям - твърдо не! Но за това са нужни хора на място, честни избори, компетентност, силна икономика, липса на олигархични апетити, силен парламент и изпълнителна власт в името на народа. А не олигофрения на всяка крачка и имитиране на народовластие под трона на краля слънце... ", "date": "2019.04.18", "title": "От трона на краля слънце..."}
{"url": "https://duma.bg/boyko-iliev-talantat-e-predi-vsichko-otgovornost-n190038", "text": "Бойко Илиев е роден на 29.7.1955 г. в София. Завършил е актьорско майсторство (1982) и театрална режисура (1990) в НАТФИЗ, филмова и телевизионна режисура в НБУ. Бил е актьор и режисьор в Шумен, Пазарджик, Монтана, Велико Търново, Младежкия театър \"Николай Бинев\". Има постановки в повечето български театри, режисирал е опери, оперети и мюзикли, документални филми и поредици. През 1988 г. създава Първи частен театър \"Диалог\". От 2015 г. е директор и режисьор на Нов театър - НДК. Има пет постановки в ДТ \"Невена Коканова\" в Ямбол, последната е през 2012 г. Режисьор е на спектакъла за 60-годишния юбилей на театъра и на филм за неговата трупа.  - Илия навремето игра в Народния театър ролята на Брик. Може би тогава е решил да я постави. - Да. - Завършвайки ВИТИЗ, играх Хевънли Финли - бащата в \"Сладката птица на младостта\". Сега, навлизайки в драматургията на \"Котката\", все повече се радвам, че съм се докоснал до този автор. - Пиесата е писана през 50-те години на миналия век, знаем живота на автора и че е много лична история, която му донася втората награда \"Пулицър\". Митологията около пиесата наистина е много сериозна и тя продължава да бъде поставяна и да живее пълноценно. И може да бъде още по-болезнено актуална и по-силно звучаща, когато я ситуираме в днешно време. Опитал съм се да избягам от някои битови подробности, например във връзка с болестта на бащата, около която се завъртва сюжетът, рождения ден, който се оказва и последен за човека, създал този свят и това семейство. Концентрирах действието основно около тримата главни герои, разбира се, майката (Янина Кашева) също е много силен образ. Мисля, че в ямболския театър имат удоволствието да се срещнат със сериозни актьорски задачи. Друг проблем, който настъпи в световен мащаб, в който и ние навлизаме и се опитваме да решаваме, е по отношение на т.нар. либерализация, която отива към разпадането на традиционни ценности. Според мен е много сериозно явление, което води към саморазрушение. Има го проблема за идентификацията - мога ли да бъда адекватен на това време и кое наричаме адекватност и нормалност в нашия неадекватен свят. Битката на Меги Котката (Йоана Буковска-Давидова) да остане колкото може повече върху горещия ламаринен покрив, е битка за любов.  - Наистина тези цитати характеризират един от основните проблеми, които Тенеси Уилямс поставя. Това е опитът на един човек, в случая основно този проблем го носи Брик (Радослав Владимиров), но преминава и в бащата (Михаил Лазаров), и в Меги, да оцелее и да намери път в едно изключително лицемерно общество. И като че ли всеки от тези три пътя има своята истина и правота. При Брик е най-силно - човекът, който е уязвим заради това, че не се вписва в грубостта и лъжата на живота, и по този начин е неприспособим. - Наистина той е майстор в обрисовката на характерите, в диалога, навлиза в едни подсъзнателни светове, които рядко имаме удоволствието да срещаме в драматургията. Има и много от семейната драма, много вътрешна сила в стремежа на човек да бъде щастлив и, разбира се, чрез докосването до другия, което би го направило смислен. Много добре е разработена темата, кое е по-силно - приятелството или любовта, любовта какво дава и какво взима, кое е онова, което прави приятелството смислено и къде е границата между приятелството и любовта. - Моят подход е сценографията да бъде изчистена и да носи своите символи. Леглото като че ли е неизбежно. То е, което не се ползва в случая. Нещо, на пръв поглед излишно и същевременно много привлича. Тъй като за мен драматургията е изключително силна и всичко е в ръцете на актьорите, искам да им помагам, доколкото мога. Заедно със сценографката Жанета Иванова вървим към една изчистеност и символичност, без да стигаме до крайности и някакви концептуални решения. А и идеята е спектакълът да пътува и да се играе навсякъде в България. - Преди 30 години беше вид бунт. Още през 1982 г., като завърших ВИТИЗ и отидох в Шуменския театър, започнах да правя спектакли извън театъра. След това, в годините на Перестройката, дойде логично това намерение. През 1988 г. създадох един клуб-театър, още в Пазарджик направих \"Открито море\" на Мрожек и започнах да й търся място в София. Военният клуб ни прие, но на 4 ноември 1989 г. спряха представлението ни. Едва на 4 януари 1990 г. Върховният съд го узакони като кооперативен театър. Досега съществува Закон за театъра, който от 1947 г. не е променен, и Закон за закрила и развитие на културата, който не действа. По тази причина всички рожби на частния независим театър се крепят изключително на ентусиазма на създателите си. Но нито Законът за меценатството, нито Законът за спонсорството успя да се задвижи. - Не е проблемът в половиния процент, а че за 30 години не се създаде среда, в която да не зависиш само от държавата и от Министерството на културата, да има фондове, които да помагат финансово. Тоест, наистина да има различни начини талантливи хора с идеи да правят изкуство. Благодаря, че тук ми дадоха възможност да направя театъра, защото НДК е сериозна институция, запазила името си във времето. Това е добър знак, че сякаш се пропуква статуквото. Но системата не се промени, нямаме културна политика като цяло. - Това беше една от задачите ни при основаването на театъра - тук да се създава и поставя българска драматургия. И зрителят доказва, че я желае. Пътувайки из България и по света, виждам, че хората са петимни за българското слово, за гениалните образци на българската поезия и драматургия. Това е наша кауза. - Тази наша инициатива привлича и нови хора, с нов поглед и подход към предлаганите съвременни автори, чисто театрален, с по-модерни технологии, интерактивни и т.н. Много бих искал фестивалът да е по-празничен, съчетан с кръгли маси, уъркшопове и други събития, но всичко опира до силите на нашия много малък екип. - За да не ги помислят за хора с остаряло мислене, комунисти и т.н., много често колеги казват, че не възпитават, а правят изкуство. Това е сериозен проблем за хора, които се занимават с театър. В момента, в който ти се отказваш да възпитаваш, възпитава друг. Щом се качваш на сцената, на своя амвон, ти възпитаваш с това, което произнасяш. Може да го кажеш много забавно, въздействащо, но ако прокарваш една порнографска, криминогенна линия, не правиш изкуство. Още Емилиян Станев, от чиято кончина се навършиха 40 години, твърдеше, че колкото по-талантливо и изкусно кажеш нещо лошо, толкова по-лошо. Често ни залива чернилката на живота и някои си мислят, че разкриват светове пред нас. Това е пълна глупост! Ако не можеш да заредиш зрителя с човешкото, ако не го изведеш от залата с надежда за живота, за какво предлагаш този спектакъл или филм?! Има поредица постсоциалистически филми чернилки, които похарчиха маса пари. Да не говорим за някои държавни театри, които често поднасят безсмислени спектакли, които ни водят към дъното. Не искам да ме водят към дъното, искам от дъното да ме оттласнат, да полетя, може да си разбия главата, но полетът ще ме направи щастлив. Затова е изкуството - ти раждаш нов свят, не повтаряш външния, взимаш от него емоции, мисли, проблеми и съставяш по-интересен, вдъхновяващ свят, който да донесе надежда, че сме живи, че ни е интересно в този живот... Иначе за какво е това изкуство, кому е нужно?! - Да, талантът е преди всичко отговорност.", "date": "2019.04.18", "title": "Бойко Илиев:  Талантът е преди всичко отговорност"}
{"url": "https://duma.bg/ostana-li-neshto-za-prodan-n190045", "text": "11 април може да се окаже една от символичните дати за родната приватизация. Тогава се проведе общо събрание на \"Булгартабак\", на което бе взето решение името на тютюневия холдинг да изчезне от правния мир у нас. На негово място ще се появи \"Български инвестиционен фонд.\" Това решение се превърна в печалния фактически край на раздържавяването, продължило повече от 25 години. Самият процес бе блокиран още миналата година, когато парламентът наложи мораториум върху всички сделки. Освен това, общо взето, не остана и какво да се продава. През пролетта на 2017 г. във въздуха увисна и поредният популистки повик на току-що избрания за трети път премиер Бойко Борисов за ревизия на цялата приватизация. През 2002 г. от мнозинството на НДСВ бе приет нов Закон за приватизация и следприватизационен контрол (ЗПСК), според който цялата дейност по продажбата на държавното участие в предприятията бе съсредоточена в Агенцията за приватизация. Отрасловите министерства трябваше да предадат в новосъздадената Агенция за следприватизационен контрол документацията за досега сключените сделки. След години от АПСК изчислиха, че ако документите се подредят, те могат да покрият път с дължина 60 км. Колко документи изчезнаха при преместването им никой не знае? До 2002 г. законът със сигурност не е бил най-добрият. При онези процедури до търговете и конкурсите са били допускани т.нар. РМД (Работническо-мениджърски дружества). На тях са им давани определени преференции, което по своята същност представлява нарушение на конкуренцията, коментира малко преди да стане министър на икономиката дългогодишният изп. директор на АПСК Емил Караниколов. Според него стигало се е и до парадокси. Например РМД, които имат банков заем само колкото да си платят първата вноска от разсроченото 10-годишно плащане по сделката, са измествали стратегически инвеститори. Неправилно е било да се допуска подписването на множество анекси към приватизационните договори, което не е било известно на останалите кандидати.  Много от проблемните по онова време приватизационни договори е можело да бъдат спокойно прекратени, но вместо това неясно защо към тях са се подписвали допълнителни споразумения в ущърб на държавния и обществения интерес. Друг голям проблем на закона до 2002 г. е, че е допускал приватизационният процес да не бъде унифициран, т.е. сделки е било възможно да се извършват по различни методи и от различни органи и ведомства, които от своя страна също са подписвали спорни анекси без надзорен орган, който да взема крайните решения, твърди Караниколов.  Правителството на Иван Костов осъществи на практика т.нар. мениджърска приватизация. Разчиташе се, че там, където управлението на предприятия е успешно и се подкрепя от работещите, да се формират т.нар. РМД-та. Много скоро и тази идея беше провалена на практика. Освен това погрешна стъпка беше създаването на значителна маса от платежни инструменти, раздавани като компенсации за какво ли не. Това развихри друг вид измами. Трябваше само да се докаже, че си притежавал нещо, за което сега те компенсират - отнето имущество, земеделски земи. Така получените \"компенсаторки\" станаха обект на търговия. Тази стихия да се компенсират отделни хора с общите пари и общата собственост беше една от причините за създаване на нагласи за фалшификации. Някои продължават и до днес.  Спорен ще остане въпросът колко точно е загубила държавата от приватизацията. За това единодушно мнение няма. Според дългогодишния стопански деец Иван Пехливанов загубите са 57 млрд. лв., защото от продажбата на активи за 60 млрд. лв. държавата е получила 3 млрд. лв. Немного отдавна и Сметната палата излезе със специален доклад, според който стойността на приватизираните активи са 33 млрд. лв., от които са получени 3 млрд. лв. Не на същото мнение е обаче Иван Костов, който преди дни представи книгата си \"Свидетелства за прехода\".  В резултат на разбойническата приватизация на Костов държавното имущество беше разграбено и днес българите са най-болните, най-бедните и най-необразованите в Европа. А българската нация се топи и изчезва най-бързо. България със своята древна, велика 1300-годишна история беше разрушена от новите демократи костовисти само за 30 години. Поради това неговата книга предизвиква отвращение. Костов може да напише успешно само една книга - ръководство \"Как да крадем, без да ни хванат\" , коментира по този повод бившият главен прокурор Никола Филчев При първата вълна на масовата приватизация се промени собствеността на около 13% от капитала на държавните предприятия. По-късно стана ясно, че надеждите, които се възлагат на масовата приватизация, са наивни. Очакванията бяха, че в подобен процес хората ще придобият грамотност по отношение на това какво са акциите, акционерната собственост, както и че ще проявят интерес към управлението на предприятията като акционерни дружества. Нищо подобно не се случи. Започна бързо препродаване на активи. Този процес се стимулираше и от набързо приетия закон от тогавашния парламент, в който мнозинството бе на ОДС, за преобразуване на приватизационните фондове в холдинги. Много малка част от приватизираните предприятия намериха подходящи собственици. Там, където това се случи, някогашните приватизационни фондове станаха успешни стопански формирования. Останалите отдавна са спомен. По закон краят на май е срокът, до който в Сребърния фонд трябва да се отчетат всички постъпления, дължими от предходната година. Данните за 2017 г. показват, че от приватизация са отчетени символичните 770 хил. лв., а от глоби и санкции, свързани със следприватизационния процес, приходите са само 2 млн. лв. Като изключим злополучния \"Булгартабак холдинг\", през 10-годишното управление на ГЕРБ не бе сключена нито една крупна сделка, а отсега нататък за някакви постъпления в Сребърния фонд ще се разчита на концесиите. Приватизацията все повече замира, тъй като основните активи, които бяха заложени за раздържавяване, през годините бяха продадени. 67% от тях са вече в частни ръце, твърди изпълнителният директор на АПСК Петя Александрова. Според нея резултатите от процеса са зависели от дейността на много правителства, както и на МВФ, който е наблюдавал процеса. За Александрова именно намаленият брой на дружествата, които биха могли да се приватизират, е причина да бъдат приети промени в закона, така че дружествата с държавно участие да бъдат включени или в забранителен списък, или парламентът да решава тяхната съдба. Затова със закона за концесиите на АПСК бяха вменени нови задължения и правомощия. Агенцията вече може да подготвя концесионни процедури и сама да ги осъществява.  Александрова твърди, че работата на АПСК през първата половина на миналата година е била затруднена заради забавянето на приемането на наредба за дейността й след промените в Закона за приватизацията и следприватизационния контрол. Те бяха направени в края на 2017 г., а наредбата е била обнародвана чак в края на юни 2018 г. По тази причина не е било възможно подготовката на нови приватизационни процедури. Въпреки това тя отчете добър резултат за шестмесечието пред парламентарната икономическа комисия - приходи от над 4.12 млн. лв. За сравнение за цялата 2017 г. приходите на АПСК са възлизали на над 5.2 млн. лв.  Въпреки че в списъка за приватизация има няколко атрактивни държавни предприятия, през последните години АПСК продава основно имоти на различни държавни дружества. Сред тях са  \"Български пощи\", \"Държавната консолидационна компания\", НЕК, \"Напоителни системи\" и други. Имало е предложение за продажба на имоти и на БДЖ, но железниците са ги оттеглили, каза Александрова. По правило днешните искания за наказване на виновниците за несправедливата и бандитска приватизация са насочени главно към работническо-мениджърската форма и правителството на Иван Костов, като се забравя, че царското правителство продаде много по-големи обекти от 2001 до 2004 г., сред които и БТК на безценица. Телекомът бе харизан за 200 млн. лв., след което новият собственик \"Вива венчърс\" го препродаде десет пъти по-скъпо. Както се казва в подобни случаи, това се дължи на особеностите и грешките на прехода. Те обаче позволиха приватизацията да създаде илюзията за идването на някаква нова ера на справедливост и възмездие.  Има едно признание на икономическия гуру Милтън Фридман от 2001 г. Тогава той заявява, че десет години по-рано е съветвал правителствата на държавите в преход към пазарна икономика с три думи - приватизация, приватизация, приватизация. Десет години по-късно признава, че това е грешка, защото се оказва, че върховенството на закона е по-фундаментално отколкото приватизацията.", "date": "2019.04.18", "title": "Остана ли нещо за продан"}
{"url": "https://duma.bg/banko-bankov-s-golyamata-nagrada-za-dramaturgiya-n190036", "text": "Заключителният етап на Х национален конкурс за българска драматургия се състоя във фоайето на Драматично-кукления театър \"Иван Радоев\" в Плевен. По традиция организатори на конкурса са Министерството на културата, Община Плевен и ДКТ \"Иван Радоев\". В конкурса са постъпили за участие 45 текста за театър за всички възрасти. Жури в състав: проф. Венета Дойчева - председател, и членове Елена Ангелова - театровед, и Ясен Василев - драматург, номинира десет участници. Голямата награда за българска драматургия бе връчена на проф. Банко Банков за пиесата му \"Под южния кръст\". Награда за млад автор получи Мирослав Христов за пиесата си \"Пустотия\", а призът за плевенски автор беше присъден на Валери Какачев за пиесата \"Стари мускетари\".", "date": "2019.04.18", "title": "Банко Банков с голямата награда за драматургия"}
{"url": "https://duma.bg/tarsi-se-idealniyat-gost-na-mona-liza-n190031", "text": "Ако губите ума и дума при мисълта да прекарате нощ в Лувъра и мечтаете да се срещнете с \"Мона Лиза\" насаме, тогава трябва да вземете участие в томбола, която ще даде възможност на двамата щастливци да пренощуват в най-посещавания музей на света от 30 април до 1 май. За целта е необходимо да влезете в популярен сайт за нощувки и да опишете защо сте \"идеалният гост на Мона Лиза\". Събитието се провежда в чест на 30-годишнината на стъклената пирамида. Под звуците на френска музика победителите ще вдигнат наздравица за прочутия шедьовър на Леонардо да Винчи с аперитив, вдъхновен от ренесансовата кухня, седейки срещу картината на луксозен диван. Но с това изисканата вечеринка не свършва. След аперитива ще опитат вечеря в импровизирана дневна, като ролята на хазяйка ще бъде изпълнена от богинята на любовта и красотата - Венера Милоска. Щастливците ги очаква и акустичен концерт в луксозните апартаменти на Наполеон III. А в края на тази необикновена вечер победителите ще бъдат преместени в спалня точно под пирамидата.  През 2017 г. учителят Стефан Каспер прекара нощта на музеите пред платното \"Нощна стража\" на Рембранд. По този начин амстердамският Райксмузеум награди 10-милионния си посетител. След това щастливият притежател на билета заяви, че \"е спал само на два метра от \"Нощна стража\". Мъжът бе оставен в музея напълно сам за цяла нощ, а на пода специално за него бе поставен червен килим. Има и по-драматични истории в този дух. Миналото лято сибирецът Дмитрий Лапаев прониква в Павловския държавен музей-резерват, разбивайки прозорец в стаите на императрица Мария Фьодоровна. Разхожда се из двореца, хапва и пийва от храната, донесена с него, а след това заспива на паркета. Вземайки преспапие, излиза обратно през прозореца, а на сутринта е заловен. За това деяние получава 2,5 години затвор.", "date": "2019.04.18", "title": "Търси се идеалният гост на \"Мона Лиза\""}
{"url": "https://duma.bg/izlozhba-na-nikolay-izvarin-v-dobrich-n190032", "text": "Изкуството на Николай Изварин представя до 7 май Художествената галерия в Добрич. Включените в изложбата работи са от галериите във Варна, Добрич и Шумен. Изварин е роден на 25 декември 1928 г. във Варна. През 1960 г. завършва сценография във ВИИИ \"Николай Павлович\" в София. След това работи като сценограф в ДТ на Видин, Шумен, ДКТ - Варна. Бил е сценограф и в Добричкия театър. През 1964 г. става един от основателите на Групата на добричките художници. В следващите години е уредник в Историко-художествения музей във Варна, а по-късно и в ХГ Варна, през 1986-1998 г. е преподавател в СМУ в града. От 1962 г. участва в национални, окръжни и международни изложби в чужбина. Има и пет самостоятелни експозиции в страната. Носител е на орден \"Кирил и Методий\", II степен. На 6 юни 1996 г. умира във Варна.", "date": "2019.04.18", "title": "Изложба на Николай Изварин в Добрич"}
{"url": "https://duma.bg/balgariya-pee-za-chetvarti-pat-v-zala-balgariya-n190035", "text": "Четвъртото издание на Националната инициатива \"България пее\" за популяризиране на хоровото пеене ще се състои на 20 април от 18 ч. в зала \"България\". Всяка година се включват около 150 хора и вокални формации от над 35 населени места в страната. В зала \"България\" публиката ще чуе Детския филхармоничен хор с диригент Славил Димитров, Академичния хор \"Ангел Манолов\" с дир. Дарена Попова, хора към БАН с дир. Мария Вълчанова, Дамския камерен хор с дир. Марина Колева, Смесения хор с дир. Ванилия Кисьова, хор \"Алабреа\" с дир. Атанаска Попова. Кампанията на Българския хоров съюз има за цел да представи красотата, богатството и колорита на хоровото майсторство у нас по нов начин и в нов мащаб; да обедини хоровете от страната в името на обща идея - музиката, научи ДУМА от Кремена Николова-Флор, пиар.  ", "date": "2019.04.18", "title": "\"България пее\" за четвърти път в зала \"България\""}
{"url": "https://duma.bg/priyatelstvoto-mezhdu-pokoleniyata-e-vazmozhno-n190033", "text": "Романът \"Необичайните заподозрени\" от преподавателя по английски език в Aнгло-американското училище в България Доминик Карильо излезе на български. От него ще разберем колко смел може да бъде един тийнейджър и колко безразсъдно може да бъде едно старче. И че приятелството между поколенията е абсолютно възможно. Авторът и издателите от \"Сиела\" ни канят днес, 18 април, от 19 ч. в столичния клуб \"Maze\" (ул. \"Христо Белчев\" 1) да се качим с тях на влака за Берлин и да отпътуваме към старо отмъщение и нови приключения. На премиерата ще стане дума за пътешестването, силата на книгите, музиката и любовта, мъничко за \"Граф Монте Кристо\" и повече за истинския смисъл на приятелството.", "date": "2019.04.18", "title": "Приятелството между поколенията е възможно"}
{"url": "https://duma.bg/ivan-matanov-predstavya-novata-si-stihosbirka-n190034", "text": "\"Всичко, което помня\" от Иван Матанов, която излиза с емблемата на ИК \"Хермес\", съдържа 33 стихотворения. Иван Матанов е роден на 20 май 1952 г. в София. Издал е 12 поетични книги, една публицистична и една преводна със стихове на австрийския поет Ерих Фрид. Негови творби са преведени на сръбски и руски език. Работил е като редактор в редица литературни издания и всекидневници. Член е на СБЖ и Българския ПЕН-център. Носител е на отличия за литература, поезия и журналистика. Официалната премиера на стихосбирката е днес, 18 април, от 18.30 ч. в Книжен център \"Гринуич\" със специалното участие на Руси Чанев.", "date": "2019.04.18", "title": "Иван Матанов представя новата си стихосбирка"}
{"url": "https://duma.bg/loko-pd-dokosva-finala-sled-40-nad-septemvri-n190018", "text": "Капитанът Димитър Илиев (14) откри от дузпа, която сам заработи след фаул от Фабиано Алвеш. Стивън Езе (19) удвои с глава след пас на Един Бахтич, а Момчил Цветанов (28) направи разликата кладическа след ювелирна скоростна атака, подхваната от Илиев и преминала през Бахтич и след пета на Анте Аралица.  След паузата гостите имаха повече инициативата, но разчитаха най-вече на статични положения и не успяха да отбележат поне почетен гол. В края Цветанов открадна топката в центъра и намери Игор Банович, който стигна до границата на наказателното поле и оттам простреля вратаря Валентин Галев в близкия ъгъл. Преди мача играчите почетоха паметта на легендата на Левски Александър Костов и на един от най-големите специалисти в детско-юношеския футбол у нас Йордан Андреев Муратев – Даката. Капитанът на Локо Пд Димитър Илиев си пожела финал срещу градския съперник Ботев, който снощи прие ЦСКА-Сф в другия първи полуфинал. Той посвети гола на сина си, който навършил 1 година същия ден. Капитанът на Септември Борис Галчев призна, че реваншът ще е протоколен и изобщо мачовете в турнира са били да \"поиграят малко повече. \"90% от футболистите ни не са играли полуфинали. Бъркахме почти всички топки\", заяви Галчев, спечелил с ЦСКА. Реваншът е протоколен, това е”, стартира носителят купата през 2016 г.", "date": "2019.04.18", "title": "Локо Пд докосва финала след 4:0 над Септември"}
{"url": "https://duma.bg/stanislav-todorov-shte-sviri-vechnoto-derbi-n190016", "text": " Другото дерби на ХХХ кръг Лудогорец - Ботев Пд в събота от 20 ч. ще ръководи Драгомир Драганов. Третия мач в Първата шестица Берое - Черно море ще свири Петър Костадинов в неделя от 20 ч.  Срещите във втората осмица:  Петък, 17.30: Дунав - Локо Пд (Георги Давидов); 20.00: Септември - Славия (Радослав Гидженов); Неделя 17.30: Верея - Етър (Георги Иванов); Понеделник, 20.00: Витоша - Ботев Вр (Ивайло Стоянов).", "date": "2019.04.18", "title": "Станислав Тодоров ще свири \"вечното дерби\""}
{"url": "https://duma.bg/ariana-grande-prizna-za-travmi-na-mozaka-n190021", "text": "Ариана Гранде призна, че страда от много високи нива на посттравматичен стрес. Тя публикува снимки от магнитно-резонансна томография, на които си личат пораженията на мозъка. Певицата е пуснала в Instagram Stories кадри на това как би трябвало да изглежда здравият мозък и какъв е нейният заради посттравматичното разстройство. \"Хора... мозъкът ми. Смешно и плашещо. Не е шега\", написа изпълнителката на \"No Tears Left To Cry\". Не е ясно защо Ариана е трябвало да се подложи на тази процедура. Звездата започна да страда от ПТСР, след като през май 2017 г. беше извършен терористичен атентат на неин концерт в Манчестър, Англия, при който стотици бяха ранени, а 22-ма загинаха. Певицата и преди е признавала, че не може да говори за тази случка, без да се разплаче. Миналата година също беше тежка за певицата - бившето й гадже, Мак Милър, почина от свръхдоза. През октомври пък тя се раздели с годеника си Пийт Дейвидсън.", "date": "2019.04.18", "title": "Ариана Гранде призна за травми на мозъка"}
{"url": "https://duma.bg/natsionalna-kulinarna-kupa-prevzema-plovdiv-n190030", "text": "12-aта Национална кулинарна купа на България ще се проведе на 19 и 20 април в Международен панаир, Пловдив, Палата номер 2. От 8 ч. сутринта до края на деня входът е свободен за всички фенове на кулинарията, а и не само. Тази година програмата е изключително разнообразна и посетителите на събитието имат възможност да станат свидетели на истинско шоу, като видят на живо как се приготвя добро телешко или хубава пица, какви са тайните за добрата паста, с какъв десерт може да изненадате, както и как да приготвите традиционна българска рецепта по нетрадиционен начин. Събитието се организира от Българската асоциация на професионалните готвачи и е под егидата на Министерството на образованието и науката, а партньори на форума са Асоциацията на сомелиерите в България и Българската асоциация на барманите. На състезанията ще има интересни дисциплини и нови предизвикателства. Освен класическите за \"Най-добър кулинарен отбор на България\", \"Най-добър готвач на България\", \"Най-добър сладкар на България\" също така ще се проведе и годишната надпревара за \"Най-добър пицар на България\". Основен акцент в Националната кулинарна купа на България 2019 ще е Панорама на професионалното образование. Ще бъдат проведени състезания в категориите \"Най-добър млад готвач\", \"Най-добър млад хлебар/сладкар\" и \"Най-добър млад сервитьор\".", "date": "2019.04.18", "title": "Национална кулинарна купа превзема Пловдив"}
{"url": "https://duma.bg/kompyutarno-sazdaden-model-zabluzhdava-hora-v-sotsialnite-mrezhi-n190026", "text": "Сигурно много пъти ви се е случвало да гледате профили в социалните мрежи и да си мислите, че изглеждат нереално добре. В някои случаи те са дело на огромна обработка от подходящ софтуер. Но японска компания е достигнала буквално друго ниво и сякаш най-смелите ни мисли за бъдещето вече започват да се сбъдват. Създали са компютърно генериран профил с името Имма. Тя е инстаграм модел с повече от 42 000 последователи. Има идеалните пропорции, изящна кожа и коса. Разглеждайки снимките й, наистина може да си помислим, че е реален човек. На някои кадри се вижда как чака метрото, на други позира пред различни коли, а на трети пробва нови дрехи. С други думи - нищо по-различно от нашите снимки. Експерти обаче алармират, че е възможно подобни модели да превземат социалните мрежи и да създават предпоставки за фалшиви профили и измами.", "date": "2019.04.18", "title": "Компютърно създаден модел заблуждава хора в социалните мрежи"}
{"url": "https://duma.bg/uhanieto-na-shokolad-otkazva-ot-tsigari-n190029", "text": "Американски учени от университета в Питсбърг проведоха изследване, от което става видно, че уханието на шоколад помага на пушачите да загърбят цигарите, пише британският \"Метро\". Същия ефект има мирисането и на други приятни аромати - на ванилия и дива мента. Екипът на д-р Майкъл Сайет провел експерименти с пушачи, опитващи се да се откажат от тютюневия дим. Уханието на шоколад им помогнало да снижат никотиновия си глад с 23 на сто. При доброволците, на които бил даван тютюн за мирисане, спадът на никотиновия глад се оказал по-нисък - 14 процента. Експертът изтъква, че новият нетрадиционен метод може да се окаже по-ефективен от заместващите антиникотинови терапии. При тях завръщането към вредния навик е много често явление. В проучването взели участие 232 пушачи, на които били давани за помирисване приятни и неприятни ухания, както и тютюн от любимата им марка цигари. От направените експерименти проличало, че хубавите аромати като този на шоколада правят отказването от цигарения дим по-лесно. Учените все още не могат да обяснят на какво се дължи този ефект.", "date": "2019.04.18", "title": "Уханието на шоколад отказва от цигари"}
{"url": "https://duma.bg/sportat-po-televiziyata-dnes-n190004", "text": "ФУТБОЛ ПО БТВ ЕКШЪН 22.00 Ман Сити - Тотнъм (0:1) ПО РИНГ 22.00 Порто - Ливърпул (0:2) ПО ДИЕМА СПОРТ ФУТБОЛ Купа на България 19.00 Ботев Пд – ЦСКА-Сф 21.30 „Домът на футбола“ 0.30 Обзор на 24-и кръг във Втора лига ПО ЕВРОСПОРТ 1 Колоездене 12.00 Обиколка на Турция, I етап 13.00, 18.45 II етап 8.00 Париж - Рубе 17.00, 20.30 Флеш Брабансон Снукър 10.30, 15.00 СП в Шефийлд (финал) МОТОРИ 16.30 СШ по Супербайк в Ассен 20.30Колоездене: Флеш Брабансон 21.30Колоездене: Обиколка на Турция, втори етап Голф 1.30 Турнир \"Мастърс\" в Огъста (обзор) ПО МАКС СПОРТ 1 ТЕНИС 12.00 \"Мастърс\" в Монте Карло", "date": "2019.04.18", "title": "Спортът по телевизията днес"}
