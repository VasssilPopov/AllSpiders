{"url": "http://duma.bg/node/156538", "text": "Детайлен финансов анализ на състоянието на лечебните заведения с над 50% държавно участие и на техния мениджмънт ще бъде основата, на която здравният министър Кирил Ананиев ще представи конкретна програма за преструктуриране и оздравяване на болниците в затруднено финансово положение. Това стана ясно от отговора му на въпрос на депутата от БСП проф. д-р Георги Михайлов по време на последния парламентарен контрол. \nКакто и предишни здравни министри от ГЕРБ, Ананиев бе категоричен, че \"при необходимост е готов да поиска съдействието на специализираните служби, за да бъдат разследвани съмнения за престъпления и злоупотреби в системата на здравеопазването\". \n\"Болницата във Враца е с 13 млн. лв. задължения, от които 7 млн. са пресрочени, и за съжаление трябва да се изплатят още 3 млн. лв. за лихви върху неизплатените главници. Заради тежкото състояние са напуснали 120 души, което поставя региона в много сериозно състояние по отношение на възможността за осигуряване на ефективна здравна помощ\", коментира проф. Михайлов. Той припомни и проблемите с болниците в Ловеч, Поморие, Дряново, както и тежкото състояние, в което са и големи университетски болници от стратегическо значение за България. Задълженията на болниците в България към дистрибуторите надвишава 0,5 млрд. лв.  \nВече се работи по отменени нормативни актове, които имат ключово значение за функционирането на болничния сектор, увери здравният министър. Но проф. Михайлов бе категоричен, че е крайно време да бъдат дискутирани клиничните пътеки като механизъм на финансиране, за да може в края на 2018 г. да има яснота как ще продължи финансирането на здравеопазването.   \n", "date": "2017.11.27", "title": "Ананиев обеща програма за преструктуриране и оздравяване на държавни болници "}
{"url": "http://duma.bg/node/156539", "text": "Софийският университет \"Св. Климент Охридски\" отбеляза патронния си празник с академично тържество в събота. То бе открито от ректора проф. Анастас Герджиков, според когото е важно юбилеят да стане повод за преоценка на ролята на университета в обществото. Герджиков добави, че желанието на цялата академична колегия е честванията да не се сведат до няколко церемониални акта, на които да се разкаже за достойната традиция и за авторитетните постижения на Софийския университет, а да се превърнат в повод за осмисляне на миналото и очертаване на визия за бъдещето. \"Стратегията за развитието на Софийския университет, която изготвяме, ще бъде само част от тази дискусия. Иска ми се да започнем един много по-широк дебат, в който да увлечем обществото към обсъждане на бъдещето не само на Университета, а и на страната\", изтъкна ректорът. \nВицепрезидентът Илияна Йотова, която бе гост на тържеството, се обърна към преподавателите и им благодари за знанията, които даряват. \"Благодарим ви не само за това, че ни карахте да учим много повече от онова, което е написано на страниците. Защото вие ни дадохте нещо много повече - да черпим от вашето лично присъствие, от вашата интелектуална мощ, осъзнаването, че знанието прави хората свободни\", заяви Йотова. Тя се обърна и към студентите, като ги призова никога да не забравят откъде са тръгнали, защото Софийският университет е прекрасен символ, който остава за цял живот. \n    \n", "date": "2017.11.27", "title": " СУ отбеляза патронния си празник"}
{"url": "http://duma.bg/node/156540", "text": "13,5 млн. лв. е раздал на ден началникът на Военномедицинска академия (ВМА) полк. проф. Венцислав Мутафчийски. На 16 ноември той сключва 16 договора с фармацевтични компании, които си поделят общо 13 508 914 лв., съобщи Епицентър.  Лъвския пай от многомилионната обществена поръчка получава \"Софарма трейдинг\" АД на Огнян Донев. По сметките на компанията на спорния бизнесмен, срещу когото се водят няколко съдебни дела, ще постъпят 5 667 472 лв. държавни пари. \nОбявеният от ВМА търг е за доставка на лекарства, субстанции, ентерални храни и хранителни добавки за нуждите на болницата и подчинените й структури в страната - в София, Варна, Пловдив, Плевен, Сливен и Военномедицинската база в Ловеч. \nВременният шеф на Военна болница дал 710 468 лева на фирма \"РСР\" ЕООД на д-р Рачо Рибаров - бизнесмен и дипломат, почетен консул на Литва у нас, а 835 962 лв. взема \"Алта Фармасютикълс\" ЕООД на Тодор Дочев, създател на дистрибутора \"Калиман РТ\" и собственик на веригата аптеки \"Субра\". Дочев е в близки отношения с Огнян Донев, тъй като преди години работи като търговски директор на \"Софарма\". \nАкционерното дружество \"Фармнет\" АД, на което лидерът на \"Воля\" Веселин Марешки бе собственик допреди година, получава 207 604 лв. Т.г. варненската компания беше глобена от КЗК с  500 000 лв. за нелоялна конкуренция. По същия казус в края на юни започна и прокурорска проверка с твърдение, че е оказван натиск на конкурентни аптеки в 7 града да извършват доставките на лекарствата си от \"Фармнет\", за да не бъдат отворени в близост до тях аптеки от веригата \"Марешки\", които да работят с конкурентни цени.  \n\"Новимед Фарма\" ЕООД на Румен Петков прибира 302 143 лв. Бизнесменът е собственик на луксозния медицински център \"Оксилайф\" в полите на Витоша. Над 2,1 млн. лв. получава \"Медекс\" ООД на Емил Данев и Велизар Драгоев - редовен доставчик на лекарства за болници от цялата страна. \n\"Про Фармация\" ЕООД, станала известна покрай зам.-министъра на отбраната Георги Пасков в кабинета на НДСВ и ДПС, получава 118 681 лв. Преди да влезе в политиката, Пасков бе шеф на \"Търговска лига\", а след 2005 г. се върна към бизнеса с лекарствата и стана управител на \"Про Фармация\" ЕООД с едноличен собственик офшорка в Кипър. \"Маримпекс-7\" ЕООД на Стефан Марков е одобрена да получи 1 127 174 лв., а международната \"Ей енд Ди Фарма България\" ЕАД - 212 450 лв. \"Химакс Фарма\" ЕООД на Димитър Сулев ще достави на ВМА лекарства за 183 321 лв. Сулев е бивш член на Съвета на директорите на \"Балканфарма-Дупница\". \"Търговска лига - Национален аптечен център\" АД взема 593 493 лв., а 331 628 лв. взема \"Антисел България\" ООД, която според Търговския регистър се занимава с \"представителство, внос и търговия с медицински изделия\". Проф. Мутафчийски дава 40 206 лв. на \"Екос-Медика\" ООД, собственост на Елка Василева и на Николай Шейков - съдружник в софийския диализен център \"Диалмед\". \nПроф. Мутафчийски ръководи ВМА от 4 май, когато проф. Николай Петров стана министър на здравеопазването. След оставката на Петров в края на октомври министърът на отбраната Красимир Каракачанов заяви, че ще бъде обявен конкурс за избор на нов началник на ВМА. Почти месец по-късно такъв все още не е обявен.     \n", "date": "2017.11.27", "title": "ВМА раздаде 13,5 млн. лв. за ден на фармакомпании "}
{"url": "http://duma.bg/node/156541", "text": "Назначеният по препоръка на вицепремиера Красимир Каракачанов за председател на Държавната агенция за българите в чужбина Петър Харалампиев е заснет с нацистка тениска. Върху нея има надпис на немски ДWehrmachtФ (\"Вермахт\") - името на въоръжените сили на нацистка Германия по времето на фюрера Адолф Хитлер. \nХаралампиев е поредният кадър на Каракачанов с подобни прояви. Преди него шефът на \"Социална политика\" в МО Иво Антонов бе качил снимка във фейсбук, на която позираше пред танк \"Майбах\" с протегната за нацистки поздрав ръка. Независимо от искането на оставката му и досега Антонов не е уволнен. Агенцията е на пряко подчинение на Валери Симеонов, но в МС е известно, че Харалампиев е назначен и предложен от Каракачанов.   \n", "date": "2017.11.27", "title": "Протеже на Каракачанов е заснет с нацистки дрехи"}
{"url": "http://duma.bg/node/156525", "text": "Броят на жертвите на терористичната атака в египетска джамия на Синайския полуостров достигна 305 души. Тези данни бяха предоставени от главната прокуратура на страната. Според нея сред мъртвите са 27 деца. Други 128 души са ранени. Нападателите са между 20 и 30 души. \nВ петък, по време на обедната молитва, бе извършена самоубийствена атака в суфийската джамия на Ра Рауда, на 30 километра от Ел-Ариш, граничещ с ивицата Газа. Терористите обградили джамията от всички страни, взривили самоделна бомба сред молещите се, а след това открили безразборна стрелба по хората. Нападателите обстрелвали и линейките, с които откарвали ранените.  \nСтана ясно също, че терористичната групировка \"Ислямска държава\" преди почти година е отправяла заплахи да взриви именно този храм. \nКакто съобщава телевизия Ал Арабия, в печатния орган на ИД в началото на декември миналата година един от ислямистите от групировката \"Вилает Сина\", явявайки се клетка на ИД в Синай, заяви, че джамията Ар Рауд е пряка цел на радикалите. Тогава той обяви намерението си да атакува в северната част на Синай мавзолеи и джамии, популярни сред последователите на суфизма - едно от теченията на исляма, проповядващо аскетизъм, духовно съвършенство и отказ от насилие. Сред тях беше и джамията Ер Рауд.    \n", "date": "2017.11.27", "title": "Над 300 станаха жертвите в Египет"}
{"url": "http://duma.bg/node/156542", "text": "БСП ще продължи да поставя въпросите и актуалните проблеми на обществото и ще се опитва да дава решения. Това заяви вчера зам.-председателят на ПГ \"БСП за България\" Жельо Бойчев в радиоинтервю. Той подчерта, че по въпросите от национален интерес депутатите могат да намират съгласие, но опозицията ще реагира начаса на безобразията на властта. \"Каквото и да стане в страната, ГЕРБ веднага скачат, че БСП е виновна. Но те управляват вече 9 години и в голяма степен носят отговорност в националната и местната власт\", отбеляза Бойчев. Като пример той посочи програмата за саниране, в която има много проблеми и БСП ги поставя от самото начало. Няма как заради европредседателството БСП да е тихичка и да забрави за проблемите на страната, твърди Бойчев. Според него това е огромен шанс за страната и левицата ще се включи с редица инициативи. Но това не е параван и никой не може да прави каквото си иска, защото смята, че опозицията няма да поставя въпроси, уточни Бойчев. \nСоциалистът определи като изключително неуместно решение субсидията на извънпарламентарните партии да стане 1 лв., а на парламентарните да остане 11 лв. БСП не подкрепя това решение, припомни Бойчев. Той е категоричен, че по този начин се търсят служебни резултати и победа. Бойчев е на мнение, че това е тема на друг разговор, а не в рамките на бюджета. \"Трябва да се коментира Законът за политическите партии, в който бяха ограничени доста възможности за финансиране, което е европейската практика, за да е ясен източникът на финансиране\", уточни Бойчев.   \n", "date": "2017.11.27", "title": "Левицата ще поставя актуалните проблеми и ще дава решения, твърди Жельо Бойчев"}
{"url": "http://duma.bg/node/156543", "text": "БСП събира леви лидери в България през май следващата година, за да дискутират визията на европейската левица за бъдещето на Европа и ЕС. Това обяви в Барселона лидерът на партията и вицепрезидент на Социалистическия интернационал Корнелия Нинова по време на заседанието на Съвета на световната организация.  \n\"Искаме запазване и развитие на обединена Европа, която да съществува заради своите граждани, тяхното благополучие и сигурност, а не заради политическите си елити. Трябва да дадем категоричен отговор на въпроса икономиката ли съществува, за да обслужва гражданите, или те съществуват, за да обслужват икономиката. За нас прогресивният отговор е, че хората са приоритет. Ние трябва да дадем перспектива на народите си\", заяви Нинова. По думите й това е и причината левицата да се противопоставя на тезата на десните, на неолибералните позиции, че намесата на ЕС в социалната политика трябва да бъде ограничена. Ние, левите, защитаваме тезата, че съюзът може да бъде ефективен, само ако има социален дневен ред, основан на солидарност и насочен към преодоляване на неравенствата и гарантиране на равните права на всички европейци, категорична е Нинова. \nЛидерът на БСП подчерта, че след три десетилетия дерегулация на пазара сме се научили, че пазарът, оставен без надзор на обществото, може да се изроди в състезание между хищници, в което жертва е почтеният работещ човек. \"Именно той губи работа, перспектива и смисъл и се оказва сведен до просто оръдие на труда, което във всеки момент може да се окаже излишно. Научили сме се, че в тази ожесточена игра най-силни се оказват финансовите играчи, които присвояват ресурса от реалната икономика за сметка на работните места, сигурността и перспективата на гражданите\", коментира Нинова. \nЩе се борим за възстановяване на социалната Европа с принципите за социални права, създаване на справедлив пазар на труда, недопускане на дискриминация и неравенство на половете, спешни мерки за справяне с бедността, отбеляза вицепрезидентът на Социнтерна. \nНинова обсъди с президента на Социнтерна Георгиос Папандреу бъдещето на организацията и приоритетите на БСП в международен план. Тя се срещна и с Педро Санчес, лидер на Испанската социалистическа работническа партия (ИСРП), и Александър Андрия Пейович, министър на европейските въпроси и главен преговарящ за присъединяването на Черна гора към ЕС. Нинова и Санчес разговаряха за състоянието на ЕС и подчертаха необходимостта от въвеждане на силен европейски стълб на социалните права, повече социална Европа в интерес на хората. Двамата лидери обсъдиха и двустранните отношения между БСП и ИСРП и поеха ангажимент за задълбочаване и развиване на междупартийните връзки. На срещата с Пейович беше коментирана обстановката на Балканите и необходимостта от инициативи, насочени към присъединяване на страните от този регион. \n    \n", "date": "2017.11.27", "title": "БСП събира леви лидери в България през май  "}
{"url": "http://duma.bg/node/156544", "text": "Допълнителните критерии за прием на първокласници вече няма да се определят от самите училища. Това съобщи вчера директорът на софийското 125 СУ \"Боян Пенев\" Венелина Николова, която участва в работната група за новите критерии. В новите правила ще влязат само изискванията на наредбата на МОН, според която водещ критерий е близостта до училище. За първи път се въвежда и допълнително условие за уседналост. Както стана ясно през лятото, групите са четири, като в първа попадат родителите, които не са променяли постоянния си адрес последните три години. С измененията педагогическите съвети в училищата вече няма да имат право да въвеждат свои критерии за прием, което стана повод за скандали след тазгодишния прием. \nПри повече деца от местата в училището предимство ще имат децата с увреждания, без родители, с братя и сестри в училището и завършилите подготвителна група там. \n    \n", "date": "2017.11.27", "title": "Училищата няма да имат свои критерии за прием в първи клас"}
{"url": "http://duma.bg/node/156545", "text": "Общински съветници от различни политически сили в София, депутати от БСП и граждани излязоха вчера на протест под наслов \"Данче слез\". Недоволните от управлението на столичния кмет Йорданка Фандъкова се събраха пред Министерския съвет и се отправиха на протестно шествие до сградата на общината на ул. \"Московска\" 33.  \nОфициалните организатори на протеста от неправителствената организация \"Спаси София\" издигнаха 5 конкретни повода за искането на оставката на Фандъкова - презастрояването и лошата инфраструктура, бавния транспорт и недостатъчното велоаели, унищожаването на сградите паметници на културата, ремонти на вече реконструирани пътища, чистотата на въздуха. \"Протестът ни е политически, защото искаме политики, но не е партиен\", заявиха инициаторите. Недоволните издигнаха лозунги като \"Вън транспортните калинки\", \"Унизително е за молим за тротоари\", \"Смогът покрива всичко освен лошата политика\".  \nОбщинската съветничка от БСП Милка Христова не се съгласи с обвързването на протеста с предизборна борба, както направиха управляващите от ГЕРБ. Тя бе категорична, че ролята на опозицията е да изнася проблемите, да е сигнал, жълтият семафор, който да дава знак, че нещо не е наред. \"Протестът не е единственият начин за борба да се изпълнят исканията ни, но когато няма резултати, ние така удряме камбаната\", коментира съветничката. Тя е на мнение, че търсенето на оставка е един от начините за търсене на отговорност. Колегата й от групата на социалистите в СОС Иван Таков отново припомни провала на общината при продължаващия ремонт на бул. \"Дондуков\" и изтъкна като още нерешени проблеми лошото качество на въздуха и неяснотите около новата план-сметка за чистотата на града за следващата година. За него следващата най-важна стъпка в работата на общината е приемането на приоритетите в бюджета на столицата.  \n    \n", "date": "2017.11.27", "title": "Столичани поискаха оставката на Фандъкова"}
{"url": "http://duma.bg/node/156546", "text": "Бутафорен и бляскав конгрес на ГЕРБ преизбра вчера лидера си Бойко Борисов. Това стана с гласовете на всичките 1084 регистрирани делегати, без нито един против и въздържал се. Самото гласуване бе явно, но закрито за медиите. Четвъртото отчетно-изборно събрание на ГЕРБ се проведе в \"Интер Експо център\" в столицата и ще остане в историята с помпозност, технически ефекти, славословия за лидера и хвалби за постигнатото през трите управленски мандата на Борисов. Самият той се появи като месия на фона на модерна музика, внушаваща могъщество. Водещи на шоуто бяха актьорът-депутат от ГЕРБ Евгени Будинов и певицата Йоана Драгнева. \nЦветан Цветанов, Йорданка Фандъкова и Димитър Николов бяха преизбрани за зам.-председатели на ГЕРБ. В Изпълнителната комисия бе направена промяна - шефката на парламентарната здравна комисия Даниела Дариткова изненадващо зае мястото на правосъдния министър Цецка Цачева. Очакваше се там да влезе отстраненият парламентарен шеф Димитър Главчев, но той стана председател на Контролната комисия. \nВолен Сидеров поздрави предварително Борисов за преизбирането му като лидер, макар това да стана три часа по-късно. От името на патриотите някогашният яростен критик на ГЕРБ пожела успех на Борисов, защото от него зависело бъдещето на страната. Атакистът и съпредседател на ОП обеща \"стабилен, предвидим и последователен партньор и пожела пълен мандат на \"Борисов 3\".  \nФинансовият министър Владислав Горанов първо обеща на Борисов, че ще гласува за него, а после обяви, че ГЕРБ има тежка участ \"винаги да управляват успешно след кризи\". Горанов благодари на лидера, че се е съгласил да инвестира в образованието, заклейми популизма на другите като \"по-лош и зловреден и от алкохолизма\". Томислав Дончев пък се похвали с управленските резултати на ГЕРБ, които можело да се измерят в пари, километри, кв. метри, доходи и т.н. Бургаският кмет Димитър Николов и столичният Йорданка Фандъкова подчертаха пък колко много пари са потекли към общините през последните 10 години на управление. \nВ кулоарите вървеше вяла продажба на биографична книга за вожда - \"Бойко, който винаги се завръща\", на цена от 25 лв., а в залата течеше документален филм за 11-годишнината на ГЕРБ и изборните победи. По ирония обаче при споменаване на БСП звукът изчезна и се наложи филмът да бъде спрян. В речта си вторият в партията Цветан Цветанов също се фокусира върху победите на ГЕРБ и отдаде на \"фалшивите новини в някои вестници\" катастрофална загуба на Цецка Цачева на президентските избори срещу Румен Радев. Той обяви Борисов за \"лидер не само на България, но и на Балканите\", а по-късно премиерът го смъмри от трибуната, че така ще го скара с другите лидери от региона. Цветанов обеща да номинира Борисов за лидер. \nВ обърканата си реч Борисов се обърна към \"тези, които искат предсрочни избори\", обясни, че те стрували 50 милиона, и пак натърти, че толкова са коледните бонуси на пенсионерите. После тръгна да защитава Фандъкова от протестиращите, да мотивира разследването на приватизационните сделки и да оневинява дупките по граничната ограда. Слушащите го в захлас партийци и министри чуха, че и Левски можело да я прескочи, ако по негово време имало ограда. Накрая Борисов обвини опозицията, че иска да провали председателството.  \nКонгресът на ГЕРБ прие декларация, че не иска да управлява с БСП. \"ГЕРБ заявяват категорично, че не желаят да се коалират с БСП сега и в бъдеще заради непреодолими различия във визиите си за развитието на България\", гласи текстът, прочетен от Главчев. Това беше единственото гласуване, в което се появи глас, различен от \"за\". Незнаен делегат гласува \"въздържал се\". \n    \n", "date": "2017.11.27", "title": " Бутафорен конгрес на ГЕРБ преизбра Борисов за лидер  "}
{"url": "http://duma.bg/node/156547", "text": "Бойко Борисов се изнерви от вчерашния протест \"Данче, слез\" срещу столичния кмет Йорданка Фандъкова и посвети почти половината си реч на конгреса на партията на изразеното гражданско недоволство. След като обяви, че на проявата в София имало едва стотина души, организирани от БСП, той призова насядалите на последните 2-3 реда в залата да спретнат контрапротест. След това премиерът изреди постигнатото по време на управлението от ГЕРБ. \"Идете на Витошка, в Южния парк, на телевизионната кула - не можеш да се разминеш от народ! Тричат ни от сутрин до вечер! От завист,\" допълни Бойко Борисов.  \nПо време на конгреса десетки столичани, подкрепени от депутати и общински съветници от БСП, поискаха оставката на столичния кмет.    \n", "date": "2017.11.27", "title": "Борисов се изнерви от протестите срещу Фандъкова "}
{"url": "http://duma.bg/node/156501", "text": "Над 150 котки от България и чужбина участваха в международното изложение в Националния музей \"Земята и хората\" в София. Традиционното вече събитие отново предизвика голям интерес. Организаторите съобщиха, че на проявата присъстваха чистопородни и домашни котки от Гърция, Румъния, Беларус и внесени отвън, но отгледани у нас. В изложбата изпъкнаха редки видове, сред които големите, подобни на лъвове мей кун и котките без косъм - сфинкс. \nПухкавите четириноги участваха в специален конкурс по красота, където са важни формата на лапичките, големината, възрастта както и характерът. Съдиите също не бяха случайни - те са част от международно жури, членове на Европейската асоциация по фелинология.     \n", "date": "2017.11.27", "title": " 150 котки от редки породи превзеха \"Земята и хората\""}
{"url": "http://duma.bg/node/156502", "text": "Влади Ампов-Графа се завръща на 2 декември, събота, в столичния клуб \"Терминал 1\" със своята лайв група. Заедно с изпълнителя на сцената ще свирят музикантите Борислав Бояджиев - DJ Borche, Мирослав Иванов, Васето Крумов, Александър Обретенов, Краси Тодоров и Венци Трифонов. Билетите за концерта вече са в продажба в мрежата на Eventim. \nИзявите на Графа в \"Терминал 1\" традиционно се превръщат в събития със собствен характер и неповторима атмосфера. Предишните три участия на звездата бяха напълно разпродадени, а публиката показа, че може да танцува неуморно по време на цялото изпълнение. \nНа 2 декември Графа ще представи своите нови песни. Сред тях ще е и последният сингъл \"Надежда\", който излезе съвсем скоро в официалните канали на \"Монте мюзик\" и онлайн магазините. Изпълнителят посвети композицията и видеоклипа на борбата срещу насилието над медици. Парчето ще прозвучи за първи път на живо пред феновете в София именно на \"Терминал 1\". \nКонцертът в първата събота на декември е един от последните за Графа за тази година. 2017-а донесе на изпълнителя многобройни емоции и безспорни успехи. След грандиозния концерт в зала \"Арена Армеец\" през април и мащабното национално турне през есента Графа и Михаела Филева участваха в голям музикален фестивал в Чикаго, където пяха пред развълнуваните ни сънародници отвъд океана.   \n", "date": "2017.11.27", "title": " Графа се завръща на \"Терминал 1\""}
{"url": "http://duma.bg/node/156503", "text": "\"Мис България 2016\" Габриела Кирова, \"Мис България 2015\" Марина Войкова и няколко екзотични чуждестранни носителки на титли представиха на елегантно ревю новите модни тенденции в диамантената индустрия. Обсипани с елмази, бяло и черно злато, красавиците засияха в новата колекция на Maison Tatiana Fabergе. Наследството на прочутите яйца на Фаберже беше видяно за първи път на живо у нас на официалното откриване на осмия магазин от веригата Goto. Събитието в Paradise Center уважиха не само представители на българския бизнес елит, но и множество чуждестранни гости. \nОсвен новите модели яйца на Фаберже, гостите проследиха последните модни тенденции сред бижутата на Annamaria Cammilli, Hulchi Belluni, Eterna и Goto. Изненадата на вечерта беше томбола за дамите, на която една от тях спечели златно колие с диамант. Настроението на гостите поддържаха водещият Ники Кънчев и музикалните изпълнения на Venda live violin. \nЕдинствената верига магазини, която предлага истинско изящество на несравнимо ниски цени, пуска специална промоция - 20% отстъпка от цената на колекциите на марките Belfiore, Aurora, Grand Soleil, Oggi Donna, Vai Milano, EKAN и Povlino. Брандът Goto не само предлага уникалните модели на повече от 30 световни марки във всички свои магазини, но е и сред най-големите производители на бижута у нас.   \n", "date": "2017.11.27", "title": " Красавици от няколко държави представиха яйцата на Фаберже"}
{"url": "http://duma.bg/node/156504", "text": "Дръзки прически, подготвени съвместно от български и испански коафьори, бяха представени със зашеметяващ спектакъл с магнетичното заглавие \"Street Spirit & Alter Ego\". Колекцията съчетава визии, вдъхновени от улицата, които всеки може да носи. Актуалните цветове са русо, медно и кафяво, като те са интензивни, плътни и без преливане. Водещи са късите коси. Характерна е асиметрията в дължините и конкретно при каретата. Бретоните също са актуални - те са плътни, в равна или неправилна форма. \nГост-коафьорите от Испания Джорди Тенас и Хорхе Суарес показаха общо 8 визии, които персонализираха на сцената. Те разясниха и водещите тенденции, като отбелязаха, че медните нюанси стоят еднакво добре на различни типове дами, сексапилният рус цвят на косата винаги подмладява, а кафявите тонове придават женственост. В предложенията присъстваха и екстравагантните тъмно лилаво и огнено оранжево - т.нар. цвят \"тиква\", който е артистичен, с изключителен блясък, но може да бъде и елегантен. Коафьорите акцентираха върху това, че именно цветовете, комбинирани по добър начин, са ключови за интересната и модерна визия. А късата коса, която е водеща тенденция, може да бъде много чувствена, женствена и сексапилна. \nАртистичният екип на \"Selena ES\" представи общо 9 визии, от които 6 в основните актуални цветове и 3 авангардни. В техните предложения имаше оцветяване с пиксели в зелено и жълто в бретона, по дължината в края на косата и от двете страни. Обем имаше само при авангардните визии. Гост-фризьорите от България също се съобразиха с водещите тенденции и показаха прически предимно в къси дължини и в тоналностите на русото, медното и кафявото. \nАтрактивното шоу предложи на гостите комбинация от изискан стил и модерна визия. Вдъхновението за коафьорския спектакъл беше пренесено от Барселона, където наскоро прочутият испански бранд \"Montibello\" (една от топ марките на \"Selena ES\"), специализиран в професионалната грижа за косата и красотата, отбеляза своята 50-годишнина.   \n", "date": "2017.11.27", "title": "Коафьори залагат на дръзки прически  "}
{"url": "http://duma.bg/node/156505", "text": "Изложба на българската художничка Любов Тотева ще бъде открита днес в сградата на Европейския парламент, съобщава ВИП Комюникейшън. Художничката ще представи 30 свои творби в стил \"Арт наив\" в Европарламента, а изложбата ще продължи до 22 декември. Любов Тотева завършва Художествената академия през 1976 г., специалност \"Монументална живопис\". Има множество реализирани проекти \"Стенопис и мозайка\" в цяла България, търсена е също за изрисуване на църкви и параклиси. След 1980 г. се впечатлява от \"Арт наив\" в живописта и започва да създава картини в този стил. Има множество предложения за участия с изложби в чужбина и постоянно пътува. Реализирала е успешно над 20 самостоятелни изложби в Италия, Франция, Сърбия, Румъния, Чехия, САЩ и др.     \n", "date": "2017.11.27", "title": "Изложба на българска художничка в Европарламента  "}
{"url": "http://duma.bg/node/156506", "text": "От Античното до модерното - всичко това събрано в кавалетните формати на Mихалис Гарудис, така както само той умее - прецизно, бавно, старателно до перфекционизъм. Един свят, наситен със символи, алегории, метафори, свят колкото красив, толкова и крайно чувствителен до болезнен. Живопис, изградена изцяло на противоположности: от фината маска на четката до майсторски колажирания реален предмет - камък, въже, дърво, пирони...; от каменните антични мотиви до нежния полет на пеперудата; от обгорелите дънери до красивия пламък на свещта; от острието на пироните до фината бяла драперия; от вечното до мигновеното - един философски диалог със зрителя за неумолимите закони на вселената, заключени в краткия човешки живот, отбелязва галеристката Гергана Борисова.  \nЖивописната изложба на Михалис Гарудис ще бъде открита на 28 ноември от 17.30 до 19.30 ч. в столичната галерия \"Арте\", ул. \"Г.С. Раковски\" 183А. \n    \n", "date": "2017.11.27", "title": "Живопис на Mихалис Гарудис в \"Арте\""}
{"url": "http://duma.bg/node/156507", "text": "Творческа вечер \"Единословия и провидчества\" в памет на Петко Тотев ще се състои днес, 27 ноември, от 18 ч. в СБЖ, етаж 3. Участват Снежана Тодорова, председател на СБЖ, д-р Елена Алекова, която ще изнесе слово, актрисата Богдана Вульпе, Калина Канева, Велин Георгиев и др. Срещата се организира от СБЖ и Националния литературен салон \"Старинният файтон\".   \n", "date": "2017.11.27", "title": "Вечер, посветана на Петко Тотев "}
{"url": "http://duma.bg/node/156508", "text": "Людмила Филипова и издателство \"Ентусиаст\" организират представяне на книгата \"Смисълът\" на 29 ноември от 19 ч. в Зала 42 в НДК (в бившия \"Рубаят\"). Участват Анна Пападопулу, актриса, Богдан Томов, певец, Виктория Бисерова, издателка, д-р Владимир Божилов, астрофизик, Георги Тошев, журналист, Драгомир Симеонов, журналист, Емилиян Колевски, катерач, Ива Дойчинова, журналистка, Ирина Тенчева, телевизионна водеща, Максим Ешкенази, диригент, Мариана Векилска, журналистка, Милена Фучеджиева, писателка, Нели Хаджийска, журналистка, Николай Василев, икономист, Петър Антонов, актьор, д-р Соломон Паси, политик, д-р Таня Милачич, ембриолог, Теди Кацарова, певица, Туна Киремитчи, писател, Хари Ешкенази, цигулар, проф. Христо Пимпирев, учен и полярен изследовател. \n    \n", "date": "2017.11.27", "title": "Книжовна премиера в зала 42 на НДК"}
{"url": "http://duma.bg/node/156509", "text": "Джаз примата на българската музикална сцена ще представи новия си проект в сътрудничество с музиканта Милен Кукошаров днес, 27 ноември, от 20 ч. в \"София лайв клуб\". На сцената ще звучи \"Настроение\", поднесено по нов, по-стилен и класен начин, смесен с аристократичното звучене на гласа на Камелия под звуците на поп, рок, джаз, блус и соул. Вечер на красиви спомени и добре познати мелодии, аранжирани различно и нетипично. Нежността на Камелия Тодорова и мечтателността на Милен Кукошаров ще ни качат на крилете на музиката. Двамата се срещат след дълги години сценична раздяла, която сякаш е била за добро, защото сега се връщат още по-вдъхновени за съвместно творчество, уважение и близост. \nКакто самата Камелия сподели наскоро за Джаз ФМ: \"Диалогът между нас е много по-различен, отколкото с всеки друг пианист, с който съм била. Звученето се променя. Вибрацията на всяка песен е съвсем различна. Имаме много близко мислене. Хубавото е, че Милен ми дава свобода да водя нещата.\" На концерта ще бъдат изпълнени популярните български песни на примата, които обичаме от 80-те г., поднесени с нов прочит. \n    \n", "date": "2017.11.27", "title": "\"Настроение\" с Камелия Тодорова и Милен Кукошаров   "}
{"url": "http://duma.bg/node/156510", "text": "Симфоничният оркестър и Смесеният хор на БНР започват празничния сезон с коледен концерт на 1 декември от 19.30 ч. в зала \"България\". Под диригентството на Марк Кадин те ще изпълнят празничната оратория за солисти, смесен хор и оркестър \"Коледа\" на Димитър Ненов. С това непознато за широката аудитория произведение радиосимфониците ще отдадат почит на един от най-талантливите български творци. \nДимитър Ненов е композитор, пианист, музикален педагог и архитект, една от най-ярките фигури в културния живот на София преди Втората световна война. Той инициира формирането на първите музикални състави в радиото, създава фонотеката и нототеката на българското радио, които се развиват и до днес, поръчва на най-добрите български композитори да пишат произведения специално за радиото и проправя пътя на съвременната европейска музика в българския радиоефир. Изключителен музикант, личност с дарования в различни изкуства, деликатен човек с драматична съдба, той остава забравен за десетилетия. Симфоничният оркестър на БНР ще възкреси музикалното наследство на Димитър Ненов, като изпълни празничната му оратория \"Коледа\". Солисти ще бъдат примата на Софийската опера и балет Габриела Георгиева и младият баритон Иво Йорданов. Хоровите партии са поверени на Смесения хор на БНР с диригентка Любомира Александрова. \nРадиосимфониците ще изпълнят и фрагменти от балета \"Лешникотрошачката\" на Пьотр Илич Чайковски - коледна класика, любима на малки и големи. Билети се продават в Рекламно-информационния център на БНР (бул. \"Драган Цанков\" 4), на касата на \"Кантус фирмус\" в зала \"България\" и в мрежата на  . \nВходът е свободен за ученици от музикалните училища и за студенти от НМА \"Панчо Владигеров\", АМТИИ в Пловдив, департамент \"Музика\" на НБУ и специалност музика във ФНПП на СУ \"Св. Климент Охридски\" срещу ученическа или студентска карта.   \n", "date": "2017.11.27", "title": "Коледен концерт в зала \"България\"  "}
{"url": "http://duma.bg/node/156511", "text": "1820 - РАЖДА СЕ ФРИДРИХ ЕНГЕЛС, НЕМСКИ ФИЛОСОФ И ИКОНОМИСТ (УМИРА 1895 Г.). Като мениджър в английска фабрика написва през 1842 г. студията \"Положението на работническата класа в Англия\", в която стига до извода, че за подобряване на положението на пролетариата той трябва да се бори за социализъм. В съавторство с Маркс написва \"Манифест на комунистическата партия\" (1848). Двамата участват в революцията в Германия през 1848 г. След неуспеха й емигрират в Англия, където Маркс създава \"Капиталът\" и двамата стават съоснователи на Първия интернационал. Енгелс работи, за да издържа Маркс и семейството му. Редактира 2 и 3 том на \"Капиталът\" след смъртта на Маркс. Автор на десетки статии и книги на философска и икономическа тематика. 1878 - БЪЛГАРСКОТО КНИЖОВНО ДРУЖЕСТВО СЕ МЕСТИ ОТ БРАИЛА В СОФИЯ. Основано през септември 1869 г. от представители на българските общини във Влашко, Молдова и Южна Русия, БКД си поставя научни и патриотични цели, с които се стреми да подтиква развитието на българската интелигенция и да оказва въздействие на националноосвободителната борба на българския народ. На 6 март 1911 г. БКД се преименува в Българска академия на науките (БАН). 1879 - РАЖДА СЕ ПОП АНДРЕЙ, РЕВОЛЮЦИОНЕР (УМИРА 1923 Г.). Възпят от Гео Милев в поемата \"Септември\". Светското му име е Андрей Игнатов Иванов. Взема участие в Септемврийското въстание, проявява се като командир на оръдие в боевете за Лом. След разгрома на въстанието е заловен от властите и обесен край родното му с. Медковец на 30 септември 1923 г. 1880 - РАЖДА СЕ АЛЕКСАНДЪР БЛОК, РУСКИ ПОЕТ (УМИРА 1921 Г.). Основен представител на руския символизъм и най-влиятелният руски поет в началото на ХХ в. На дъщерята на Дмитрий Менделеев - Любов, станала негова съпруга, посвещава поетическия цикъл \"Стихове за прекрасната дама\". Оказва силно влияние върху по-младите поети, сред които Анна Ахматова, Марина Цветаева и Борис Пастернак. 1943 - ЗАПОЧВА ТЕХЕРАНСКАТА КОНФЕРЕНЦИЯ ПО ВРЕМЕ НА ВТОРАТА СВЕТОВНА ВОЙНА. Участват държавните ръководители от Антихитлеристката коалиция - Франклин Рузвелт, Уинстън Чърчил и Йосиф Сталин. Продължава до 1 декември 1943 г. На нея са разгледани редица важни въпроси - откриването на втори европейски фронт, влизането на Турция във войната и следвоенното развитие на Европа и света. 1994 - НОРВЕГИЯ ОТХВЪРЛЯ С РЕФЕРЕНДУМ ЧЛЕНСТВОТО В ЕС. Това се случва за втори път, след като на 25 септември 1972 г. ратифицирането на Договора за присъединяване е отхвърлено отново след референдум. На 25 ноември 1992 г. Осло подава молба за членство в ЕС. Преговорите са открити на 5 април 1993 г. През юни 1994 г. са подписани договорите за присъединяване на Австрия, Швеция, Финландия и Норвегия. На 28 ноември обаче норвежците отхвърлят договора.   \n", "date": "2017.11.27", "title": "Датата"}
{"url": "http://duma.bg/node/156512", "text": "Нека си представим държавата във формата на триъгълна пирамида. На върха отгоре е правителството, обемът е БВП, основата е икономиката с трите върха - основни/производствени фондове, интелектуален/научен потенциал и работната сила. Нека ръбовете на пирамидата показват доколко държавата е близо до проблемите на всеки връх на основата, респ. управлява съответния процес. В такъв случай би могло да се констатира, че: \n- основата на пирамидата е силно деформирана (триъгълникът не е равнобедрен), научният потенциал е силно свит, както и работната сила, а и тенденцията е в това направление. Само фондовете леко се увеличават, но във вибриращата тенденция, защото се разчита само на малките и средни предприятия. Устойчивостта при тях обаче във времето е относителна поради високия процент фалити. \n- Държавата се е отдалечила твърде високо, при един нисък Брутен национален продукт на глава от населението - 6500 евро срещу 90 000 в Люксембург, 42 000 в Германия и т.н. \n- Устойчивостта на пирамидата е силно застрашена поради това, че проекцията на върха излиза от основата и тя все още не се е преобърнала благодарение на финансовия вятър от Европейския съюз; \nВъв връзка с гореизложеното може да се направят следните изводи: \nПърво. В бюджета за 2018 г., а и във всички бюджети досега не се застъпва принципът за устойчивост на икономическото развитие, а съответното правителство е благотворителен наблюдател на кризата в основата на пирамидата. \nВторо. Бюджетът за 2018 г., както и всички досега са обезболяващи, стремят се да тушират болежките, но не лекуват тялото. \n    Основна слабост в икономическата политика на почти всички правителства досега е липсата на оценка, но не логическа, а стойностна, т.е нейното цифрово изражение по отношение ефективността от изразходването на публичните финанси. Независимо дали те имат пряко въздействие върху икономическите показатели или индиректно - чрез ползи за населението, всеки вложен лев може да има своето измерение на въздействието върху икономическата развитие на държавата. А от това развитие зависи и духовното, културното, здравното, демографското и т.н. състояние на страната ни. \nТази слабост е заложена и бе приета и в  новия закон на концесиите  Приеха се т.нар. несамофинансиращи се концесии - концедентът да може плаща 100% разходите на концесионера - неговата печалба, лихви по кредите и т.н., които обаче остават тайна за обществото. Неолиберализъм, но за сметка на обществото без ясни ползи за него, но ясни за концесионера. \nОтмени се законът за публично-частното партньорство, с което се получава вакуум в регулирането на взаимоотношения между публичния и частния капитал при изграждането на съвместни предприятия и научни изследвания. И това се признава от вносителите в мотивите към закона и се препоръчва да се разработи нов закон за това. Така с този закон се внася допълнителен хаос в икономическото развитие на страната. Неолиберализъм без устойчива законодателна и обективна законодателна власт не може да осигури устойчиво развитие. \nСамо с услуги и работа на ишлеме не може да се изгради индустрия 4 - т.нар. \"синя икономика\", защото за нея се изисква устойчив национален, а не чужд капитал, който е подвластен силно на външни фактори и не се съобразява с националните ни интереси. Финансовите инструменти като \"Плана Юнкер\" и \"Хоризонт 2020\" залагат именно на съучастието на държавата и на публичните финанси за укрепване на местния бизнес и създаването на нов такъв (Берлин плюс).  \nС отмяната на закона за публично-частното партньорство България се лишава от тази възможност, което граничи с едно забравено като понятие \"саботаж\", но явно съществуващо като действие. И депутатите гласуваха това бъдеще на България. Анализът на одобрените проекти по \"Плана Юнкер\" за периода 2015-2017 показва, че: \n- 90% от тях са в областта научно-развойната дейност; \n- 90% са многостранни, т.е 4-5 страни се обединяват, за да си осигурят технологично предимство и същевременно устойчиво развитие на конкретни отрасли, респ. пазар в конкретни области като телекомуникации, автомобилостроене и т.н. \nТова е само една  малка част от опасните недостатъци  на новия закон за концесиите и те водят към опасност за икономическата сигурност на страната. А в Стратегията за националната сигурност на Великобритания от 2010 г. наречена \"Силна Великобритания в ерата на неопределеността\" е записано, че \"националната сигурност зависи от икономическата сигурност и обратно\". За България сякаш икономическа сигурност не съществува и не куца ли от това и националната сигурност? \nВ бюджета на България  няма и сянка от такива намерения  \nкоето означава, че неолибералният модел не чертае светло бъдеще за обществото, а само благоденствие за правителството в едни финансово-розови облаци. Без финансово-икономически модел за управлението на държавата не може да се прогнозира достоверно нейното развитие, да се остойноствява влиянието върху него на различни външни и вътрешни фактори, респ. да се приемат изпреварващи действия.   \nЗалпът на народното недоволство обаче може да наруши тази ситуация и перспектива без страх от евентуален институционален рикошет върху честната и открита критика. Бъдещето е в наши ръце, стига да го искаме и сами да си построим пътя към него. При копиране на чужди модели винаги има опасност да сбъркаме посоката. След като Бундесвера и ЦРУ прогнозират за 2035-2040 г. проблеми с управлението на европейската и световната икономика ние нямаме време за грешки.      \n", "date": "2017.11.27", "title": "Бюджет и бъдеще при неолиберализъм  "}
{"url": "http://duma.bg/node/156513", "text": "1. \nЦърквицата на манастира \"Св. Наум\" в Охрид е малка, винаги пълна с народ, повечето българи, на входа горят десетки свещи, тънките пламъци правят въздуха веществен и раздвижват образите на светците в притвора. Хората падат на колене пред гроба на св. Наум и допират ухо - за да чуят неговото сърце. Сърцето на светеца продължава да бие. Понякога глухо, друг път - отчетливо. \nАко на влизане не сте забелязали едно изображение, то ще ви разтресе на излизане. Св. Княз Борис I Покръстител. С избодени очи. Като Самуилов воин, ослепен от злобна ръка. Какво отмъщение за най-великите негови дарове - Писмената и Вярата. Тези избодени очи ме преследват навсякъде. Всевиждащите очи на Покръстителя. А сърцето на св. Наум тупти из бездната на времето... 2.   \nОт подлите времена на разкола не е бивал такъв агресивен натиск върху Светата ни Църква. Задвижена е цялата машинария на властта. Мобилизирано е всичкото медийно войнство - \"общественици и интелектуалци\" (там Митодиту сияй!), \"потомци и патриотични организации\" (нови действащи лица), вдъхновители и служители на подлите времена (начело с бившия шеф на вероизповеданията Любомир Младенов, който славословеше разкола като \"Пражка пролет\"). \nПрипрени, задъхани, еуфорични, облъхнати от внезапен родолюбив плам, порив и устрем. Призовават, настояват, напират Св. Синод тутакси и незабавно да обяви за автокефална Македонската православна църква-Охридска архиепископия (МПЦ), която е неканонична и е в схизма от 50 години. \nДежурни медийни \"богослови\", политперсони, интернет анонимчици, все \"корифеи\" на каноничното право, наставляват Св. Синод \"да не се крие зад каноните\", \"да не се опира на тояжката на параграфите и алинеите\", \"да не се размотава и помайва\", а да \"улови историческия миг\", да се \"възползва от златния шанс\" и (разбира се!) \"да скъса руските окови\"... \nСв. Синод ще заседава днес, но вече седмица форумните ругатели сквернословят до припадък срещу нашите архиереи - \"национални предатели\", \"руслямски слуги\", \"комуняги\", \"руски марионетки\", \"Анатема!\"... 3. \nЗа писмото на МПЦ. \nТо започва така: \"Св. Синод на МПЦ реши да отправи конкретни предложения и въпроси към сестринската Българска православна църква\". Обаче не следват предложения и въпроси, а императивно разписание (разпореждане) какво трябва да направи БПЦ. \nА именно: \n- БПЦ да признае автокефалността на МПЦ. \n- При това условие МПЦ ще признае и припознае БПЦ за Майка Църква. \n- БПЦ да информира Вселенската патриаршия и другите поместни църкви, че е признала автокефалността на МПЦ. \n- БПЦ да се застъпва и представлява МПЦ пред Вселенската патриаршия и другите поместни църкви. \n- БПЦ да възстанови евхаристийното единство с МПЦ.   \n- БПЦ да уведоми Вселенската патриаршия и другите поместни църкви, че е възстановила евхаристийното единство с МПЦ, от което следва, че МПЦ е възстановила евхаристийното единство с всички поместни църкви. \nНакрая МПЦ изразява \"надежда в Господа\", че тези \"предложения и въпроси\" ще бъдат приети от Св. Синод на БПЦ, \"за радост на Св. Климент Охридски и за доброто на съвкупната църковна пълнота\". \nЗа жалост на Св. Климент \"предложения и въпроси\" няма. Братолюбие - също. Има предложение за сделка, за пазарлък. Посланието между редовете е прозирно - МПЦ ще припознае за майка всякоя църква, която първа я обяви за автокефална, пък после нека се карат кой баща, кой майка. Няма \"зов за помощ\" и \"протегната ръка\". Има ултиматум: Сръбската църква вдига схизмата, Българската признава автокефалността, а МПЦ - хитрото агне с двете майки. \n  \n4. \nНяколко въпроса: \nПърви въпрос. Може ли БПЦ да обяви МПЦ за автокефална? Може. Но ако това решение не бъде препотвърдено от другите поместни църкви, то е безсмислено и безполезно за МПЦ, и влиза в колизия с принципа на Съборността. Нито една поместна църква, нито Вселенската патриаршия, нито Вселенският патриарх не може да \"раздава\" автокефалии еднолично, едностранно и самоволно. \nНо! Само преди година, едни персонажи се нахвърлиха бясно срещу БПЦ, защото тя устоя на неистовия натиск и първа (подчертавам!) отказа да отиде на псевдосъбора в Крит. Тогава тези персонажи обругаха нашите архиереи, нарекоха ги зилоти, етнофилетици, схизматици, догматици, фундаменталисти, путинисти и рушители на Съборността. И даже измислиха нова ерес - автокефализъм. \nДнес същите персонажи, уж страстни защитници на Съборността и \"Вселенскостта\", проповядват обратното със същата страст. Няма проблем, казват, да признаем едностранно МПЦ за автокефална, защото, казват и си вярват, колкото повече тя общува единствено и само с нас, толкова повече ще се задълбочава българското влияние в нея. \nВтори въпрос. Може ли БПЦ да обяви за автокефална МПЦ, която е неканонична и е в схизма от 50 години? Може. Ако БПЦ има силно желание да изпадне в схизма. \nТрети въпрос. Може ли БПЦ да вдигне схизмата от МПЦ? Не, не може. Схизмата е наложена от Сръбската църква, за да държи МПЦ на къса каишка, в изолация от православния свят, което си е издевателство. И само СПЦ може да я вдигне тая схизма. \nЧетвърти въпрос. Може ли БПЦ да влезе в евхаристийно общение с МПЦ, която е неканонична и е в схизма от 50 години? Не, не може. \"Отлъчени от едни да се не приемат от други\", повелява Правило 5 на Първия Вселенски събор, Никея, 325 г. \nНо! Споменатите по-горе персонажи, уж познавачи и ревнители на канона, днес настояват нервозно БПЦ немедленно да влезе в евхаристийно общение с МПЦ. Ама веднага! Още днес! Даже вчера! \nПети въпрос. Какво може да направи БПЦ? Това, което повеляват каноните. Може да бъде посредник между МПЦ и останалите поместни църкви. Толкоз.  5. \n\"Когато политическият интерес налага, каноните се променят\", каза велемъдро един евродепутат от ВМРО. И посъветва архиереите да се поразровят в \"техните дебели книги\" и да открият как да заобиколят каноните. Защото, заключи той, битката е срещу \"диктатурата, маскирана зад канона\". Винаги се намира някой да издаде четата.  \n\"Въпросът е политически, а не църковен. Ако успее финтът с БПЦ, трябва да честитим на този, който го е измислил. Ние (МПЦ) няма да получим нищо, а БПЦ ще предизвика конфликт в цялото Православие\", казват църковни анализатори в Македония.   \nЗад агресията срещу БПЦ, зад цялата истерия, зад еуфорията на лицемерието, зад този финт, настъпва политическият интерес, прозира политическата поръчка и раболепният стремеж на властта да рапортува европредседателски за успешния завършек на още един етап от операцията \"Западни Балкани\". \nОперацията е част от стратегията на САЩ: политическо, икономическо, историческо, културно и духовно откъсване на Европа (особено Балканите!) от Русия. В името на прословутото евроатлантическо сътрудничество, като \"евро\"-то е примамка, сътрудничеството - диктат, всичко останало е НАТО. Сценарият включва предизвикване на междуправославни войни, духовно разединение на Балканите, омаломощаване, разделение и подчинение на Светото Православие. Целите са стратегически, далекобойни и дългосрочни. Това е то хибридна война! \nТози финт, тази политическа игра, е груба злоупотреба с Православието, с Българската православна църква и с искрените чувства, надежди и тежнения на православните християни от двете страни на границата, разделила един народ. Българите в Македония преживяха кошмара на вулгарната сърбизация след Първата световна война. Преживяха кошмара на бруталния македонизъм след Втората световна война. Преживяха цял един век яростна дебългаризация. Тези гонения струваха достойнството, бъдещето и живота на десетки, десетки хиляди българи в Македония, дръзнали да се нарекат българи. В Македония българската памет е заличена, историята - фалшифицирана, учебниците - лъжливи, българските светини - поругани, българските надписи върху икони и стенописи - изчегъртани. \nУчастваше ли МПЦ в покушението срещу всичко българско в Македония? Участваше ли в разбългаряването на българите? Участваше ли в производството на македонска нация? Участваше. Сега играе в друг сценарий. И отново има претенции към българското историческо и духовно наследство.  6. \nПретенциите на МПЦ. \nНа 12 ноември 2009 г. МПЦ сложи едно тиренце към името си и след тиренцето написа \"Охридска Архиепископия\", и промени своя герб и своето знаме. На стария герб беше изобразен охридският храм \"Св. Богородица Перивлепта\", построен в ХIII в., втори катедрален храм на Българската охридска архиепископия в продължение на три века (ХV-ХVIII). \nНа новия герб е изобразен охридският храм \"Св. София\", съграден по времето на Първото Българско царство, според различни източници - още при царуването на Св. княз Борис I Покръстител. Първоначално е синодален храм на Българската охридска патриаршия, а след това - катедрален храм на Българската охридска архиепископия. \nВърху герба е изобразен и жезълът от интронизацията през 1958 г. на архиепископ Доситей, титулуван \"Архиепископ Охридски и Македонски, възобновител на Охридската архиепископия като Македонска православна църква\". \nПретенциите за историчност са ясни. \nСамо напомням: \nПрез 865 г. България приема Православието, на 4 март 870 г. вече имаме своя Църква, която е автокефална от 927 г. През 1018 г., след 40-годишни войни, България пада под византийска власт, Българската патриаршия е понижена в архиепископия, Василий II Българоубиец създава Българската охридска архиепископия като продължител и приемник на Българската православна църква. \nВасилий II издава три сигилия (грамоти), подпечатани с императорски молибдовул (оловен печат), в които нарича автокефалната Охридска архиепископия \"пресветата архиепископия на България\", а нейния предстоятел - \"пресветия архиепископ на България\". Официалната титулатура на предстоятеля е \"архиепископ на Охрид и цяла България\". \nЕдинственият исторически и канонически наследник, продължител и правоприемник на \"пресветата охридска архиепископия на България\" е Българската православна църква. \n\"Самоуправляващата се Българска православна църква - Българска Патриаршия е, правоприемник на Плисковската архиепископия, Преславската патриаршия, Охридската архиепископия, Търновската патриаршия и Българската екзархия. Тя е единна и неделима\" - Устав на БПЦ, чл. 1, ал. 3. \nМПЦ има толкова общо с Охридската архиепископия, колко Самуил е македонски цар, а Василий II е \"Македоноубиец\". Ако пък МПЦ толкоз държи, нека се нарече \"Българска охридска архиепископия\", в скоби - \"Република Македония\".   7. \nМПЦ е просто инструмент в една операция, в един геополитически финт, съчинен нейде, но не в Скопие, нито в София. Ако да не беше този финт, ако неговите автори, тез геополитически финтьори и фарисеи не подпираха изотзад МПЦ, ако не я злоупотребяваха така цинично и лицемерно, тя нямаше да поставя ултиматуми, нито да претендира за чуждо наследство. Целта на операцията е и БПЦ да бъде завлечена в същия сценарий, та да стане и тя инструмент и съучастник на чужди, алчни, студенокръвни, антиправославни и антихристиянски интереси. \nДнес от БПЦ, която е \"единна и неделима\", се иска да признае собственото си наследство и собствената си историческа и духовна идентичност, и по този начин (какъв абсурд!) да се откаже и отрече от тях, и да ги връчи другиму! Този друг само привидно е МПЦ. Това е зрителна измама. Финт. Утре ще последва друг финт и други пионки ще предявят претенции към Плисковската архиепископия, после - към Преславската патриаршия, после към Търновската и накрая - към Българската патриаршия. Та да рухне най-сетне първата православна крепост в славянския свят - Българската православна църква. \nЗа да се изпълни в пълнота казаното от Бжежински: \"След падането на комунизма на Изток, единственият наш враг остана Православието\". \nНо! \nВсевиждащи са избодените очи на Св. княз Борис I Покръстител! Живо е сърцето на Св. Наум. Който има душа - ще го чуе.     \n", "date": "2017.11.27", "title": "Не злоупотребявайте Църквата! "}
{"url": "http://duma.bg/node/156514", "text": "\n\"Ако искате да задържите качествени учени в страната си, трябва заплатите да бъдат приемливи\" \n- Проф. Курвоазие, има ли връзка провеждането на вашия форум в София с предстоящото председателство на България на Съвета на ЕС? \n- Да, разбира се. Нашият Консултативен съвет винаги заседава в столицата на страната, на която й предстои да председателства Съвета на Европейския съюз. Мисля, че това е много добре, защото ни позволява да ходим по места, които може би иначе няма да посетим. Чудесно е да се запознаем по-отблизо с Българската академия на науките, със София, с български учени и журналисти. Всичко това има много предимства.  \n- Колко национални академии на науките членуват в EASAС?  \n- Всички академии на страните членки на ЕС са представени в Консултативния съвет, но Малта и Люксембург нямат академии, Кипър сега изгражда такава. Към нас обаче са присъединени и две академии от държави, които не са членки на Евросъюза - Норвегия и Швеция. Така че общо в нашата организация членуват 29 академии на науките.  \n- За мен поне беше любопитно, че сред дискусиите във вашия форум в София голямо място бе отделено на хомеопатията. ЕАSAС неотдавна публикува становище, че за хомеопатичните средства трябва да се въведат изисквания, които да са еднакви с тези за останалите лекарства.  \n- Това становище е по инициатива на Шведската академия на науките, която направи проучване за хомеопатичните средства в национален мащаб. Според шведските учени добре е това да се направи и на европейско равнище. По този въпрос мнението на науката е много ясно и категорично - хомеопатичните средства не носят друга полза, освен ефекта на плацебото. Но това е въпрос, който засяга обществото. Много хора приемат хомеопатични средства. Важно е при тях етикетите да са като при другите лекарства и ясно да се казва какво съдържат те - например вода и захар. Хората трябва да знаят какво приемат. За хомеопатичните продукти трябва да има същите стандарти като за другите медицински продукти, щом те претендират, че имат ефект. Науката е много наясно с хомеопатията, но е важно и на обществото да се кажат ясно нещата.  \n- Но хомеопатичните лекарства вече са много разпространени, как може да им противодействате? \n- Наистина е така, но това може да бъде и много опасно. Особено когато човек не взима лекарства за някое сериозно заболяване и разчита на хомеопатията, не отива на лекар. Последиците могат да бъдат много сериозни. Така че хомеопатичните средства не са нито толкова хубави, нито толкова безвредни, както смятат много хора. Затова ние ясно заявихме позицията си, в редица страни това становище се прие много сериозно и привлече общественото внимание, тъй като това е мнението на европейската научна общност.  \n- Обсъждаха се и теми, свързани с енергията, околната среда, биологическите науки.  \n- Това са трите области, за които е много важно да се вкарат колкото може повече знания в процеса на вземането на политически решения. В тези три области работим много добре, но не се ограничаваме само в тях.  \n- Според вас каква е ролята на академиите на науките за развитието на обществото във всички аспекти? \n- Академиите са много различни в различните страни. Вие имате академия, която изпълнява две задачи - обединява научната общност, която съветва политиците, освен това управлява научните институти. В БАН има 42 института и тя има тези две основни отговорности. В някои страни институтите се ръководят от министерства или от външни фондации, а академиите са отделно. Във вашия случай, в бившите социалистически и в други страни идеята е изследванията да се управляват от учените. В противоположния модел идеята е научните изследвания да се управляват от бюрократите, които нямат достатъчно научен усет. В Германия например системата институти \"Макс Планк\" се управлява от учени, работи в тясно сътрудничество с университетите. Това, което трябва да правите, е научните институти да се управляват от учени. Това не е толкова лесно, защото бюрократите искат да управляват. Когато учените кажат, че нещо е важно, те ги обвиняват, че го правят заради интереса на института си. В това е проблемът. Тази игра между учените и бюрократите тревожи учените. Ако искате да правите дългосрочна реформа, вероятно моделът на \"Макс Планк\" е най-добрият. Но това е трудно, защото има интереси, пари. \n- А връзката на научните институти с университетите? \n- Много важно е изследователските институти  да работят в тясно сътрудничество с университетите, това е добре и за двата процеса. Трябва да се намери точният баланс. Но независимо от това изследователските институти са много ценни, защото изследователската работа и науката са от съществено значение за напредъка на обществото. Ние трябва да знаем какво ни заобикаля, ако искаме да знаем кои сме, къде сме и какво трябва да правим. Изследванията във фундаменталните науки също са много съществени за нашата култура. И това е също ролята на тези институти. В много академии има и програми, насочени към децата от началното училище. Много трябва да се прави в тази посока, но мисля, че учените знаят това. \n- Вслушват ли се политиците в мнението на учените? \n- Мисля, че ако погледнем през последните години, ще видим, че преди 20 и повече години науката е била напълно откъсната от политиката. Академиите на науките сега полагат усилия да запълнят тази пропаст. И тя малко по малко се преодолява. Трябва да добавя, че винаги съм бил много впечатлен от Европейската комисия, която иска да знае колкото може повече, преди да приеме някой закон. Някои от националните правителства правят много по-малко, тъй като са по-близко до властовите игри и политическите противопоставяния. Вчера видях председателя на парламента и вашия вицепремиер. И двамата казаха, че искат да видят едно сближаване между общността на политиците и тази на науката.   \n- Имате ли поглед върху работата на БАН, вашата организация, доколкото помня, участва в международния одит на нашата академия преди няколко години? Какво е мнението ви за равнището на науката в БАН? \n- Мисля, че имате редица учени и институти, които се вписват много добре в европейския контекст. Нямате проблеми с това. Проблемът е в ниските заплати на учените в академичните институти, за които научих. Ако искате да задържите качествени хора в страната си, трябва заплатите да бъдат приемливи.  \nХората в тези академии, по-опитните, трябва да протегнат ръка на младите. Вие в България не искате да губите младите си учени, вие искате те да управляват тези институти. Това по мое мнение са много важни въпроси. Трябва да се доверите на някои учени и да им дадете свобода, за да направят това, което смятат, че е полезно. А да се дава свобода е винаги трудно. \nБългария трябва да бъде много внимателна в това отношение, защото иначе се стига до изтичане на мозъци и така ще останете без интелектуален елит. Ще бъде лошо за цялото общество. Затова хората трябва да погледнат на този проблем много сериозно, иначе ако загубите това, цялата ви научна инфраструктура може да изчезне. \n    \n", "date": "2017.11.27", "title": "Доверете се на учените и им дайте свобода"}
{"url": "http://duma.bg/node/156522", "text": "Ултрасите на ЦСКА в два поредни дни привлякоха вниманието с хулигански изстъпления. В събота на мача от Югозападната трета лига в Сандански двайсетина бабаити от сектора на домакините замеряха с камъни агитката на ЦСКА 1948, която не им остана длъжна. Оказа се, че нападателите обаче са червени фенове, поддръжници на участващия в Първа лига ЦСКА-София. Вчера ултраси на новосформирания елитен отбор разрушиха оградата на сектора на гости на стадиона на Локомотив в Пловдив и нахлуха на пистата, за да се саморазправят с привърженици на домакините. Заради навлизането им в игралната зона мачът бе спрян, а полицаите с мъка обезвредиха безчинстващите озверели юначаги. \nДали Дисциплинарната комисия към БФС ще се осмели да накаже подобаващо клуба на Гриша Ганчев? При това, след като в последните дни и спортният министър, а преди него и премиерът Бойко Борисов показаха, че ще дадат на сформирания преди година клуб базите на фалиралия ЦСКА. Така де факто той ще бъде обявен за формален наследник на най-титулувания футболен отбор у нас. \nНе станаха ли прекалено много бруталните изяви на шайка гамени, които се вживяват в правораздавателни шпиц команди? Да припомним ли безчинствата им и при търга за емблемите и активите на фалиралия ЦСКА? \nНо учудваща ли е апатията на властта към действията на запалянковците, щом наскоро дори футболист, избягал от \"Българска армия\", разкри, че е бил заплашван с физическа разправа от шефовете на отбора, ако не преподпише договора си, отвел го от Литекс на стадиона в Борисовата градина? \nЗащо всички забравят, че футболът все пак е спорт, а не война? И на стадиона повечето хора, в това число родители с малки деца, отиват да гледат изпълненията с топка на любимците си, а не батални сцени...   \n", "date": "2017.11.27", "title": "Война на стадиона"}
{"url": "http://duma.bg/node/156523", "text": "Каква е вероятността да умрете при катастрофа? Според Евростат един на 10 000 българи загива всяка година по тази причина. При 70 г. живот излиза, че всеки 150-и българин ще завърши под колелата. Ако на един убит се падат трима ранени, осакатен ще бъде всеки 50-и българин. Или 2,7% от нас ще пострадат тежко или фатално при автомобилна катастрофа. Слабо е да се каже ужасяващо. Освен по мизерия, нещастие, корупция, смъртност и ниска раждаемост, България е на първо място в Европа и по жертви на пътя. 99 загинали на милион! Два пъти повече от средното за ЕС. \nКой е виновен? \nНа първо място корупцията. Т.е. властта. Да видим защо? \n1. Купуването на книжки е публична тайна. Бивш инспектор от ДАИ бе казал, че парите от търговията с книжки се стичат като ручейчета към министъра на транспорта. Когато неграмотен или недоучен шофьор хване волана, вероятността да катастрофира, нарани и убие е по-голяма от шанса да оцелее. \n2. Корупцията сред катаджиите е друга причина. Щом 20 или 50 лв. подкуп отменят наказанието, няма защо да се боиш да караш надрусан, пиян или като бесен, да минаваш на червено или да изпреварваш забранено. В страни, в които опитът за подкуп на полицая завършва с белезници, има два пъти по-малко убити при катастрофи.  \n3. Състоянието на пътищата. И в този случай причината е основно корупцията. Ако значителна част от парите за пътно строителство не се крадяха, щеше да има повече магистрали и ремонтирани пътища и значително по-малко жертви. Ако при обществените поръчки властите крадат една трета от парите, значи те са пряко виновни за една трета от убитите и ранените поради състоянието на пътната мрежа. \nВсякакви призиви да се обуздаят джигитите, да се спре войната по пътищата, всякакви неделни съвещания, показни хайки и театрални жестове и апели ще останат без ефект, докато не престане да се краде.    \n", "date": "2017.11.27", "title": "Жертви на корупцията"}
{"url": "http://duma.bg/node/156524", "text": "Непоклатима ли е столичната кметица Йорданка Фандъкова, та вече толкова години необезпокоявано оглавява администрацията с ореола на несменяема и вечна закрилница на София? Нито едно нейно управленско, но недалновидно решение ли не може да стане причина за напускането на удобния кабинет на ул. \"Московска\" 33? В колко квартала и с каква честота трябва да са местните протести на недоволство, за да признаят Фандъкова и нейните благодетели, че са налице редица пробойни в ръководството й? Подобни въпроси всъщност едва ли будят безпокойство или предизвикват дълбоки размишления у представителите на управляващото мнозинство. Някакви си спорадични изрази на гражданско недоволство, няколко лозунга и байрака едва ли са способни да разбудят съмнения за недосегаемост в столичното началство. А може би не е точно така? Защо тогава Бойко Борисов се нервира от протеста в неделя? Защо се дразни, че закачат миловидната жена, зад чиято кротка усмивка и благ лик се вършат безобразия? \nФандъкова е издигната в поредната свещена крава на ГЕРБ. Признанието за несъвършенствата й е табу в религията на партията. Затова и не може няколко павета и ремонти да я свалят от пиедестала. Статутът й на всеобща гербаджийска любимка бе потвърден и вчера в пламенната защитна реч на Бойко Борисов на конгреса на ГЕРБ. \"Въобще да не им се притесняваш за София\", потупа той бащински седящата до него градоначалничка в пълната зала на \"Интер Експо Център\". По същото време десетки граждани изразяваха негодуванието си пред сградата на общината. \nЯвно, докато управляващите виждат в недоволството от Фандъкова само предизборни кампании, партийни манипулации и политически спектакли, гражданският ропот ще е обречен на неуспех. За да се стигне до признаване на грешки и реакция, явно на улицата ще трябва да излязат и гражданите с партийна книжка на ГЕРБ. Които също са недоволни от кметицата на София. Сигурно тогава Борисов и компания ще се стреснат. Сега само се дразнят и се нервират, че някой се осмелява да не харесва онова, което предлагат.   \n", "date": "2017.11.27", "title": "Недосегаема"}
{"url": "http://duma.bg/node/156548", "text": "Станахме свидетели на срамен конгрес на партия, наричана, меко казано, \"лидерска\". А тя си е чиста проба авторитарна. И за наше нещастие този самозабравил се лидер вече ни управлява 9 години. Авторитарно. За каква демокрация изобщо става дума? Този въпрос ще си зададе всеки, присъствал на това жалко и безобразно подобие на партиен конгрес. Защото въпросното мероприятие, с всичките му скъпи сценични ефекти - последна дума на техниката и пиара, приличаха на шоу на американски проповедник, оглавяващ секта. Звездата Бойко Борисов се появи като един месия, а последователите Му - богомолците, скандираха името Му, врекоха Му се във вечна вярност и го ласкаеха до небесата. Стигнаха дотам, че го изкараха и \"лидер на Балканите\". \nДемокрация ли? Не, глупост, кич и самозабравяне! Какво се случи всъщност? Борисов свика формално паството си, за да Го преизбере. Нямаше недоволни, нямаше критикари, нямаше дискусия за управление, нямаше отчет на неизпълнените задачи, нямаше и конкуренти за лидерския пост. \nЩо за бутафорна партия е това? И как при този брутален политически цирк, който ГЕРБ ни разиграва толкова години, народът остава глух и сляп? Парадоксално, а?!      \n", "date": "2017.11.27", "title": "Сектата ГЕРБ"}
{"url": "http://duma.bg/node/156526", "text": "В Куба вчера започна цикълът от избори на местно и национално ниво, който трябва да завърши с избор на Национално събрание. \nПрез февруари догодина следващият парламент трябва да посочи наследника на сегашния държавен глава – 86-годишният Раул Кастро. \nВ изборите участват повече от 8 милиона кубинци. Това са първите избори след смъртта на водача на Кубинската революция Фидел Кастро, който почина точно преди една година. Ще се избират депутати в местните органи на управление – общинските събрания, след което и Национално събрание – висшият орган на държавната власт в страната. В края на февруари 2018 г. новият парламент ще назначи председател на Държавния съвет. \nПрез 2013 г. Раул Кастро, който наследи брат си Фидел като председател на Държавния съвет през 2008 г., обяви, че ще се оттегли от поста след края на настоящия си мандат през 2018 г. Очаква се той да остане начело на Комунистическата партия, но предаването на поста на практика означава край на 60-годишното управление на семейство Кастро. За най-вероятен наследник на Раул Кастро се сочи първият заместник-председател на министерския съвет Мигел Диас-Канеля.   \n", "date": "2017.11.27", "title": "Първи избори в Куба след Фидел"}
{"url": "http://duma.bg/node/156527", "text": "Президентът на Русия Владимир Путин се подписа под закона за статута на чуждестранните медии в страната, съобщава РИА \"Новости\". \nДокументът е публикуван в официалния интернет портал за правна информация. \nПо-рано законът бе одобрен от Съвета на федерацията и от Държавната дума. Той влиза в сила след официалното му публикуване. \nСъгласно документа за чуждестранни агенти могат да бъдат определени всички медии, които получават финансиране от чужбина или са базирани в друга страна. В закона не се споменават конкретни издания или телевизионни канали. \nРешението за определянето на статута ще се взема от правосъдното министерство. \nМедиите, признати за чуждестранни агенти, са длъжни да се регистрират като такива и да предоставят отчет, а също така да публикуват известие, че материалите се предоставят от чуждестранен агент. Ако откажат да се регистрират, те ще бъдат санкционирани съгласно закона. Новият закон не засяга работата на руските медии. \nПо-рано правосъдното министерство на Русия обяви, че в списъка с чуждестранни агенти могат да бъдат включени \"Гласът на Америка\", \"Радио \"Свободна Европа\" и други. Поправката в статута на медиите е в отговор на действия на САЩ, които задължават руски медии да се регистрират като чуждестранни агенти.   \n", "date": "2017.11.27", "title": "Путин подписа медийния закон за чуждите агенти"}
{"url": "http://duma.bg/node/156528", "text": "Европейските банки са изтеглили от Великобритания активи за 350 млрд. евро за периода от юни 2016 г., когато беше референдумът за излизането на страната от ЕС, до юни 2017 година. Това съобщи в. \"Файненшъл таймс\", позовавайки се на официалната статистика на Евросъюза. \nЗа една година активите на банките във Великобритания на страни членки на ЕС са били съкратени със 17% - от 1,94 до 1,59 трилиона евро. Общата сума на финансовите задължения също така е наляла от 1,67 до 1,34 трилиона евро. \nСпециалистите свързват изтеглянето на активи с опасенията за евентуални загуби заради \"Брекзит\"-а и очакват, че тенденцията ще се запази до март 2019 година, когато Великобритания окончателно ще напусне Евросъюза. \nСпоред проучване на Европейската банкова организация (EBA), една трета от европейските учреждения е определила като основна причина за тревога неопределеността заради възможните промени на юридическите норми, регулиращи финансовите договори, защитата на данните и изпълнението на решенията на съда. Неопределеност може да се появи в случай на излизане на кралството от общността без ново споразумение. \nМеждувременно британският в. \"Индипендънт\" съобщи, че има документи, според които преговарящите от страна на ЕС за \"Брекзит\" подготвят основата за удар срещу Обединеното кралство, когато се достигне до следващия кръг от преговорите по развода. Брюксел ще постави неприемливи условия за голяма част от министрите в правителството на премиера Тереза Мей. \nИзтеклите документи показват, че главният преговарящ на ЕС Мишел Барние иска да постави като условие за получаване на добра сделка за Великобритания \"автоматичното\" приемане на новите регулации на ЕС в двугодишния транзитен период след март 2019 година. \nПланът, замислен от лидерите на ЕС при закрити врата, ще постави Обединеното кралство в позиция да не може да влияе върху правилата, които приема по време на транзитния период и със сигурност ще разяри противниците на Брюксел в Лондон. Главният преговарящ е пределно ясен, че Великобритания \"няма да има институционални права, нито присъствие в институциите\", както и \"право да гласува\", което означава, че Обединеното кралство ще трябва да следва правила, направени в интерес на членовете на Съюза и да ги прилага в своето законодателство, без да има контрол над създаването им. \nХодът показва за пореден път, че преговарящите на Съюза са тези, които поставят условията за \"Брекзит\", докато Тереза Мей все още се мъчи да отговори на последните им изисквания, отговаряйки на първия \"оттеглящ\" етап от преговорите. \nДокументите, които има \"Индипендънт\", показват, че следващият етап ще е също толкова притискащ и в него е заложена политическа бомба - поставянето на условие, което ще раздели правителството на Мей и може да струва премиерското й кресло. \nПотенциалните конфликти за транзитния период тепърва ще излизат наяве, защото от ЕС заявиха, че няма да обсъждат бъдещите търговски отношения, докато не бъде постигнат достатъчен прогрес по текущите теми на преговорите.   \n", "date": "2017.11.27", "title": " Парите \"бягат\" от Лондон  "}
{"url": "http://duma.bg/node/156529", "text": "Над 70 задържани при безредици в Брюксел \nПолицията в Брюксел задържа 71 души по време на избухналите в града безредици. Безредиците избухнаха по време на митинг Дсрещу робството на мигранти в ЛибияУ, на който се събраха множество младежи. Според белгийския вестник ДСоарУ, няма пострадали.  \nПучдемон иска каталунците да гласуват за независимост \nБившият каталунски лидер Карлес Пучдемон започна кампанията си за регионалните избори от Белгия, като призова каталунците да заявят желанието си за независимост. \"Ние демонстрирахме на света, че имаме капацитета и волята да станем независима държава. И на 21 декември трябва да ратифицираме това желание\", каза той. Испанският премиер Мариано Рахой разпусна парламента в Барселона и насрочи на 21 декември предсрочни избори. \n Експлозия в завод в Китай \nЕксплозията е станала в пристанищен град южно от Шанхай, съобщиха властите и местни медии. Съборени са част от сгради и на някои улици има паднали отломки върху автомобили. Взривът е станал във фабрика в град Нинбо. Полицията разследва причината за инцидента. Двама души са загинали. Не се разкриват подробности за обстоятелствата около загиналите. Други двама души са в тежко състояние. Най-малко 30 души са хоспитализирани. \n Тръмп обещал на Турция да не подкрепя кюрдите \nТурция разчита, че САЩ ще прекратят сътрудничеството със сирийските кюрдски Сили за защита на народа /СЗН/, които Анкара смята за клон на забранената в Турция Кюрдска работническа партия, заяви турският премиер Бинали Йълдъръм. От Анкара заявиха, че Доналд Тръмп е поел такъв ангажимент пред турския си колега Реджеп Ердоган. От Белият дом казаха, че решението за това е взето в момент, в който сирийският конфликт се придвижва към \"стабилизационна фаза\" на гарантиране, че \"Ислямска държава\" няма да се завърне. \n   \n", "date": "2017.11.27", "title": "Кратки новини"}
{"url": "http://duma.bg/node/156530", "text": "Заместник-началникът на Революционната гвардия на Иран предупреди Европа, че ако заплаши Техеран, въоръжените сили на страната ще увеличат обхвата на ракетите си над 2000 километра, информира местната агенция Фарс, цитирана от Ройтерс. \nФранция призовава за \"безкомпромисен\" диалог с Иран за ракетната програма на Ислямската република и евентуално организиране на преговори по казуса, отделно от сключеното през 2015 г. ядрено споразумение между Техеран и световните сили. \nИран многократно уверява, че ракетната програма е с отбранителен характер и не желае да преговоря за нея. \n\"Ако поддържаме обхвата на нашите ракети до 2000 километра, то не е заради липса на технологии...Ние следваме стратегическа доктрина\", каза бригаден генерал Хосейн Салами. \n\"Към момента ние смятаме, че Европа не е заплаха, заради това ние не увеличаваме обхвата на нашите ракети. Но ако Европа се превърне в заплаха, ние ще увеличим обхвата на ракетите си\", предупреди той. \nМиналия месец началникът на гвардията генерал-майор Мохамад ал Джафари заяви, че иранските ракети могат да покрият \"повечето от американските интереси и сили\" в региона, така че Ислямската република не се нуждае от увеличаване на обхвата им. \nДжафари поясни, че обхватът на балистичните ракети се базира на ограничения, които са наложени от върховния лидер на страната аятолах Али Хаменеи, който е главнокомандващ на въоръжените сили на Иран.     \n", "date": "2017.11.27", "title": "Ако Европа ни заплаши, увеличаваме обхвата на ракетите си, предупреди Иран"}
{"url": "http://duma.bg/node/156531", "text": "Лидерът на блока Християндемократически/Християнсоциален съюз (ХДС/ХСС) и германски канцлер Ангела Меркел се обяви твърдо против нови избори за Бундестаг след провала на преговорите за съставяне на правителство. Тя заяви позицията си по време на конгрес в Мекленбург - Западна Померания. \n\"Аз не мисля, че не можем да направим нищо със съществуващите резултати, постигнати след изборите за Бундестаг на 24 септември\", каза Меркел. Тя посочи, че се надява да създаде правителство \"много скоро\", като се надява, че политическата безизходица на Германия може да приключи. \n\"Европа се нуждае от силна Германия, затова е важно скоро да се сформира правителство\", посочи канцлерът. \nРечта й идва само ден, след като Социалдемократическата партия (СДП) се съгласи да участва в преговори с канцлера Ангела Меркел. Страната с най-мощната икономика в Европа бе обхваната от политически сътресения, след като проучвателните преговори за коалиция между консерваторите на канцлера, либералите от Свободната демократична партия (СвДП) и Зелените се провалиха. \n„Няма да създаваме пречки само заради самите пречки“, каза лидерът на СДП Мартин Шулц, отказвайки се от досегашната си категорична позиция, че партията му отива в опозиция. Той обаче допълни, че създалата се ситуация няма „автоматично“ решение – което може да е под формата на коалиция или подкрепа за правителство на малцинството, и преди да бъдат предприети действия, трябва първо да се получи одобрението на ръководството на партията. \nНа парламентарните избори в Германия на 24 септември консервативният блок на Меркел завърши на първо място, но с рекордно ниски резултати. Така, без категорично мнозинство, канцлерът трябваше да търси коалиционната подкрепа на СвДП и Зелените. Проучвателните преговори между тях обаче не успяха да завършат със споразумение, като основни пречки пред него бяха въпросите за миграцията, климата и европейската политика.  \n    \n", "date": "2017.11.27", "title": "Меркел против нови избори, чака спасение от Шулц"}
{"url": "http://duma.bg/node/156532", "text": "Лидерът на самопровъзгласилата се Луганска народна република (ЛНР) Игор Плотницки е подал оставка по собствено желание поради невъзможността да изпълнява задълженията си заради здравословни проблеми. Това съобщи \"Луганският информационен център\" позововайки се на шефа на спецслужбите на Луганск Леонид Пасечник и цитирани от \"Газета.ру\". \"Игор Венедиктович подаде оставка заради здравословни проблеми. Оказаха се множество увреждания след контузия. В съответствие с неговото решение аз пристъпвам към изпълняване на задълженията на глава на Републиката до предстоящите избори\", заяви Пасечник. \nНародният съвет на ЛНР одобри предложението на Плотницки да се назначи за изпълняващ длъжността държавен глава на републиката ръководителят на министерството за държавна сигурност на ЛНР Леонид Пасечник. Съобщава се, че депутатите са приели решението единодушно. \nСутринта на 23 ноември Плотницки е напуснал Луганск, а вечерта същия ден е пристигнал в Москва, уточни Лента.ру. \nНяколко дни преди това в ЛНР избухна конфликтът между Плотницки и вътрешния министър Игор Корнет, който отказа да подаде оставка. На 22 ноември неизвестни въоръжени хора превзеха сградата на Генералната прокуратура на републиката, а преди това блокираха административните и правителствените сгради в града. Появиха се информации, че е имало идея за обединяване с другата самообявила се сепаратистка република - \"ДНР\", с цел да бъде създадено държавно формирование под името Малорусия, но Плотницкий се е противопоставил. \nНовоизбраният лидер Леонид Пасечник декларира готовност да изпълнява договореностите от Минск и да развива отношенията с Русия. Той допълни, че бившият лидер Плотницки е назначен да отговаря за изпълнението на споразумението от Минск. По-думите му всички \"органи на властта\" работят в обичайния си режим.  \"В момента ще се придържаме към този курс, който следваме вече редица години. Това, преди всичко, е съюз с Руската федерация, вярност към Минските споразумения, икономическото и политическото развитие на републиката, гарантиране на сигурността и нормалния живот на всеки жител на ЛНР\", каза Леонид Пасечник. По думите му \"няма никаква криза на властта\". Пасечник добави, че ще възпрепятства всичките опити за излизане извън рамките на закона и нарушаването на конституцията на републиката. \nМеждувременно пресслужбата на Народната милиция на ЛНР съобщи, че през последното денонощие територията на републиката е била под обстрел четири пъти. \"Украинските сили използваха гранатомети, картечници и стрелково оръжие\", заявиха в отбранителното ведомство пред РИА \"Новости\". Общо по територията на ЛНР са били изстреляни над 40 снаряда.   \n", "date": "2017.11.27", "title": "В Луганск се смени властта "}
{"url": "http://duma.bg/node/156533", "text": "330 млн. евро може да бъде максималният размер на глобата по делото на Европейската комисия (ЕК) срещу \"Булгаргаз\", \"Булгартрансгаз\" и Българския енергиен холдинг заради злоупотребата с господстващо положение на държавните компании. Това заяви министърът на енергетиката Теменужка Петкова пред БНР. Не успяхме да стигнем до споразумение с ЕК и оттук нататък вариантът е забранително решение. Това забранително решение съдържа размер на глобата, която ЕК ще определи. Тази глоба може да достигне до 10% от оборота на Българския енергиен холдинг. Максималният размер на глобата би могъл да бъде 330 милиона евро. Много се надявам да не се стигне до този максимален размер, тъй като, както и Комисията сама отбелязва в част от кореспонденцията, която имаме, това нарушение, е започнало от 2007 година и е продължило до 2014 година, каза още Петкова. \nНа въпрос за изграждането на АЕЦ \"Белене\" тя каза, че решението трябва да се вземе Народното събрание. \"Всичко е въпрос на това какво ще реши българският парламент. Ние като изпълнителна власт ще изпълним решението\", каза тя и добави, че депутатите възможно най-бързо трябва да се запознаят с доклада на БАН за \"Белене\", а въз основа на този доклад да се проведе дискусията и да се вземе решението.  \n    \n", "date": "2017.11.27", "title": " ЕК може да ни глоби с 330 млн. евро"}
{"url": "http://duma.bg/node/156534", "text": "Съюзът на дунавските овощари ще използва опита на българските хотелиери и ресторантьори през лято 2017 за внос на работна ръка от страни извън Европейския съюз. Експертите на организацията са си поставили за цел до началото на следващия активен сезон да предложат решения на фермерите. \n\"Проблемът с намирането на сезонни работници в нашия сектор е особено сериозен. Когато узреят, плодовете не могат да чакат, трябва да се оберат веднага, заяви Силвия Гордеева от Съюза на дунавските овощари пред fermer.bg. Най-трудното за малките и средните стопанства е да осигурят дом. В един град това е много по-възможно, отколкото в село. Някои фермери предпочитат да не работят с чужденци, но е добре да имат достъпни варианти, коментира още Гордеева. \nВъпросът за улесняване на достъпа на работна сила от страни като Украйна и Молдова е обсъждан и на Консултативния съвет по овощарство и зеленчукопроизводство миналия месец. Основните условия за приемане на чужди работници е да се сключи трудов договор с тях, да се представят доказателства за здравното им осигуряване, да се заплати пътуването и да се гарантира подходящо настаняване за времето на престоя.   \n", "date": "2017.11.27", "title": "И овощари подготвят внос на чужда работна ръка"}
{"url": "http://duma.bg/node/156535", "text": "Ново поскъпване на хранителните стоки на едро отчитат от Държавната комисия по стоковите борси и тържища (ДКСБТ). Повишаване на цените се наблюдава от няколко седмици. \nУвеличение е регистрирано в цената на едро на червените и зелените чушки - съответно с 4,4 на сто и с 2,4% и килограм червени чушки се продава до 1,88 лв., а зелени - до 1,27 лв. Картофите са поскъпнали с 1,8 на сто и се търгуват по 0,58 лв. за кг. Цената на оранжерийните краставици скочи с 4,8 на сто до 2,20 лева средно за кг. През изминалата седмица ръст в цената е отчетена и в продажбите на едро на краве сирене - с 0,5% и килограм се търгува по 6,13 лв. Каймата поскъпна с 1,7 на сто и се купува по 4,77 лева за килограм. Цената на пакетче краве масло от 125 грама се повиши с 0,5% до 2,25 лева за брой. Пилешкото замразено месо поскъпна с 1,6 на на сто се продава по 3,86 лева за килограм на едро. \nЯбълките се продават по 1,25 лв. за кг. Цената на лимоните се е понижила сезонно с 4,3% до 2,47 лева. Портокалите се продават по-евтино с 12,8 на сто до 1,43 лева за кг. на едро. \nКашкавалът тип \"Витоша\" се търгува по 10,55 лв. за кг, а олиото - по 1,96 лева за литър. \nЦената на брашното тип \"500\" се вдигна с 1,2 на сто до 0,83 лева за килограм. Яйцата се продават по 0,29 лева за брой на едро. \nИндексът на тържищните цени (ИТЦ), който отразява цените на хранителните стоки на едро, се повиши през миналата седмица с 0,42%, отчитат още от ДКСБТ. \n    \n", "date": "2017.11.27", "title": "Хранителните стоки поскъпнаха и през миналата седмица"}
{"url": "http://duma.bg/node/156536", "text": "Обществени обсъждания на доклада за оценка на въздействието върху околната среда (ОВОС) на инвестиционното предложение за автомагистралата \"Русе - Велико Търново\" ще започнат утре и ще продължат до 1 декември. Ще бъдат проведени общо 10 срещи в населените места, през които ще преминава трасето, съобщи Агенция \"Пътна инфрструктура\" (АПИ). \nМагистралата \"Русе - Велико Търново\" е с дължина около 133 км. Началото на проекта е на 3 км източно от съществуващия Дунав мост при Русе, а краят е след Дебелец, по посока на път II-55. В разработените варианти на трасето са проучени възможните технически решения за изграждане на магистралата по нов терен извън съществуващия път I-5. \nПроектът е разделен на три участъка, които са Русе - Бяла, обход на Бяла  и Бяла - Велико Търново. Един от разработените варианти е комбиниран и пресича път II-21 Русе - Силистра и продължава в посока юг-югозапад, преминава югоизточно в непосредствена близост до интермодалния железопътен терминал. Автомагистралата продължава в югозападна посока, след което пресича първо път II-23 Русе - Червена вода, а след това и път I-2 Русе - Варна. Трасето следва в посока юг-югозапад, минава над р. Русенски Лом с мостово съоръжение между селата Басарбово и Иваново. След това пресича път I-5 Русе - Бяла. Според АПИ този вариант е най-целесъобразен от екологична, техническа и икономическа гледна точка. Друг вариант е т.нар. \"Червен\", при който трасето обхожда Русе югоизточно и развивайки се успоредно на р. Дунав, пресича път I-2 Русе - Варна малко след разклона с път II-23 Русе - Червена вода. След това преминава западно на селата Красен, Божичен и Иваново до пресичане с път I-5 Русе - Бяла. Трасето се насочва северозападно на селата Тръстеник и Екзарх Йосиф, продължава между селата Белцов и Ценово и преминава в непосредствена близост западно на кв. \"Гара Бяла\", като пресича път I-3 Гара Бяла - Плевен на 2 км от кръстовището с път I-5. \nТретият - \"син\" вариант следва червения до пресичането с общински път за с. Иваново западно от селото, след което се развива в южна посока. С това направление преминава в непосредствена близост западно на гр. Две могили и с. Батишница и обхожда източно гр. Бяла. След това продължава отново в южна посока, като преминава източно на селата Каранци, Раданово, Сашево, Куцина, западно на селата Крушето и Янтра и се насочна към път I-4, който се пресича западно от с. Леденик. На около 5 км след пресичането се влива в червения вариант. При този вариант, южно от гр. Бяла е проектирана връзка с дължина от 8 км, която да осигури възможност за връзка между синия вариант в участъка и червения. \nПреди месец от публикуван Доклад за оценката на въздействие на околната среда (ОВОС) стана ясно, че бъдещата магистрала ще засегне четири защитени зони и ще минава в близост до предприятия, къщи и обработваеми площи. Според експертите комбинираният вариант е най-щадящ за околната среда. Ще бъдат засегнати 3848 имота с обща площ от 11 725 дка. От тях 695 дка е земеделската земя, има и 48 дка овощна градина. \nМаршрутът на магистралата преминава и през четири защитени зони - \"Ломовете\", реките Росица, Янтра и Дряновска. При строителството има риск да бъдат засегнати и складови бази на военния завод \"Дунарит\", както и на производителя на биогориво и жп превозвач \"Булмаркет\". \nДискусията в общините Павликени, Горна Оряховица и Велико Търново е насрочена за 28 ноември, а на 29 ноември в Полски Тръмбеш, Ценово и Бяла. На 30 ноември докладът ще бъде представен пред жителите на общините Борово, Две могили и Иваново. На 1 декември ще бъде обсъждането в община Русе.   \n", "date": "2017.11.27", "title": " Започва обсъждането по вариантите на АМ \"Русе - Велико Търново\" "}
