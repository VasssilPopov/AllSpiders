{"url": "https://duma.bg/saniran-blok-v-burgas-proteche-za-poreden-pat-n205693", "text": "Покривът на жилищен блок в Бургас, саниран преди 4 години по Националната програма за енергийна ефективност, протече за пореден път. Собственици се оплакаха, че са наводнени два апартамента. Проблемите в обновения с европейски и държавни пари бл. 101 в комплекс \"Меден рудник\" не спират, последната авария е от 24 ноември след последния обилен дъжд.  За изминалите четири години фирмата-изпълнител често е била викана да оправя нередностите, обясни домоуправителят на вх. 5 Райно Златев. Той обясни, че след всеки по-силен дъжд покривът на блока протича. След последния обилен дъжд фирмата сама изпратила майстори и дори не дочакала собствениците да се обадят, обясни Златев. По 3-4 пъти годишно им се налагало да викат различни майстори - зидари, шпакловчици, електротехници и др. Пробойни се получили и след ремонта на козирката на блока. Хората са притеснени, че след година, когато гаранционният срок по договора с изпълнителя изтече, ще трябва сами да покриват щетите от калпавото саниране.", "date": "2019.12.19", "title": "Саниран блок в Бургас протече за пореден път"}
{"url": "https://duma.bg/mirishe-na-boklutsi-n205699", "text": "Имало едни хиляди бали с боклуци, които, естествено, никой не искал в двора си. Те си миришели някъде по света, докато в един момент някой не решил, че малка България може да измисли какво да ги прави. Колко тона чужда токсичност и мръсотия са акостирали в страната ни никой не знае.  , разделяйки псевдоконтрола, без да комуникират помежду си. Некомпетентни ли са? Не им ли пука за собствената им държава? Алчни ли са? Или вече са затънали толкова дълбоко в политическата мръсотия, че не им пука от физическото струпване на боклук в България? Откъде идват непотребните отпадъци? Кой ги докарва? Има ли чадър над този бизнес, който е мръсен в буквален и преносен смисъл? За чуждестранните фирми е изгодно да горят отпадъците си тук – както всичко в България и това е евтино, а и няма никакъв контрол. По света е иначе. Далавера май има и за някои наши топлоелектрически централи - защо да плащат скъпото гориво, като могат да си вземат изгодно боклук? Мирише на боклуци. На политически и административни при това. Необходимо е прочистване, а отпадъците - на сметището. Важи и за безотговорните институции, и за бездушните политици!", "date": "2019.12.19", "title": "Мирише на боклуци"}
{"url": "https://duma.bg/eksperti-poiskaha-plan-za-spasyavane-na-bdzh-n205688", "text": "БДЖ да изготви аварийна краткосрочна програма за спасяването на железопътната услуга от недостиг на работоспособен подвижен жп състав, която да бъде финансово обезпечена от правителството. Около това мнение се обединиха на форум, организиран от Научно-техническите съюзи в транспорта, Форумът за балкански транспорт и инфраструктура, Националното сдружение-общество на инженерите по железен път и други неправителствени организации. В заключителен документ експерти, бивши министри и ръководители на дружеството направиха анализ на състоянието на БДЖ, което определиха като крайно тежко. Пътническите вагони са остарели, с над 40-годишна възраст е 60-70% от състава, 187 от общо 259 товарни вагона са в изолация, което е близо 52 на сто, заради заложени по план, но неизпълнени ремонтни дейности. По думите на инж. Ясен Ишев, председател на Научно-техническия съюз по транспорта, въпреки реорганизацията и преструктурирането на БДЖ от 2002 г. насам нещата не се променят, а причината е отсъствието на държавата от този процес. Министерството на транспорта не кандидатства за закупуването на подвижен състав по европейски средства и това според него е притеснително. Експертът смята, че колкото и ръководства да се сменят в железницата, това няма да доведе до подобряване на положението, докато не се вземат конкретни решения за преодоляване на кризата в сектора. Експертите изложиха своите предложения и препоръки, нетърпящи, според тях, отлагане, защото \"железницата бавно умира\". Те ще бъдат поставени за обсъждане на кръгла маса през януари, с участието на ресорните министри, вицепремиер, ръководителите на БДЖ и НТСТ. Сред основните препоръки е изготвянето на средносрочна програма (2020-2027 г.) с основни цели и параметри за развитие на жп сектора, съгласувана с целите на ОП \"Транспортна свързаност\". Експертният форум подкрепя още идеята МТИТС да включи БДЖ за кандидатстване по програми на ЕС за купуване на подвижен състав по примера на метрополитена и полските железници.", "date": "2019.12.19", "title": "Експерти поискаха план за спасяване на БДЖ"}
{"url": "https://duma.bg/iskat-zavishavane-na-nakazaniyata-za-posegatelstvo-nad-meditsi-n205695", "text": "НФСБ и ВМРО внесоха в парламента промени в Наказателния кодекс, свързани със завишаването на наказанията за посегателство над медицински работници. Според изследване на БЛС около 90% от медиците са били жертва на насилие, а само за миналата година има над 400 случаи на физическо посегателство. С промените се предлага наказанието за тежка телесна повреда да се увеличи от 5 на 7 години затвор, а за средна телесна повреда да бъде 5 години вместо досегашните 3, за лека телесна повреда с разстройство на здравето максималният размер на наказанието да е 2 вместо една година. Нападенията срещу медици, особено през последните години, е проблем, на който не можем да гледаме безразлично, коментира за ДУМА депутатът от \"БСП за България\" доц. д-р Георги Йорданов. Той подкрепя предложението за увеличаване на наказанията за посегателство над медицински лица. По думите му основен проблем е превенцията и защитата на медиците. \"Наказанието е последваща мярка. То се случва, когато лечението на пациентите е приключило, те и близките им са се успокоили и емоциите са се уталожили. Ние трябва да осигурим на медицинските лица възможността да бъдат максимално защитени, когато посрещат пациентите си, за да могат спокойно да отдадат всичките си усилия и знания, за да им помогнат\", подчерта социалистът. Представителите на всички болници публично се възмутиха от обвиненията за пороци в целия сектор здравеопазване, които отправи новоучреденият синдикат на медицинските специалисти, ръководен от Мая Илиева. В писмо до премиера Българската болнична асоциация, Сдружението на общинските болници, Националното сдружение на областните болници за активно лечение, Асоциацията на университетските болници и Националното сдружение на частните болници отхвърлят внушенията за далавери и злоупотреби с разпределение на заплати и болнични, схеми за източване на пари, подправяне на документи и фалшифициране на клинични пътеки. Те приканват Бойко Борисов на среща. Сдруженията на всички болници от месеци работят съвместно за определяне на най-важните стълбове на реформата в здравеопазването. В писмото си те подчертават, че лекари и сестри не трябва да се противопоставят - никой не печели от конфликт на медицински специалисти, които трябва да работят в екип за здравето на пациентите. При евентуална среща с премиера и ресорните институции болниците са готови да представят не само своята гледна точка, но и предложенията за реформа в сектора. Междувременно протестиращите медицински сестри обявиха, че преместват палатковия си лагер пред Народното събрание.", "date": "2019.12.19", "title": "Искат завишаване на наказанията за посегателство над медици"}
{"url": "https://duma.bg/ivan-geshev-ne-razbira-debata-za-promeni-v-konstitutsiyata-n205698", "text": "При изключително засилено полицейско присъствие и все по-увеличаваща се охрана от НСО Иван Гешев официално встъпи в длъжност като главен прокурор. Той бе лаконичен по въпросите за започнатия от президента Румен Радев дебат за евентуални конституционни промени, насочени към съдебната сфера и в частност към правомощията на обвинител щ1. Той не виждал дискусия по темата, а политически заявки. \"Когато инициираш дебат, трябва да има тема, а не да го инициираш, за да изясниш какъв е проблемът и дали има проблем. Когато стане ясна темата, ще кажа моето мнение, а съм сигурен, че и прокуратурата ще каже своето\", заяви той. \"Ако консултациите, разговорите, дебатите, нямам предвид само това, което започна при президента, а целият дебат е насочен, за да се създаде платформа за някаква дискусия, която ще обслужи идващи политически проекти или идващи избори, е безполезно упражнение\", коментира темата и бившият главен прокурор Сотир Цацаров, който от петък официално ще е председател на антикорупционната комисия. Гешев не отговори дали има атаки от страна на съдебната власт. Той обаче щял да опази прокуратурата от опити за политически натиск, като спазва закона. След Нова година главният прокурор ще сформира Консултативен съвет от изтъкнати юристи, една от първите им задачи ще е да дадат становище към дебатите за промени в Конституцията. Гешев вече е подготвил екипа и визията си за управление на държавното обвинение, но ще ги обяви \"на по-късен етап\". Стана ясно, че ще запази сегашния брой заместници. Гешев очаква предстоящият мандат да бъде най-тежкият мандат на главен прокурор по две причини. Първата е заради очакването за повече справедливост от държавата и прокуратурата, а втората - че \"прокуратурата вече е на други обороти\". \"Всички прокурори и магистрати са независими. Този термин \"независим прокурор\" е обиден към прокуратурата\", критичен бе Гешев към законодателните намерения на властта. Той подчерта, че всички прокурори и магистрати се базират на закона, вътрешното си убеждение и доказателства по делото, което гледат. Късно следобед Министерският съвет одобри искане до Конституционния съд (КС) за тълкуване на разпоредбите на чл. 126, ал. 2 от Конституцията. Повод за тълкувателното питане е търсенето на ефективен механизъм за разследване срещу главния прокурор. Кабинетът пита КС дали прокурор може да извършва проверки, разследване и други процесуални действия по сигнали срещу главния прокурор, предвид общоприетия правен принцип \"никой не може да съди себе си\".", "date": "2019.12.19", "title": " Иван Гешев не разбира дебата за промени в Конституцията"}
{"url": "https://duma.bg/vlastta-ne-znae-koi-firmi-kolko-boklutsi-vnasyat-n205697", "text": "Правителството и екоминистърът не знаят на колко фирми са дали разрешително да внасят боклуци, за какво количество и къде се съхраняват отпадъците. Това обобщение направи Корнелия Нинова след изслушването на Нено Димов в НС. Той застана пред депутатите по искане на ПГ \"БСП за България\", за да даде информация за транспортирането на стотици тонове отпадък с неясен произход у нас. \"От отговорите на министъра разбрахме, че МОСВ не е давало разрешение за внос на боклуци. Италиански медии обаче писаха, че техни фирми го правят за България по определена схема на мафията\", припомни председателката на БСП. \"Г-н министър, не попитахте ли италианската страна, след като прочетохте тревожната информация? Вярно ли е, че това количество е предназначено за България, кой от италианска страна стои зад това, кой от българска страна чака този боклук и какво могат да направят службите на двете държави, за да пресечете този канал за зариване на България с нерегламентирани боклуци\", обърна се Нинова към Димов. Според нея в контрола цари пълен административен хаос - митниците отговарят за границите, МВР какво се случва във вътрешността на страната, а РИОСВ отговаря за сметища. Нинова заподозря, че министърът няма информация или я крие, а някой изкарва много пари от тровенето на българите. Трябваше карабинерите в Милано да задържат почти 900 т неясен отпадък с дестинация България, та МОСВ да тръгне да се оправдава с процедури и наредби, възмути се депутатът от \"БСП за България\" Манол Генов, който представи мотивите за изслушването на екоминистъра. Той припомни, че по Закона за достъп до обществена информация медия е поискала от Изпълнителната агенция по околна среда списък с фирмите, които внасят отпадъци в България. За 2017 г. и 2018 г. сведенията са били отказани под претекст, че данните не са обществено значими. След обжалване във ВАС има решение, че информацията трябва да бъде предоставена, настоя Генов. В питанията се включиха единствено депутатите от БСП и ДПС. Министър Димов се оплете в обясненията си, не отговори конкретно на нито един въпрос и повтаряше опорните точки, написани на лист. По думите му контролът по превоза на отпадъците е засилен още през лятото. Той се оправда, че в министерството контролират само документално вноса на отпадъци. Димов отрече да има информация, че заловеният отпадък от Италия е бил предназначен за България. От ГЕРБ декларативно обявиха, че трябва непримиримост към всякакви форми на нерегламентирано изгаряне на отпадъци. Шефката на парламентарната комисия по околна среда Ивелина Василева дори благодари на БСП, че предизвикали изслушване по тази актуална и изключително важна тема.", "date": "2019.12.19", "title": "Властта не знае кои фирми колко боклуци внасят"}
{"url": "https://duma.bg/bsp-vnasya-tekstove-ot-zakona-za-sotsialnite-uslugi-v-ks-n205696", "text": "БСП ще подкрепи отлагането на Закона за социалните услуги за 6 месеца и обмисля обжалването на текстове от него в КС, обяви Корнелия Нинова след среща на депутатите от ПГ \"БСП за България\" със социалния министър Деница Сачева. \"Темата е изключително важна. Тя породи огромно обществено напрежение, коментари и дискусии. Очевидно е, че правителството не се справя с комуникацията, обяснението и решенията по този въпрос\", подчерта лидерът на БСП. Нинова опроверга твърденията на Сачева, че проектозаконът за социалните услуги е бил подкрепен от депутатите от левицата. Тя припомни, че при гласуването на второ четене социалистите бойкотираха НС заради измененията в изборния кодекс. \"В закона има и добри текстове, които се отнасят за хора с увреждания и за грижа за възрастни хора. Затова на първо четене сме подкрепили закона в неговата философия\", поясни Нинова. Срещата със Сачева предизвика оживена дискусия за проблемите в социалната сфера. Кристиан Вигенин, Надя Клисурска, Таско Ерменков, Весела Лечева и други изказаха мнения и препоръки към министъра. Георги Гьоков има притеснения, че участието на НПО в социалните услуги може да доведе до фалшиво увеличение на броя на децата в риск. Той настоя държавата да се погрижи първо за семействата, които да осигурят нормална грижа да рожбите си, за да не изпаднат в рискови групи. Сачева отново подчерта, че темите, свързани с деца и семейство, не са обект на Закона за социалните услуги и че той е насочен към хората с увреждания, към старите хора, към бездомните и изоставените деца. \"Това, което виждаме и чуваме в публичното пространство, е насаждане на страхове. Ще положим усилия да проведем дискусии в цялата страна. Ще подкрепим и ако бъде инициирана от парламента, дискусия за семейните политики\", уточни Сачева. ", "date": "2019.12.19", "title": "БСП внася текстове от Закона за социалните услуги в КС"}
{"url": "https://duma.bg/pravitelstvoto-odobri-tol-taksite-n205690", "text": "С постановление на Министерския съвет беше приета тарифата за таксите, които ще се събират за ползване на републиканската пътна мрежа от превозните средства над 3,5 тона, съобщи регионалният министър Петя Аврамова. С тарифата се въвежда модел за таксуване на принципа \"който руши повече, да плаща повече\". Тол таксите са обвързани с екологичната категория на тежкотоварното превозно средство и с класа на пътя, по който то ще се движи. Т.е. колко ще трябва да заплати един камион за преминаването си през България ще зависи от маршрута, по който ще премине, както и от неговия еко клас. Например за най-масовия тир с тегло над 12 т и повече от три оси, ако е категория евро 1 и евро 2, цената ще е 39 ст. за км. Ако е евро 3 и 4 - 36 ст. на км, евро 5 - 33 ст. на км , и евро 6 - 26 ст. на км. Обхватът на тол системата ще е 6050 км и в него влизат магистрали, пътища от първи клас и частично от втори клас. За останалите 16 000 км тежкотоварните превозни средства няма да дължат нито винетна, нито тол такса. Няма да има промяна във винетните такси за пътните превозни средства до 3,5 тона. \"Смятаме, че сме направили разумните отстъпки и тарифите, които предлагаме, са оптималният вариант, с който трябва да бъде заплащано преминаването на камионите над 3,5 тона\", обясни Аврамова. Със средствата, събрани от тол таксите, ще се рехабилитират пътища. Крайният срок за въвеждане на системата е 1 март 2020 г., като е възможно тя да влезе в сила предсрочно. Аврамова обясни, че с тол системата не могат да бъдат решени проблемите на автобусните превозвачи - нерегламентираният превоз и дългосрочните договори с общините. Тя коментира, че тяхното решение трябва да се намери в други нормативни документи, като например да бъдат направени промени в Закона за обществените поръчки.", "date": "2019.12.19", "title": "Правителството одобри тол таксите"}
{"url": "https://duma.bg/iznasyame-po-300-tona-shafranovi-lukovitsi-za-kitay-godishno-n205689", "text": "България ще бъде първата държава в света, която ще изнася шафранови луковици за Китай. Това обяви вчера директорът на Центъра за насърчаване на сътрудничеството в областта на селското стопанство между Китай и страните от Централна и Източна Европа Васил Гелев. Ако всички процедури приключат, още тази година можем да изнесем 20 тона, а от догодина се планира експорт на 300 тона шафранови луковици годишно, информира Гелев. Цената, на която в момента се продават шафрановите луковици в Китай, е около 2,5 евро за килограм. При износ на 300 тона годишно става въпрос за продукция за около 1 млн. евро. Сделката за експорта на екзотичната подправка и суровина за козметиката е договорена  при подписаното тристранно споразумение между центъра, ръководен от Гелев, Българската национална асоциация на производителите на шафран и биологични шафранови продукти и китайския концерн \"Джъдзян Янтйен за земеделие, наука и технологии Ко ООД\". По думите на Гелев най-известните български продукти в Китай са козметичните с маслодайна роза, виното и киселото мляко с марката \"Момчиловци\". Центърът е разработил специални наръчници в помощ на предприемачите, които искат да стъпят на китайския пазар. Те се разпространяват безплатно. Първият е подробно упътване как става регистрацията на търговска марка или марка за услуга в Китай. Готов е и наръчник за електронна търговия. В него подробно са обяснени процесите на освобождаване от митница, данъците, данните, платформите, митническата проверка и логистиката, закупуването на продукти от Китай и т.н.  В печат е и помагало за внос на селскостопански и други стоки в Китай. От него става ясно, че освен преработените продукти от хранително-вкусовата промишленост за Китай могат да се изнасят само продукти, за които има разписани двустранни протоколи и чиито процедури са приключени. В момента са открити 31 процедури за внос в Китай на български агропродукти. Завършени са тези за царевица, люцерна, риба и рибни продукти, мляко и млечни продукти, комбинирани фуражи на растителна основа и фуражни добавки, белено слънчоглед, отпадъчни материали от производството на рафинирано масло и спирт.", "date": "2019.12.19", "title": "Изнасяме по 300 тона шафранови луковици за Китай годишно"}
{"url": "https://duma.bg/mozhe-da-ima-obrat-v-nasha-polza-za-paketa-mobilnost-n205691", "text": "Европейската комисия е приела на заседание в Страсбург решение да спре одобрените неокончателно промени в правилата за международните пътни превози. Това съобщава изданието \"Политико\", като отбелязва, че решението все още не е представено официално. Причината комисията да приеме подобно решение е, че новите правила, както бяха договорени преди седмица в среднощно закрито заседание, не помагат, а биха попречили за опазването на околната среда. Според приетите миналата седмица текстове  шофьорите трябваше да почиват извън кабината на камиона, да се връщат на всеки четири седмици в страната, където е регистрирана фирмата, а размерът на командировъчните да бъде според държавата, в която са изпратени. Според българските превозвачи новият регламент е протекционистки за западноевропейските фирми за автомобилни превози и цели да бъде ограничена дейността на дружествата от периферията на Европейския съюз като България. Накрая транспортната комисия прие над 1100 поправки, някои от които взаимно изключващи се.  ЕК си постави като основна цел в следващите пет години да защити природата, а новите правила предвиждат допълнително излишно движение на дизеловите камиони по европейските пътища. Цитиран е заместник-председателят на ЕК Валдис Домбровскис, по чиито думи ЕК ще успее да спре въвеждането на промените с приемането на ново решение навреме. \"Политико\" отчита, че това е първият зрелищен сблъсък между новите ръководства на институциите на ЕС, а полза в случая имат противниците на промените - България, Румъния, Полша, Унгария, Латвия, Литва.  Междувременно правителството одобри вчера промени в закона за автомобилните превози. Промените са резултат на няколкомесечна работа с бранша, коментира транспортният министър Росен Желязков. Намаляване на превозвачите, които не отговарят на условията за установяване, т.нар. фирми пощенски кутии, предвиждат промените. Те налагат създаването на публичен таксиметров регистър. Освен това се ограничава възможността за извършване на нерегламентирани превози. Регламентират се превозите с атракционна цел, поясни Росен Желязков.", "date": "2019.12.19", "title": "Може да има обрат в наша полза за пакета \"Мобилност\""}
{"url": "https://duma.bg/kabinetat-otpuska-nad-52-mln-lv-za-vodnata-kriza-v-pernik-n205694", "text": "Правителството отпуска над 5,2 млн. лв. за пакет спешни мерки за решаване на водната криза в Перник, съобщи след заседанието на Министерския съвет регионалната министърка Петя Аврамова. 340 хил. лв. са за доставянето на вода от карстови пещерни езера. По думите й подземните води могат да осигурят между 300 и 700 литра вода в секунда. По споразумение между МРРБ и община Перник ще бъдат отпуснати 1,89 млн. лв. за изграждане на 6 километра тръбопроводи от село Чуйпетлово до язовир \"Студена\", през които ще се осигури допълнителен приток на вода. Министърката очаква това да стане до 20 дни. Близо 3 млн. лв. ще отидат за ремонт на пречиствателната станция в Перник, за да може и \"мъртвата точка\" на \"язовир \"Студена\" да се ползва за питейни нужди, обясни Аврамова. Ако бъде обявено бедствие в Перник, процедурите по тези проекти ще са кратки и ще се изпълнят много бързо, увери екоминистърът Нено Димов. Екипи на ВиК от страната ще се включат в отстраняване на авариите по водопреносната мрежа в Перник. \"Софийска вода\" и ВиК в Перник започнаха и подмяната на повредения спирателен кран, водоснабдяващ градската промишлена зона.  Междувременно кметът на Перник Станислав Владимиров съобщи, че водата от целия Владайски канал ще бъде насочена към язовир \"Студена\". Ще бъде изградено и съоръжение във водосборната зона, което ще доведе до увеличаване на потока вода към язовира. Очаква се утре в Перник да бъде обявено бедствено положение, за да се ускорят аварийните дейности.  Заради спешните аварийни ремонти перничани вчера нямаха вода от 6 до 21 ч., но днес ще бъдат компенсирани с вода през целия ден.", "date": "2019.12.19", "title": "Кабинетът отпуска над 5,2 млн. лв. за водната криза в Перник"}
{"url": "https://duma.bg/senchesto-n205676", "text": "Сива икономика е стопанската дейност, която не се отчита от статистиката, независимо дали е законна или нелегална. Има твърдения, и те не са лишени от основание, че в годините на големи промени, каквито бяха времената в началото на 90-те на миналия век у нас, сивата икономика играеше и положителна роля, защото чрез нея хората успяваха да оцеляват. Нейното съществуване е донякъде неизбежно. Няма как, когато човек гледа в двора си домати и даде няколко от тях на съседа за салата, той да впише това в годишната си данъчна декларация като доход и да плати данък, като изчисли стойността на зарзавата по пазарните цени на дребно във времето, когато е станала \"сделката\". Това е прекалено и не може да стане, защото разходите за контрола на подобна дейност ще надхвърлят ползите.  Странно е обаче разминаването, което се получава. МВФ твърди, че икономиката в сянка в България гони 38% при 35% година по-рано. Родните работодателски организации и синдикати обаче отчитат, че тя е само 21% и постоянно намалява. Всяка година Асоциацията на индустриалния капитал в България харчи пари да изчислява специален индекс \"Икономика на светло\". Според последните данни, през 2018 г. още 4,5% от българския бизнес е излязъл от сянката и 80% от него вече е на светло. Хранителна среда за сивата икономика са високите данъци, непосилните осигуровки и лобистките закони, създавани от корумпирани политици. Един от начините да се установи нейното наличие е като се следят тенденциите в потреблението и декларирането на доходи. Уж сме най-бедната държава в ЕС, но сме на първите места по броя на луксозни автомобили на глава от населението, които с обикновена заплата не се купуват. Явно, изсветляването на икономиката е само на книга. Ако потреблението рязко надвишава официално обявените доходи, това твърдо означава наличие на сенчест бизнес. А като си говорим за индекси, у нас той би могъл да се казва \"Апартаментгейт\". Така ще бъде по-точно.", "date": "2019.12.19", "title": "Сенчесто "}
{"url": "https://duma.bg/eh-mako-makedonska-n205677", "text": "В началото на януари Бойко Борисов и Зоран Заев щели да се срещнат и щели били да обсъдят въпроса за езика. Ти да видиш! Както се казва: \"Товарищ Сталин, Вы большой ученый\"! Какво ли у нас не падна жертва на политиката. \"Златните\" български цигари, консерви и електрокари, дето хранеха държавата, ги пратиха на кино; загробиха енергийната ни сигурност с все реакторите на \"Козлодуй\" и с \"Южен поток\"; кое достойнство на България не унищожиха, барабар със спомена за него. Сега политиката застигна дори националната ни идентичност. Европа много ръкопляскала, когато Заев споменал \"македонския език\". А най-вече САЩ ръкопляскат, щото политическият им пъп е хвърлен в района ни. А ние? Когато през 1945 г. взеха един български диалект и от него създадоха македонския език с декрет и сръбски букви, Сърбия бе сред победителите във войната, а България бе победена нацистка държава и си траеше - щастлива поне, че СССР не даде на Гърция да отнеме половината й територия. Добре, ама сега не сме след война, не сме победена държава, напротив - развиваме се цветущо, както вика Бащицата. Е, затваряме един по един вестници, които се усъмняват в това, но го правим демократично. Ами като не сме победена държава, тогава защо се оставяме чуждата политика да посегне дори връз това, което сме дали на света - кирилицата и езика ни; да посегне връз литературата и борбите ни за свобода на злочеста Македония, откъсната от България през юли 1878 г. заради игрите на Великите сили. А после пък създадена изкуствено като измислена нация с измислен език заради нашето слагачество пред Третия райх на Хитлер.     Гърците сега си прибраха от Скопие заграбената от него античност, ние обаче отма даряваме на съседите средновековието си, наляло основите на мощната българска държава. Защо? Ами, за да вземели Северна Македония в НАТО. Нали бат'Бойко много обгрижва Балканите. Историята обаче ни учи, че на същите тия Балкани българите май че най-много сме били бити, почти винаги - с участието на Европа. Ала как да ни научи историята, като я изхвърлиха дори от учебниците! Няма вече кой да ни каже, че лакейството като държавна политика всеки път ни изхвърля на бунището. Затова и майчиното мляко си даваме. За да има мира, прегърнахме съседите да честваме заедно Кирил и Методий, дето общо с тях нямат. Сега ни викат, че те били създали... македонската азбука. Пуснахме кръвните си съседи като приятели в дома ни, те окрадоха каквото можаха, ние пак ги каним. \"Трябва България да признае македонския език\" - преди колко години това го рече... Екатерина Захариева? И още е министър тази жена! Тази нова македонизация я допуснахме преди, за да сме влезели ние в ЕС, сега пак се увъртаме, за да влезела Северна Македония в НАТО. Гърция се опълчи дори срещу конституцията на тая държава, за да не претендира за \"македонско малцинство\" на изток, ние си траем. Борисов измисли комисия, дето уж щяла да \"изчисти\" спора, Скопие направо плю отгоре й. А Заев се хили на бат'Бойко - бавиш се, давай националната идентичност! Кой не вижда, че сетне ще дойде ред на \"малцинството\" и на Пиринска Македония?       Един Симеон Велики вече не можем да родим...               ", "date": "2019.12.19", "title": " Ех, мъко македонска"}
{"url": "https://duma.bg/parvi-sme-v-es-po-siva-ikonomika-n205692", "text": "Делът на сивата икономика в България е 37,8%, което ни поставя на едно от водещите места в Европа, сочат данните на Международния валутен фонд (МВФ). Сред балканските страни отстъпваме шампионското място в тази негативна класация само на Косово, чийто показател е 38,8%, и на Черна гора с 38,2%. Македония е близо до нас не само като територия - нейният показател за дял на сивата икономика е 37,6%. Хърватия е с 35%. Румъния е някъде около златната среда на Балканите с 34,8%. Сърбия има 34,5%, Босна и Херцеговина - 34,5%, Гърция показва \"добър\" резултат от само 1/3 сив дял от икономиката си. Най-добре на полуострова са Турция - с 29,6% и Албания, която е с едва 28,3%. Във връзка с този документ гръцкият в. \"Катимерини\" пише, че гръцката държава би могла да инкасира приходи три пъти по-големи от взиманията по Единния данък върху собствеността (ENFIA) всяка година, ако незаконната икономика на Гърция беше ограничена до средното ниво на развитите страни в Европа. Документът на МВФ \"Обясняване на сивата икономика в Европа\" поставя Гърция сред държавите с най-големи незаконни икономики. Сивата икономика на страната достигна 30,2% от общата икономика през 2016 г., последната година, за която са налични данни. Това е равно на дела, който страната загуби по време на кризата. Проучването на МВФ установи най-високите проценти на незаконна икономика в Източна Европа, като в Косово тя достига до 38,8% от БВП, в България - 37,8%, и Естония - 36,8%. От друга страна, незаконната икономика на Австрия възлиза на едва 9,4% от БВП, в Люксембург тя достига 9,7%, а в Швейцария 9,8%. Според анализаторите на МВФ развитите икономики са имали средно 15-20 процента сива икономика, а развиващите се икономики са между 30 и 35 процента. Данните на МВФ за България са много по-високи от тези, които дават българските синдикати и работодатели за около 20% сив сектор. По официалните данни от НСИ като \"сиви\" могат да бъдат определени около 21% от българската икономика, което е над 23 млрд. лв. от БВП. Това означава, че над 23 млрд. лв. от недекларирани дейности се случват \"на сиво\" и по никакъв начин не стигат до облагане с осигуровки и с данъци. Това е една пета от целия ни БВП.", "date": "2019.12.19", "title": "Първи сме в ЕС по сива икономика"}
{"url": "https://duma.bg/dzhonsan-ne-puska-ministri-v-davos-n205679", "text": "Борис Джонсън забрани на министрите си да участват на Световния икономически форум в Давос през януари 2020 година. Представител на Даунинг стрийт заяви, че премиерът не иска членове на правителството му да присъстват на ежегодната среща с глобалния елит, пише европейската редакция на \"Политико\". Във форума, който се провежда в елитния швейцарски алпийски курорт всяка година, се включват около 3000 международни политически лидери, бизнес фигури, икономисти и известни личности. Обикновено в него участват представители и на британското правителство, но това няма да е така през 2020 година. \"Целта ни е да работим за хората, а не да пием шампанско с милиардери\", заяви говорителят на министър-председателя. Световният икономически форум трябва да се проведе от 21 до 24 януари. Обединеното кралство трябва да излезе от Европейския съюз на 31 януари.", "date": "2019.12.19", "title": " Джонсън не пуска  министри в Давос"}
{"url": "https://duma.bg/vashington-ne-mozhe-da-spre-pototsite-n205681", "text": "Санкциите на САЩ за газопровода \"Северен поток 2\" няма да могат да спрат строителството му, съобщава Блумбърг, позовавайки се на висши източници в Белия дом. Според тях проектът е почти завършен и санкциите срещу газопровода, които бяха включени в бюджета на САЩ за отбрана, няма да могат да му причинят сериозни щети. Източниците отбелязват, че сега САЩ ще се опитат да се съсредоточат върху противодействието на други руски енергийни проекти. Във вторник Сенатът гласува бюджет за отбрана в размер на 738 милиарда долара, който включва санкции срещу газопровода \"Северен поток 2\" и военна помощ за Украйна.", "date": "2019.12.19", "title": "Вашингтон не може  да спре \"потоците\""}
{"url": "https://duma.bg/kratki-novini-n205678", "text": "В момента най-малко 280 000 души са бездомни в Англия, като десетки хиляди са изложени на риск от загуба на жилище, разкрива годишният доклад на благотворителната организация \"Шелтър\". Това e увеличение с няколко хиляди от миналата година и 23 000 от първия доклад на благотворителната организация от 2016 г. Повече от 40 000 човека чакат в лагерите на гръцките острови, а по данни на хуманитарните организации положението там е драматично. Правителството на Гърция очаква през следващата година около 100 000 мигранти да преминат от Турция към гръцките острови. Експерти смятат, че \"кризата е налице и е сериозна\".  PSA Group и Fiat Chrysler Automobiles NV постигнаха споразумение за сливане, което ще създаде четвъртия най-голям автомобилен производител в света. Бордовете на френската група PSA и на италиано-американския й конкурент са дали своето \"да\". Австралия преживя най-горещия ден във вторник през последните 15 г., след като Бюрото по метрология регистрира средно максимум 40,9 градуса по Целзий. Температурите счупиха предишния рекорд от 40,3 градуса по Целзий, измерен през януари 2013 г.", "date": "2019.12.19", "title": "Кратки новини"}
{"url": "https://duma.bg/lavrov-rusiya-e-chast-ot-evropa-no-bryuksel-razdelya-kontinenta-n205684", "text": "Високопоставени руски държавници взеха отношение за отношенията на Русия с ЕС и НАТО. Русия е част от европейското цивилизационно пространство, но ЕС не е готов за равноправни отношения, заяви външният министър Сергей Лавров в статията си \"Съседи по европейски\", публикувана в в официоза \"Российская газета\". В Брюксел се опитват изкуствено да разделят Европа на \"истинската\" и останалата, твърди Лавров. \"В брюкселския лексикон терминът \"Европа\" окончателно се е превърнал в синоним на \"Европейския съюз\". \"Истинската\" Европа - това са членовете на ЕС, а всички останали страни все още предстои да заслужат \"висшето звание европейци\". По този начин те отново се опитват изкуствено да разделят континента, изкривяват както географията, така и историята\", опасява се Лавров. Според него Брюксел на практика не е готов за равноправие в отношенията с Москва. Той обаче подчерта, че географски, исторически, икономически и културно Русия е била, е и ще бъде неразделна част от Европа. \"Притежавайки уникална идентичност, с която с право се гордеем, ние сме част от европейското цивилизационно пространство. През вековете Русия допринася за разширяването й - чак до Тихия океан\", добавя той. В същото време Лавров изразява увереност, че промяната на ръководството на ЕС и началото на нов институционален цикъл ще отвори възможност за \"нов старт\" в отношенията с Русия. Според него Москва е отворена за взаимоизгодно, справедливо и прагматично сътрудничество с ЕС в хармония с интересите на съюзниците и всички останали партньори в Евразия. \"Това е единственият начин да се изгради жизнеспособен модел на дългосрочни отношения, който да отговаря на интересите и стремежите на страните и народите на целия Евразийски континент\", подчертава Лавров. Отношенията пък Русия-НАТО бяха застъпени на брифинг на началник Генщаба на руската армия Валери Герасимов по време на негова среща с военни аташета на чужди държави. Пристъпването към интензивни военни учения показва, че НАТО целенасочено се подготвя за мащабен военен конфликт, заяви Валери Герасимов. Той припомни, че в натовската доктрина Русия е със статут на противник, а по време на срещата на върха в НАТО през декември бе заявено, че скоростта на прехвърляне на силите към \"източния фланг\" на съюза е нараснала значително. Герасимов припомни, че от 2016 г. членовете на НАТО са увеличили разходите за отбрана с общо $130 млрд, а до 2024 г. се предвижда увеличение на тази цифра с $400 милиарда.  \"Продължава работата по разполагането на американски компоненти за противоракетна отбрана в Европа. В балтийските страни и Полша, Черно и Балтийско море военната активност се засилва, военните учения на блока се увеличават. Техните сценарии показват целенасочена подготовка на НАТО за ангажиране на силите й в мащабен военен конфликт\", добави Герасимов. Той критикува и тезата за т.нар. \"руска военна заплаха\". \"Всяка стъпка на Русия по осигуряване на нейната военна сигурност, всяко планирано и прозрачно събитие за изграждане на армия и флот, всяко учение се представя от западни пропагандисти и фалшиви медии като \"заплаха за мира\", отбеляза Герасимов. В същото време той настоя за продължаване на диалога с алианса срещу рисковете от опасни военни инциденти. ", "date": "2019.12.19", "title": " Лавров: Русия е част от Европа,  но Брюксел разделя континента"}
{"url": "https://duma.bg/ek-shte-pravi-zadalbochena-proverka-na-ikonomikata-ni-n205685", "text": "Европейската комисия съобщи, че ще извърши задълбочена проверка за макроикономически дисбаланси в 13 държави от ЕС догодина. Проверките ще обхванат България, Германия, Гърция, Ирландия, Испания, Италия, Кипър, Холандия, Португалия, Румъния, Франция, Хърватия и Швеция. ЕК ще предостави насоки на държавите в ЕС къде са най-необходими структурни реформи и инвестиции за устойчив икономически модел в усилията за опазването на околната среда. Насоките ще помогнат за повишаване на производителността, като насърчават инвестициите и структурните реформи при научните изследвания за подобряване на достъпа до финансиране и на работата на пазарите на стоки и услуги, за премахване на пречките в бизнес средата, съобщават от ЕК. Насоките ще помогнат за повишаване на производителността, като насърчават инвестициите и структурните реформи при научните изследвания, за подобряване на достъпа до финансиране и на работата на пазарите на стоки и услуги, за премахване на пречките в бизнес средата, се посочва в съобщението на ЕК.", "date": "2019.12.19", "title": "ЕК ще прави задълбочена проверка на икономиката ни"}
{"url": "https://duma.bg/ungariya-e-zagubila-85-mlrd-ot-sanktsiite-n205682", "text": "Унгария е загубила 8,5 млрд. долара от санкциите срещу Русия. Това заяви в интервю за RTVI унгарският външен министър Петер Сиярто. Той каза, че Русия е вторият по големина търговски партньор на Унгария, който след налагането на санкции загуби много възможности за износ. В същото време Сиярто отбеляза, че Унгария никога не е нарушила европейското единство по въпроса за санкциите и не смята да прави това в бъдеще. На 13 декември лидерите на ЕС отново удължиха режима на санкции срещу Русия с още шест месеца - до юли 2020 г. Те са свързани с финансовия, енергийния и отбранителния сектор на Русия, както и стоки с двойна употреба.", "date": "2019.12.19", "title": "Унгария е загубила $8,5 млрд. от санкциите"}
{"url": "https://duma.bg/skandal-za-pari-s-balgarska-sleda-n205683", "text": "Българин, дарил 55 000 евро за очаквано съдействие при осъществяване на крупна финансова сделка, бе замесен в поредния скандал с дясната австрийска Партия на свободата, пише местният сайт \"ое24\". Български бизнесмен, който често пребивава във Виена, преди около година решава заедно със своя партньор да изкупи българско пенсионно осигуряване от австрийски концерн. Барбара Капел от Партията на свободата признава, че е получила 55 000 евро в брой от българския бизнесмен С. Според Капер тогавашният лидер на партията Хайнц-Кристиан Щрахе е дал съгласието си тя да влезе в ролята на лобист. В интервю за изданието тя заявява, че всичко, което е извършила, е било легално. \"Нямаше нищо незаконно. Приех партийно дарение и го предадох коректно по-нататък\", оправдава се тя. След обаче провала на сделката С. си е поискал парите обратно. Капел предполага, че бизнесменът има финансови проблеми. \"Това ме плаши. Предприемачът е доста опасен\", признава тя пред Дое24Ф. Бившата евродепутатка разказва, че през 2018-а С. заедно с партньора си е искал да изкупи българския пенсионен фонд от австрийски застрахователен концерн. \"Вече бяха инвестирани 8 млн. (евро - бел.ред.). Сделката обаче спря и бях помолена да се намеся\", заяви Капел. За целта тя получава одобрението на партийния ръководител Хайнц-Кристиан Щрахе, който обаче настоява С. \"да дари нещо за партията\". На въпроса й \"Колко?\" Щрахе бил отговорил: \"100 000\". Българинът платил. Не 100 000, а 55 000, признава Каплер, след като е мълчала по този въпрос от ноември насам. Тя разказва, че е провела три срещи в 5-звезден хотел на Рингщрасе във Виена. Парите са били в пликове. Капел предала парите на \"посредник\", който трябвало да ги предаде по-нататък. \"Не знам какво е направил с тях\", признава едва сега жената. Хайнц-Кристиан Щрахе отрича да има каквото и да е участие в тази сделка. \"Абсолютна лъжа е, че съм казал, че тя трябва да поиска 100 000 евро като дарение от български бизнесмен. В партията не е постъпвало дарение\", пише Щрахе във фейсбук. Според изданието отправените взаимни обвинения изострят допълнително \"братоубийствената война\" в партията. Освен Капел българският бизнесмен е бил познат и на член на ръководството на партията, който го е поканил на партито по случай рождения си ден. Пред медията Барбара Капел потвърждава, че познава българския бизнесмен С. \"от много години\" и се е срещала многократно с него. Но въпросният бизнесмен е заподозрян в пране на пари. Ако бъде осъден, съгласно чл. 165 от Наказателния кодекс, С. може да получи до 10 г. лишаване от свобода. Капел твърди, че телефонът на българина е бил подслушван. \"Знам, че е разследван. Той е опасен човек, който уж е бил агент на българските тайни служби\", споделя тя.", "date": "2019.12.19", "title": "Скандал за пари  с българска следа"}
{"url": "https://duma.bg/pezho-i-fiat-se-slyaha-n205687", "text": "Автомобилните производители \"Пежо\" (Peugeot PSA Group) и \"Фиат Крайслер\" (Fiat Chrysler Automobiles) подписаха вчера официално за сливането си на стойност 50 млрд. долара, създавайки четвъртия по големина в света производител на автомобили по отношение на производствения обем и третата мега компания в бранша по приходи.  Новосформираният консорциум се очаква да постигне годишни продажби на 8,7 милиона автомобила при приходи от близо 170 милиарда евро. Съгласно подписаното споразумение, Fiat Chrysler ще запази своето подразделение Comau до приключване на сделката и ще се раздели с него \"незабавно\" след това в полза на акционерите на новата съвместна компания.  Fiat Chrysler и Peugeot също така заявиха, че китайската група Dongfeng се съгласила да продаде 30,7 милиона акции на Peugeot обратно на френската автомобилна компания, като намали дела си в съвместната компания до 4,5%. Около 46% от приходите на съвместната компания се очаква да дойдат от бизнеса в Европа и 43% от този в Северна Америка. \"Пежо\" и \"Фиат\" се договориха да се обвържат в края на октомври. Съгласно споразумението акционерите на всяка компания ще притежават 50% от новото дружество. ", "date": "2019.12.19", "title": "\"Пежо\" и \"Фиат\" се сляха"}
{"url": "https://duma.bg/zhenite-shte-stignat-mazhete-v-rabotata-sled-257-godini-n205665", "text": "Жените ще трябва да чакат повече от два века и половина, за да се изравнят с мъжете на работното място, съобщи АФП. Според доклад, публикуван от Световния икономически форум (WEF), неравенството между половете се увеличава в редица сфери. Въпреки че жените съкращават изоставането в области като политиката, здравеопазването и образованието, неравенството на работното място няма да изчезне поне до 2276 г., пише в WEF. Организацията, която събира световния икономически елит на форума в Давос всяка година, изчислява, че неравенството се е увеличило спрямо показателите от 2018 г., когато до изчезването му са оставали 202 години. Базираната в Женева институция следи неравенството между мъжете и жените на работното място в 153 страни по света в 4 основни сфери - образование, здравеопазване, възможности за икономическа дейност и политическо овластяване. В най-добро състояние е образованието, където разликите между условията за мъже и жени са спаднали значително и дамите се радват на 96% от това, което имат господата. В тази сфера неравенството може напълно да изчезне само след 12 години. Но общата картина в света остава необнадеждаваща. Едва около 55 на сто от жените в трудоспособна възраст са на пазара на труда. При мъжете процентът е 78. Разликата в заплащането се свива в държавите, които членуват в Организацията за икономическо сътрудничество и развитие, но в същото време се увеличава в развиващите се страни.", "date": "2019.12.19", "title": " Жените ще стигнат мъжете в работата след 257 години"}
{"url": "https://duma.bg/nova-ekspozitsiya-v-natsionalniya-politehnicheski-muzey-n205666", "text": "В експозицията на Националния политехнически музей в София (ул. \"Опълченска\" 66) е подредена нова временна изложба \"140 години съобщителна техника и пощи в България\", която представя важни моменти от историята на комуникациите в България от 1889 г. до наши дни. Изложбата стана възможна благодарение на дарението, направено през 2018 г. от Държавната агенция \"Електронно управление\", а също и по повод юбилейната годишнина. Сред най-интересните експонати са телеграфен апарат, който пише с букви на кирилица, военно-полеви хибрид - между телефон и телеграф, телефонен апарат с номераторна шайба с 25 цифри. Тази техника е уникална за България и рядко срещана в световен мащаб.", "date": "2019.12.19", "title": "Нова експозиция в Националния политехнически музей"}
{"url": "https://duma.bg/atelie-za-detsa-v-doma-na-hudozhnika-n205667", "text": "\"В дома на художника\" - безплатно ателие за деца от 6 до 12 години, организира Националната галерия. Били ли сте на гости на известен художник? Иска ли ви се да надникнете в личния свят на Иван Лазаров? Малките любители на изкуството може да посетят дома на скулптора, за когото експертите на галерията ще разкажат сред избрани негови произведения. Адресът е: Къща музей \"Иван Лазаров\", бул. \"Васил Левски\" 56, датата е 20 декември от 14 до 15.30 ч. Необходимо е предварително записване на edu_nag@yahoo.com или на телефоните на Националната галерия.", "date": "2019.12.19", "title": "Ателие за деца \"В дома на художника\""}
{"url": "https://duma.bg/biznesat-i-sindikatite-iskat-ot-vlastta-sporazumenie-za-reformi-n205686", "text": "Работодателите и синдикатите предлагат на правителството да се подпише национално тристранно споразумение за реформи през следващата година в четири направления - бизнес среда и икономика; енергетика; демография, образование, пазар на труда и трудова миграция; социални въпроси. Това съобщи Васил Велев от Асоциацията на индустриалния капитал в България (АИКБ в Министерския съвет след среща в тристранен формат между председателите на работодателските организации и на синдикатите с премиера Бойко Борисов. Велев уточни, че на срещата се е дискутирало за т.нар. \"Зелена сделка\", която е била оповестена от ЕС. По тази тема е била обсъждана необходимостта България да се включи в програмата \"Въглищни региони в преход\", както и в Механизма за капацитети, който да бъде изработен и нотифициран, за да може в него да участват трите централи от Маришкия басейн. Велев добави, че на срещата са били обсъждани и предложенията на работодателите за поетапното либерализиране на пазара на електроенергия за бита. Обсъждана е и възможността за облекчаване на трудовата миграция. \"Амбициозната цел е до края на януари да имаме съгласувано и подписано такова споразумение. То визира над 40 мерки и програми за реформи в тези области\", заяви Велев. По думите му въпросът за болничните е една от 40-те теми и не е най-важната. По нея работодателите се надяват да постигнат споразумение за комплекс от мерки, които да ограничат злоупотребите.", "date": "2019.12.19", "title": " Бизнесът и синдикатите искат от властта споразумение за реформи "}
{"url": "https://duma.bg/kalin-vrachanski-ozvuchava-noviya-balgarski-audioserial-do-dano-n205668", "text": "Калин Врачански влиза в нова драматична роля в премиерния аудиосериал \"До дъно\", създаден ексклузивно за Storytel България - на бившия блестящ следовател и настоящ алкохолик Петър. Поредицата е част от оригиналното българско съдържание на постоянно разрастващата се стрийминг платформа за аудиосъдържание - Storytel Original, която вече има над 700 български заглавия в портфолиото си. \"До дъно\" разказва история за възмездие и изкупление. Главните герои са мъж, решен да изгради отново своя живот, и жена, която търси отмъщение. Авторката на аудиосериала е Анна Пеева - политолог по образование, сценарист по призвание и графичен дизайнер и журналист по професия. ", "date": "2019.12.19", "title": "Калин Врачански озвучава новия български аудиосериал \"До дъно\" "}
{"url": "https://duma.bg/leydi-makbet-ot-mtsenska-okoliya-s-premiera-v-natfiz-n205669", "text": "Абсолвентите на проф. д-р Пенко Господинов са готови с премиерата на последния свой дипломен спектакъл на учебната сцена на Театър НАТФИЗ. През последните три месеца те успяха да създадат \"Дон Жуан Тенорио\" по Молиер, в постановка на Пенко Господинов и \"Солунските съзаклятници\" от Георги Данаилов, в постановка на Анастасия Събева. Днес, 19 декември, ще представят на голямата сцена трагедията на Николай Лесков \"Лейди Макбет от Мценска околия\" в постановката на Максим Меламедов (Русия). Автор на драматизацията е Олег Богоев, превод Румяна Евтимова, координатор на проекта д-р Мирослава Гоговска, сценография и костюми Диана Тотева и Радосвета Гъбова, музика Леонид Фьодоров (група \"Аукцион\"). Директна препратка към пиесата на Шекспир, творбата на Лесков пресъздава съдбата на жена, осъдена да изгори в страстта си. За разлика от класическата Лейди Макбет, която е оръжие и жертва на властта, героинята на Лесков - Катерина Измайлова, е одър за нагона и сластта. Такава остава до последния си дъх. Превърнала се в трикратна убийца, Катерина несъмнено е жестока жена, но също е умна, интересна и талантлива. Спектакълът поставя въпрос - доколко заобикалящата алчност, скъперничество, скука, тъга, скръб и липса на състрадание изкривяват жертвата в оръжие? Кой всъщност се нуждае от оневиняване - обезумялата от страст или времето, което я лишава от любов... какво днес е нашето време? Сериозно последно учебно изпитание за младите актьори. ", "date": "2019.12.19", "title": "\"Лейди Макбет от Мценска околия\" с премиера в НАТФИЗ"}
{"url": "https://duma.bg/sergey-polunin-predstavya-baleta-chervenata-shapchitsa-n205670", "text": "Новият проект на благотворителния фонд на Сергей Полунин ще представи в навечерието на 2020 г. семейния балет \"Червената шапчица\". Световната премиера е на 29 и 30 декември в московската концертна зала \"Зарядье\". Сергей Полунин е събрал впечатляващ международен състав. Автор на музиката е младият композитор Кирил Рихтер. На пресконференция по повод премиерата той призна, че се е вдъхновил от собствените си съчинения, които е написал на 10-12 години. \"По това време много обичах средновековната музика и ранния Ренесанс. Народната музика е най-искрената и простичка - като приказката.\" Хореографът на балета Рос Фреди Рей от Англия разказа: \"Винаги са ме вдъхновявали братя Грим, включително и \"Червената шапчица\". Реших да обединя два варианта, за да се получи нещо интересно.\" В ролята на вълка е ангажиран Йохан Коборг от Дания.  Лаура Фернандес от Швейцария, която ще видим в образа на Червената шапчица, отбеляза: \"Моята героиня е неуверена в своите чувства и не знае кого да избере, но в края на краищата избира вълка.\" Лаура е лауреат на много международни балетни конкурси. След завършването на балетната академия \"Ваганова\" е приета в трупата на Мариинския театър. \"За да участвам в проекта на Сергей Полунин, напуснах трупата, в която играех от 2016 г., и за мен беше истинско чудо. Това бяха най-хубавите години в моя живот\", сподели за ДУМА Лаура. Тя разказа, че се впуска в ново пътешествие с много предизвикателства и с нетърпение очаква съвместната работа със Сергей Полунин и Йохан Коборг в \"Червената шапчица\". Сергей Полунин описа как е възникнала идеята за този проект. \"Генералният директор на  концертната зала \"Зарядье\" Олга Жукова ме попита дали мога да направя нещо за децата и така започна всичко. За мен е много важно да се потопя в детството и да сътворя вълшебно преживяване за малчуганите. \"Червената шапчица\" е семеен балет - както за децата, така и за възрастните. В него изпълнявам ролята на Дървосекача.\" Сергей Полунин е премиер солист в Лондонския кралски балет (2007-2012), от 2012 до 2016 г. работи в Московския музикален театър \"Станиславски и Немирович-Данченко\". Канен е за солист на Баварския балетен театър (2016-2019). На 12 август т.г. е назначен за временно изпълняващ длъжността ректор на Хореографската академия в Севастопол. Роден е в Херсон, Украйна, а през 2018-а получава руско гражданство. Известен е и с многобройните татуировки по тялото и ръцете си, а на гърдите му е изобразен портрет на президента Путин.", "date": "2019.12.19", "title": "Сергей Полунин представя балета \"Червената шапчица\" "}
{"url": "https://duma.bg/datata-n205671", "text": "1873 - В ГОРНА ОРЯХОВИЦА СЕ РАЖДА НИКОЛА ПЕТРОВ, ЛЕГЕНДАРЕН СЪСТЕЗАТЕЛ ПО БОРБА (УМИРА 1925 Г.). 25-годишен печели титлата \"Шампион на Америка\" в Ню Йорк. Година по-късно става европейски шампион по класическа борба във Виена. През 1900 г. става световен шампион, обявен е за \"Най-силния човек на XIX в.\" Носител на копринена лента с горния надпис, значка на Почетния легион и награда от 30 хил. франка. През 1909 г. е избран за почетен член на горнооряховското гимнастическо дружество \"Юнак\", на което подарява собствените си гимнастически уреди. В негова чест от 1963 г. се провежда международен турнир по класическа борба. 1915 - РАЖДА СЕ ЕДИТ ПИАФ, ФРЕНСКА ПЕВИЦА И АКТРИСА (УМИРА 1963 Г.). Рожденото й име е Едит Джована Гасион. До 1935 г. нейна публика са минувачите от улиците на парижките предградия. Там я открива Луи Льопле, който я наема за програмата си в кабаре \"Жернис\". Той й измисля и псевдонима Пиаф (Врабче). Записва първата си песен през 1936 г. (\"Чужденецът\"). През следващите години се превръща в най-ярката звезда на френския шансон. Нейни открития са Ив Монтан, Шарл Азнавур и др. Участва в осем филма, съавтор е на много от песните, които изпълнява. След смъртта й в Париж е уреден музей \"Едит Пиаф\". 1974 - ЗАПОЧВА ПРОДАЖБАТА НА ПЪРВИЯ ПЕРСОНАЛЕН КОМПЮТЪР. \"Алтаир 8800\" е създаден от американеца Хенри Едуард Робъртс. Машината разполага с 256 байта памет и панел с превключватели вместо клавиатура. Компютърът се купува чрез поръчка по пощата. \"Алтаир\" запалва искрата, породила микрокомпютърната революция през следващите няколко години. 1996 - УМИРА МАРЧЕЛО МАСТРОЯНИ, ИТАЛИАНСКИ АКТЬОР (Р. 1924 Г.). Известен е не само като един от най-добрите актьори на Италия, но и като ухажор на красивите жени, любител на хубавите ястия и страстен пушач. През Втората световна война е пратен в хитлеристки концентрационен лагер, но успява да избяга и да се скрие във Венеция. Сред по-известните ленти на Мастрояни са \"Развод по италиански\", \"Осем и половина\", \"Очи чорние\" и др. 2003 - НС ПРИЕМА ДЕКЛАРАЦИЯ ЗА СЪЗДАВАНЕТО НА \"АМЕРИКАНСКИ БАЗИ\" В БЪЛГАРИЯ. Българските военни бази за съвместно ползване, официално военни съоръжения и обекти за съвместно ползване, са полигони, предоставени за обучаване на български и американски войници, както и войници от други страни членки на НАТО в България. На тази дата две години по-рано НС приема декларация, с която препоръчва на МС да унищожи окончателно ракетния комплекс Р-400.", "date": "2019.12.19", "title": "Датата"}
{"url": "https://duma.bg/parvi-sred-svoite-i-vyarata-n205673", "text": "Днес, във времето, когато отбелязваме 120 години Самоковска партийна организация, бележим  и 100 години от рождението на много обичан трибун на самоковското работническо движение преди и след Втората световна война - Никола Стоянов Куфарджиев. Когато човек се сблъсква с такава личност и съдба си задава хиляди въпроси. Но най-важният е: каква силна вяра трябва да имаш, за да устоиш на всичко и да не загубиш вярата си в хората и партията?  ...В студения 19 декември 1919 г. в семейството на Стоян и Анна Куфарджиеви се ражда четвъртото дете - момче, след три дъщери. Наричат го Никола. Бащата Стоян Куфарджиев е от Копривщица, чиито чичовци са известни борци срещу турците и са заточеници в Диарбекир, жени се за самоковката Ана Казакова. Децата им носят будния просветителски дух на Самоков и свободолюбието на Копривщица. Това съчетание най-ярко е изразено именно при Никола. Бедността е завладяла огромен процент от населението. Никола Куфарджиев остава сирак и изпитва всички несгоди на бедните деца. Но за разлика от другите, той започва от твърде малък да мечтае да направи така, че да няма бедни хора. Твърде млад той се включва в работата на самоковската партийна организация. Едва 18-годишен е, когато го арестуват при разкрита конспирация през 1937 г. заедно с Асен Терзийски, Живка Гуцалска, Пешко Грозев, Радой Николов, Захари Несторов. След излизането от затвора работи с още по голям ентусиазъм и е избран за секретар на ОК на РМС и ръководител на младежкото кооперативно движение в Самоков. Той е един от инициаторите за създаването на селскостопанска кооперация \"Производител\" през 1937 г. - първата трудово-производителна кооперация в Софийска област. На 2 юли 1941 г., както пише негов приятел, по време на окопаването на картофите Куфарджиев е повикан \"за малка справка\" в полицията  и е изпратен в лагера \"Гонда вода\". Той е първият интерниран от фашистката власт, а кооперация \"Производител\" е разтурена. Попада във филиала Идризово на Скопския затвор. Куфарджиев е избран за партиен секретар на нелегалния затворнически комитет. Той се заема с подготвянето на най-голямото бягство от затвор и включването в антифашистката борба. Изготвен е план, който е съгласуван с комунистическата партия на град Скопие. На 28 август през нощта бягството е реализирано. Формира се огромна походна колона с челна и тилна охрана, осигурявана от партизаните на Трета македонска ударна бригада. Колоната потегля към Китка планина и се включва във въоръжената борба. Когато Куфарджиев се завръща в Самоков, веднага е избран да оглави самоковската партийна организация, без дори да свали партизанския си шинел... Със своите съратници той извършва изключително тежка работа във всички области на живота по пътя на обществото за възстановяване след войната. На 1 юни 1960 г. по негова инициатива е адресирано писмо до членовете на ЦК на БКП, което изразява тревогата на групата на Куфарджев от обществените деформации, които застрашават съдбата на социализма. Първият подпис е на Н. Куфарджев. Авторите на писмото са арестувани, изключени от партията и интернирани заедно с целите си семейства. След завръщането си в София Куфарджиев е директор на кино \"Севастопол\", а след това началник отдел в ДСО \"Булгарплод\". На 29 април 1991 г. прекъсва житейският му път в София. През 2017 г. излиза книгата на Димитър Иванов \"Противопоставянето\", където авторът нарича групата на Куфарджиев \"първите\", но нещо, което силно го впечатлява, е, че те след всичко изтърпяно бързат да вземат партийните си книжки. Никой не ругае държавата си, партията си и ДС. Продължават да вярват в развитието и усъвършенстването на обществото към по-добро и това, че справедливостта ще възтържествува.    ", "date": "2019.12.19", "title": "\"Първи\" сред своите и вярата"}
{"url": "https://duma.bg/leden-hotel-dava-stai-po-600-dolara-n205663", "text": "Стаи по 600 долара (538 евро) предлагат в новооткрития хотел в Юкасарви - най-северната точка в Швеция, с температура доста под точката на замръзване. Грандиозният див пейзаж, който формира фона на сградата, е безплатен за всички, предприели пътуването, за да му се насладят, уточняват от мразовитата атракция, която заработи с пълна сила в град Кируна. Строи се от сняг и лед всяка зима в продължение на три десетилетия. Деликатните детайли, като полилей, изработен изцяло от лед, са с материали от близката замръзнала река. В хотела има общо 15 индивидуално оформени арт апартаменти, създадени от екип скулптори и художници, дошли отблизо и далеч. От 126 кандидати бяха избрани 31 творци да работят върху ледения хотел. Те са дошли от страни като САЩ, Австралия и Япония. Ледът идва от Торне - 522-километрова река, която представлява част от границата между Швеция и Финландия. \"Суровината\" за строителния материал се извлича от реката на големи блокове в края на март или началото на април, когато реката е замръзнала най-плътно. След това блоковете се съхраняват до готовност за изграждане. А ледът се използва и за направата на маси, столове, десертни купи, чаши за шампанско и уиски.", "date": "2019.12.19", "title": "Леден хотел дава стаи по 600 долара"}
{"url": "https://duma.bg/ivet-lalova-poluchi-v-nhg-priza-bg-modna-ikona-2019-n205664", "text": "Световноизвестната българска лекоатлетка Ивет Лалова, удостоена с приза \"БГ модна икона 2019\", получи в Националната художествена галерия статуетката, изработена от прочутия бижутер Анжело Красини. Отличието бе връчено на чаровната спортистка лично от проф. Любомир Стойков - председател на Академията за мода. Традиционната годишна награда за най-стилни и успешни българи (в категория \"Спорт\") бе присъдена както за изключителни спринтьорски постижения на Ивет Лалова, така и за безупречната й визуална култура, професионална репутация и ярък стил.  \"Благодаря на Академията за мода за тази награда! За мен е чест да я приема. Знам, че тя не е само за модна икона, но и за професионализъм. Надявам се да ми донесе още повече късмет през идната година!\", подчерта Ивет Лалова. Тя бе придружена от нейния съпруг Симоне Колио. Европейската ни шампионка бе облечена в български тоалет. Дрехата е на Елена Златева - носителка на \"Златна игла\" на Академията за мода за най-добър млад дизайнер.", "date": "2019.12.19", "title": "Ивет Лалова получи в НХГ приза \"БГ модна икона 2019\""}
{"url": "https://duma.bg/aprilskiyat-plenum-prez-mart-v-moskva-n205675", "text": "През следващата 2020 година ще отбележим, надявам се, двоен юбилей на видния деец на БКП и държавник Вълко Червенков. Навършват се 120 години от рождението му и 40 години от смъртта му. И до ден днешен към живота и дейността му са причастни  хиляди българи, защото е доста силно усещането, че много нещо се премълчава и изопачава - и отляво, и от дясно. С други думи, неудобен е за всички.  Малцина са интелигентните, честни и храбри ръководители на отечеството ни като него. И това е другата причина да не бъде забравен до ден днешен. Не на последно място е свършеното от Червенков като ръководител на правителството в трудните следвоенни години. Писали сме вече на тази тема - по негово време годишният ни промишлен ръст е 22.8 %. https://www.duma.bg/valko-chervenkov-se-opalchva-na-stalin-beriya-i-hrushchov-n202569. Иначе казано, той с помощта на Съветския съюз изгражда основите на съвременна България. За подобряването на живота,  колкото и непосилно да е тогава това, той работи ден и нощ. Да, без помощта на Съветския съюз е била невъзможна тази мисия. Но в жестоките сталински години кого друг, ако не самия Вълко Червенков, ще сложат на мушката?! Той не си е и помислял, че е възможно да му се случи това, което му се стоварва на главата след идването на Хрушчов на власт. За Априлския пленум през 1956 г. е писано много, кой ли не се е пробвал? И на всички е давана трибуна в средствата за масова информация, на всички с изключение на един - на най-пострадалия от мътната априлска стихия - Вълко Червенков. Днес има думата той. Предлагаме ви частица от спомените му, от които става \"безпощадно ясно\", че неговата съдба, съдбата на социалистическа България, се е решила още преди софийския Априлски пленум по един брутален начин... в Кремъл! Случилото се там е почти неизвестно днес на българските читатели. Въпреки, че е буквално разпънат на кръст и е дълбоко наранен, като истински комунист Вълко Червенков преглъща обидата и сам гласува срещу себе си на Априлския пленум у нас - в името на партийното единство.  Какво ли беше това?                                  Срещи с ръководството на ЦК на КПСС, предшествували Априлския пленум (1956 г.)  2 февруари 1971 г.  ...Един ден - беше вече в началото на м. март 1956 г., получихме покана от Политбюро на ЦК на КПСС да заминем - цялото наше Политбюро - в Москва на среща разговор с него. Поканата беше предадена по телефона от Михаил Суслов на мене и на Т. Живков. Суслов ни предаде молбата нашето Политбюро да замине за Москва на среща със съветските другари, които искали да поговорят с нас, защото се безпокоели да не би ние - не знаейки всички факти - при решаването на своите въпроси да допуснем грешки... Това означаваше, че нашите въпроси ще се решават в Москва. Така и стана. Среща в Москва през март 1956 г.  4 февруари 1971 г. Стана в Москва това, което никога не можех да предположа, да допусна. Още с пристигането си в Москва аз се оказах в пълна изолация както от страна на членовете на Политбюро, така и от съветските другари. Никой с мене не говори по характера (истинския характер) на предстоящата среща. Никой не намери за необходимо да ми съобщи, че Политбюро е решило докладът пред съветските другари да бъде направен не от мене, а от Т. Живков... Можех ли аз да допусна, че зад гърба ми, скришом от мене, със знанието на съветските другари, на другари от апарата на международния отдел на ЦК на КПСС, ръководен от Борис Пономарьов, се изготвя доклад от името на Политбюро за пред представителите на Политбюро на ЦК на КПСС без мое участие! Това никога не можех да допусна. Но за това узрях едва, когато започна съвместната ни среща с членовете на Политбюро на ЦК на КПСС - Хрушчов, Булганин, Молотов, Ворошилов и Суслов.  22 февруари 1971 г. Ето как това стана.  Ние - Т. Живков, А. Югов, Р. Дамянов, Енчо Стайков, Г. Чанков, Г. Цанков, Ив. Михайлов и аз (с нас беше и Ю.К.Приходов - посланик на СССР в България тогава) се бяхме събрали в заседателната зала и чакахме съветските другари. Скоро те влязоха...  Хрушчов: \"Кой от вас ще докладва?\" - запита той, макар че му беше известно, че за работата на Политбюро отговарях аз. Предния ден аз бях нахвърлял свое изложение за състоянието на работите у нас... И аз вдигнах ръка. Но в същия този миг се възправя Тодор Живков, при явната мълчалива поддръжка на почти всички членове на Политбюро, и заявява, че мнозинството на Политбюро е поръчало нему да направи доклад на сегашното съвместно заседание. Обадиха се Чанков, Югов и Дамянов, че настояват доклада да направи Живков. Хрушчов ме погледна, направи някакъв жест, който аз разбрах като заявление за непредвидено обстоятелство, променящо обстановката, и даде думата на Т. Живков. Разбира се, Хрушчов не е могло да не е знаел предварително, че за докладчик се е готвил именно Живков при активното съдействие на международния отдел на ЦК на КПСС... Аз останах като попарен. Живков прочете подготвения от членовете на Политбюро (без Г. Цанков и моя милост) доклад. Този доклад беше едно описание на състоянието на работите в нашето Политбюро, досущ по подобие на \"тайния\" доклад на Хрушчов пред ХХ конгрес на КПСС. Съществува у нас съвършено неограничена лична диктатура, самовластие, еднолични решения, пълно пренебрежение към необходимостта от своевременно решение на назрелите въпроси, затягане на гайките по всички линии и т.н., и т.н. Култът към личността на Сталин в България, благодарение на мене, пуснал най-дълбоки корени в сравнение с другите социалистически страни. Разбухнал широко и култът към моята собствена личност. Необходимо е да се направят решителни изводи. След изложението на Т. Живков, в което той тури знак на равенство между размера и влиянието на култа към личността в СССР и у нас, без каквато и да било самокритика на Политбюро, на самия Т. Живков, думата беше дадена на мене, не вече като на отговорен за работите в ЦК, а като на обвиняем за разпространението на култа към Сталин и заедно с това на култа към моята персона!  ...Аз заявих, че боите в доклада на Живков от името на Политбюро са много сгъстени, картината на състоянието на работите в Политбюро е представена много черна, че при такова положение могат да се направят прибързани и неверни изводи. Все пак аз изложих основните мисли в приготвеното от мен писмено изложение, опитах се самокритично да посоча собствените си слабости и грешки в работата на Политбюро на ЦК в светлината на решенията на ХХ конгрес на КПСС. Последваха изказванията. Всички членове на Политбюро (в това число и Г. Цанков) се изказаха в подкрепа на доклада на Т. Живков, допълваха този доклад, стараеха се да убедят съветските другари, че обстановката у нас в ЦК е била същата, каквато и в ЦК на КПСС при Сталин. Не случайно по едно време Булганин се обърна към Хрушчов... и му каза: \"Совсем, совсем как у нас!\" А в допълнение към доклада на Т. Живков, Г. Чанков приведе дори една моя шега. Не помня вече кога е било това, но аз наистина в разговор с Г. Чанков казах: \"Какво ли ще стане, ако би могъл Сталин да влезе в заседание, където неговите бивши съратници го подхвърлят на такава сурова критика, разпъват го на кръст - навярно ще се разбягат кой накъде види\". Дори Г. Цанков, който по-рано, преди да заминем за Москва, яростно и открито се възмущаваше от всеки опит да се поставя въпрос за промени в ръководството на партията, сега, на заседанието в Москва, с оглед на създалата се \"обстановка\" реши да се \"спасява. Той говори, че всичко е вършил по мое лично указание, значи сам за нищо не отговаря. Изобщо постановката на Политбюро на това заседание беше: виновен за всичко е само той, В. Червенков - ние нито сме яли, нито сме пили с него, нито сме го поддържали, нито сме били на хорото заедно... 24 февруари 1971 г. Югов, Чанков и Р. Дамянов се изказаха особено енергично, даваха да се разбере, да се почувствува, че те не толкова подкрепят Живков, колкото изразяват \"накипялото си възмущение\" от мене като ръководител в Политбюро. Специално Чанков и Югов държаха отговорен само мене за извращенията, допуснати от органите на Държавна сигурност през 1950-1951 г. И никой не ги поправи, никой не каза, че работите не стоят така, никой не се позова на докладите на Филатов в Москва срещу мене лично - като човек, който пречел на борбата за разобличаване на враговете, загнездили се в партията.  По-късно узнах, че след като пристигнахме в Москва, Т. Живков е бил извикан от Суслов, който му е показал докладни записки от Филатов (бившия съветски съветник в нашето МВР, Държавна сигурност, през 1950-1951 г.). В тази докладни записки Филатов се е оплаквал от мене, че преча - нему и на органите на МВР - по-скоро и докрай да \"разобличат\" враговете в партията (преди всичко в ЦК). Тази информация е трябвало очевидно да покаже на Т. Живков и другите членове на Политбюро, че аз не съм толкова черен, колкото не знаейки тези факти, съобщени от Суслов, биха могли да ме представят. Но тази информация собствено каква роля изигра за членовете на Политбюро, дори за такива като Югов и Чанков, които, ще си позволя да кажа в буквалния смисъл на думата, не дадох на Филатов и Филатовци на разтерзание, отстоях ги и в присъствието на Политбюро на ЦК на КПСС, в присъствието на Сталин. Филатов и Филатовци фактически водеха работата към разнебитването на целия ЦК на БКП. Това ние не можехме да допуснем. Ръководството на Държавна сигурност се упражняваше от нашето правителство, от нашата партия и те носят цялата отговорност за работата в Държавна сигурност. В лицето на съветските съветници те имат компетентни опитни именно съветници, но не преки ръководители. Разбира се, че вината е наша, задето съветниците по едно време на дело играеха роля на фактически ръководители (1949-1951 г.) на Държавна сигурност. От това обстоятелство последваха много сериозни извращения в подготовката и провеждането на редица процеси...  Тогава аз отидох при съветския посланик Бодров и му съобщих за обстановката в ръководството на МВР. Той веднага е съобщил за случая в Москва и съобщението е било тутакси предадено на Й.В. Сталин. Вечерта на същия ден във Враня, дето тогава живеех, по прекия специален телефон от Москва се обади Сталин: \"У нас есть предложение отозвать Филатова - как вы на это смотрите?\" Не съм очаквал такова предложение и две-три секунди мълчах. Сталин повтори предложението си и аз му отговорих със съгласие. По-късно, когато бях в Москва, бях приет от Сталин в Кремъл, той, Сталин, силно ругаеше Филатов. Никой от пострадалите, от репресираните у нас през 1949-1951 г. не е пострадал, не е бил репресиран по моя лична инициатива или вина. Аз бях поставен пред свършен факт. Всички от Държавна сигурност знаеха, че аз бях, дето се казва, на нож срещу това да се посяга върху човек само по едно подозрение, по донос, без никакви убедителни, достоверни, доказани факти; против \"теорията\" и практиката, че най-напред човек трябва да бъде хвърлен в затвора, да се подлага на изтезания, да се изтръгват \"признания\", а след това пред съда да се \"доказва\", че заподозреният е вече \"доказан\" враг на народа. Тази моя позиция беше широко известна в Държавна сигурност. И въпреки това бяха допуснати - не мога да не кажа направо: при активната роля в това отношение на съветниците - големи извращения, безобразия, чудовищни неправди по отношение на подследствените, но по това - на друго място и повече.   ...От името на Политбюро на ЦК на КПСС говори Суслов. Той се нахвърли върху мене с тон на дръпнат чорбаджия срещу \"провинилия се\" измекярин (слуга, ратай - б.а.); каза, че сладката отрова на култа към личността ми се била дотам усладила, че съм се самозабравил, превърнал съм бил Политбюро на ЦК на БКП едва ли не в своя мушия (имение, чифлик - б.а.). Той говореше за работи, които просто не са съществували... Без никакви доказателства. Ако може да се намери и един-единствен факт на мое еднолично разпореждане, на мои действия, които не са произтичали от решение на ЦК, на Политбюро, аз съм готов да понеса и най-тежко наказание...  25 февруари 1971 г. Булганин не се изказа. През всичкото време Молотов мълча, не каза нито дума. Изказа се Ворошилов. Той се обърна към членовете на Политбюро и ги попита: \"Ами вие, другари, защо не сте помогнали на др. Червенков, защо сте допуснали това състояние на работите във вашето ръководство, за което тука ни съобщавате? Какво сте правили? Де сте били вие?\" Разбира се, никакъв отговор Ворошилов не получи. След заседанието в една от съседните стаи беше сервиран обед... А Пономарьов намери за нужно, обръщайки се към мене, да ми каже: \"Какво се съсипвате? Нищо особено не е станало. Маленков снеха от министър-председателството, но той сега продължава да работи като член на ЦК.\"   Живков се чука с чашата с мене с особено, бих казал самодоволно-тържествуващо намигване (как успя да завърти два пъти кръглите свои зеници!), като каза: \"Видя ли, всяко чудо за три дена!\"  Какво можех да кажа? Слушах и мълчах. Всичко това ставаше в Москва, в Политбюро на ЦК на КПСС - светинята за мене...  Мълчах с голяма мъка, с голям смут в душата, който трябваше да преодолея, събрах всички сили за тази цел. И така, аз бях фактически снет от поста ръководител на Политбюро, а така също и от поста председател на Министерски съвет, още тук в Москва, на съвместното ни заседание с представителите на Политбюро на ЦК на КПСС. 2 април 1979 г. ...Този пленум беше един унил пленум. Членовете на ЦК в голямата си част не бяха настроени да виждат в този пленум някаква вдъхновяваща перспектива. Със своето поведение на пленума, след като преди него (през март 1956 г.) Политбюро беше в Москва, дето и беше фактически предрешен въпросът за мене, изключително във връзка с така наречения култ към личността, със стила и методите на ръководство, аз за себе си взех твърдо решение да приема цялата критика срещу мене, колкото и пресилена да беше тя и да не вземаше предвид, че лично аз не съм поощрявал никакъв култ към моята личност, а съм възразявал и публично съм го осъждал; в името на партийното единство и на моето пълно доверие на съветското ръководство, излязох на пленума със самокритика... С това въпросът за моята отговорност беше приключен... Гласувах за априлските решения от 1956 г. с надежда, че работите, що се отнасят до методите и стила, могат наистина да станат по-добри и по-полезни. Уви! Такива те не станаха. Следващта страница \"Черно на бяло\" ще излезе на 3 януари.  ", "date": "2019.12.19", "title": "\"Априлският пленум\" през март в Москва "}
{"url": "https://duma.bg/smilyana-nitova-pravosadieto-ni-strada-ot-lipsa-na-spravedlivost-n205672", "text": "- През годините постоянно се изразява недоверие в преценката на прокуратурата, което е повод да се иска поставянето й под политически контрол. Внушението, че тя е безконтролна, е добро основание да се търси такъв контрол. Щом държавното обвинение не е заслужило доверие и ако инстанционният контрол се схваща като необективен, то на нея наистина й е нужен външен контрол. Той може да бъде само съдебен. Трябва да се даде възможност за обжалване пред съда на отказа на прокуратурата за образуване на наказателно производство и на прекратяването му. Но когато няма пострадал от престъплението, който да обжалва постановлението, съдебният контрол върху прекратяването на наказателното производство остава невъзможен. Това налага разширяването на съдебния контрол не само както е досега, в случай на обжалване, а служебно. По този начин съдът ще има правото да се произнесе дали делото е правилно прекратено или има място да се продължи с разследването. Такъв външен за прокуратурата и същевременно неполитически контрол би дал достатъчно гаранции, че няма да има злоупотреби с власт. - Правата и задълженията на гражданина и на управника са строго определени и когато правата на гражданина са накърнени от органите на властта, той има право на съдебна защита, която е гаранция за правата му. Законът е критерий за справедливост и морал и че това, което е законно, е и нравствено. Удобно е да вярваме на твърдението, че ако стриктно спазваме законите, в страната ще има ред и справедливост. Разчитаме, че ако всеки си гледа задълженията, то и системата като цяло ще работи добре. Днес различни НПО и външни експерти продължават да ни насаждат, че щом държавата се управлява стриктно според законите и в нея няма произвол, това е гаранция за справедливост. Основният въпрос обаче е какви са законите, какво е тяхното качество и дали понякога в тях не е заложен рафиниран произвол. С идването на власт на ГЕРБ преди 10 години законодателството изгуби посоката, която да го направи инструмент за подобряване на обществото, превръщайки го в инструмент, обслужващ поръчкови интереси. Всички \"проверки\" на прокуратурата през последните години, особено що се отнася до политиците ни, карат да се питаме дали понякога законът не препятства справедливостта. И могат ли правосъдие и справедливост да не съвпадат. ГЕРБ превърнаха борбата на идеи в надпревара как да използваш институциите против хората с други политически убеждения. Създаде се обществената представа, че животът се управлява основно с властови протекции, обвинения и арести. - Липсата на политическа култура, която да отрази уважение към държавността, е причина гражданите да усещат непрекъснат дефицит на справедливост. Да се бориш обаче с дефицит на справедливост в общество, преизпълнено с омраза, е трудна и неблагодарна задача. Там, където няма вътрешни механизми за противопоставяне на омразата, не може да се създаде трайно и устойчиво понятие за справедливост, основано на уважение към закона и към институциите. В 44-то НС и в обществото управляващите водят политическия дебати с разбирането, че те не могат да се водят с възпитани и цивилизовани средства, а трябва непременно да възпроизвежда омраза. Справедливост ще се усети, когато системата на наказателното правосъдие налага тежки наказания за тежки престъпления. За целта на тази система трябва да й бъде дадена възможност да го направи.  - На първо място наказателната политика трябва да се прилага там, където другите мерки за държавно въздействие не биха били ефективни. Дори, когато се търси наказателна отговорност, това да става по щадящ човешките права начин - ограничаване на възможността за задържане под стража, разширяване на приложното поле на споразуменията, с въвеждане на нови възможности за замяна на наказателната отговорност с административна и имуществена, с разширяването на кръга от престъпления, преследвани по частен път. Нужна е съизмеримост на наказанията с ценностите, които правото защитава. Наказанието лишаване от свобода трябва да бъде запазено само за най-тежките престъпления в предели, които да осигурят целите на наказанието. За това е необходимо определяне на граница между престъпното и непрестъпното поведение и категоризиране на обществено опасните деяния на престъпления и простъпки. Това ще даде възможност за въвеждане на диференцирани процедури за разследване на по-тежките и по-малко тежките престъпления. Законодателството трябва постепенно да ограничава възможностите за извършване на престъпления. Най-очевидно това трябва да става в областта на корупционните престъпления. Всяко законодателство, което ограничава зависимостта на гражданина от определен чиновник, е стъпка в правилната посока. Всяко въвеждане на предварителен или текущ контрол при разходването на обществени средства е предпоставка за ограничаването на присвояванията и престъпленията по служба, както и на безстопанствеността. Няма как да се установи ред в държавата, без да се активизира огромната армия от контролни органи. Безкомпромисното санкциониране на всички правонарушения е в основата на възпитаване на правосъзнание и е важна мярка за ограничаване на престъпността. Активизирането на контролните органи е гаранция, че полицията и прокуратурата няма да бъдат занимавани с несвойствени за тях проблеми. Няма общество, което би искало от затвора да излизат хора, които са озлобени към правовия ред. Затворът не е почивен дом и не бива да бъде такъв. Условията в него трябва да бъдат строги и да насърчават осъдения да преосмисли поведението си и да спазва реда. Не бива да забравяне обаче, че лишаването от свобода е тежко наказание заради изолацията, а не заради условията в затвора. - Да, нужна е. Но е нужен баланс, който да гарантира, че за истински значимите посегателства ще има и адекватна сурова държавна реакция. Примерите за дисбаланс в репресията са многобройни. До 3 години затвор и глоба от 1000 до 5000 лева за мъж изритал котка. От 2 до 6 години затвор грозят Местан за убийство на бебе. Законно и двамата могат да получат една и съща присъда и съответно условно, вместо ефективно наказание. Двамата роми, които на Йордановден пребиха командоса във Войводиново заради една забележка на пътя, също получиха условни присъди. По случая с Иванчева за недоказана при това корупция съдът я осъди на 20 г. лишаване от свобода. В същото време по основния състав за ръководене на организирана престъпна група наказанието е от 3 да 10 десет години лишаване от свобода. По отношение на организираните престъпни групи трябват от една страна по-строги наказания, но и изключително строг ред за тяхното изпълнение, който да осигури, че лидерът наистина е загубил връзка с неговите сподвижници. Образованието също е предпоставка за изграждането на правосъзнание. Не можеш да бъдеш добър гражданин, ако не познаваш основни правни нормативни актове. За съжаление у нас се възпитават граждани със самочувствие, които имат непрекъснати претенции към държавата, но съвършено не познават собствените си задължения.", "date": "2019.12.19", "title": "Смиляна НИТОВА:    Правосъдието ни страда от липса на справедливост"}
{"url": "https://duma.bg/davka-na-5700-godini-razkri-tsveta-na-ochite-n205661", "text": "Анализът на \"дъвка\" на над 5700 години разкри не само произхода на човека, който я е дъвчел, но също цвета на неговите очи, микробите в устата му и състава на храната му, предаде Франс прес. \"За пръв път древен човешки геном бе дешифриран въз основа на нещо, различаващо се от кости и зъби\", заяви Ханес Шрьодер от университета в Копенхаген. И допълни: \"Този скъпоценен източник на древна ДНК за периоди, от които има малко човешки останки, е черна \"дъвка\", която е получена чрез нагряване на кора от бреза и е често срещана, тъй като се съхранява много добре.\" Изследваната от учените \"дъвка\" била открита при извършени от специалисти от музея \"Лоланд Фалстер\" разкопки в Силтхолм в Южна Дания.", "date": "2019.12.19", "title": "Дъвка на 5700 години разкри цвета на очите"}
{"url": "https://duma.bg/lekari-byagat-ot-rumaniya-n205680", "text": "Здравният министърът на Румъния Виктор Костаке заяви, че през последните 10 години повече от 25 000 лекари са напуснали страната. Според него дори увеличението на заплатите не може да върне медиците да работят в родината си, а по-важен фактор за завръщането им би било подобряването на условията за работа. Той обяви, че до юни следващата година са предназначени 170 млн. евро за оборудване и обновяване на болниците.", "date": "2019.12.19", "title": " Лекари бягат от Румъния"}
{"url": "https://duma.bg/saobshtiha-koy-alkohol-e-sred-nay-opasnite-n205662", "text": "Експерти от университета Брайтън във Великобритания съобщиха кои алкохолни напитки водят най-бързо до опиянение и предизвикват най-силен махмурлук, информира РИА \"Новости\". Ефектът след употребата на такова питие зависи от съдържащия се в него етанол, като делът му се колебае между 5 и 40%. Според специалистите най-лесно може да се напиете от херес или портвайн. Тези две напитки се усвояват бързо и имат сравнително високо съдържание на алкохол - около 20 на сто. Силно опиянение може да предизвика уискито и другите силни напитки. Но заради високия си градус те се абсорбират бавно в кръвоносната система, тъй като потискат работата на стомашните клетки. Пенливите вина също водят до бързо опиянение - газирането засилва усвояването. Ето защо още в първите минути може да почувствате действието на алкохола. Много хора го редуват с вода, тъй като, според тях, това ще запази ума им трезв и ще избегнат махмурлука. Това не бива да се прави, ако става въпрос за 40-градусови напитки. Подобна практика понижава два пъти процента на поетия етанол, което води до по-бързо опиянение. По същата причина не трябва да се смесват слаб със силен алкохол. За да се почувствате \"по-малко зле\" на следващия ден, се препоръчва да пиете водка. Разбира се, единственият начин да не се напиете и да не страдате след това, е да не консумирате алкохол изобщо.", "date": "2019.12.19", "title": " Съобщиха кой алкохол е сред най-опасните"}
{"url": "https://duma.bg/gledayte-n205657", "text": "по БНТ 1 20.30 Спортист на годината по БНТ 3 Сноуборд 14.00 СК в Кареца Волейбол 15.55 Уралочка (Рус) - Марица Пд (жени) по Диема спорт 2 18.15 Марек - ЦСКА (мъже) по Макс спорт 1 Тенис 14.00 Турнир Мубадала в Абу Даби по Евроспорт 1 Биатлон 15.05 СК в Льо Гран-Борнан (спринт, мъже)", "date": "2019.12.19", "title": "Гледайте"}
{"url": "https://duma.bg/kobrata-stana-leytenant-n205660", "text": "Кубрат Пулев беше произведен в чин лейтенант от резерва на Въоръжените сили. Най-добрият ни профибоксьор получи пагоните си на церемония във военното министерство. Досега той беше сержант, но го повишиха заради успехите на ринга. \"За мен е чест. Благодаря за повишението. С голямо удоволствие изрекох думите \"Служа на Република България\". Те не са просто за протокола, а ги казвам от сърце и душа. За мен е част да бъда част от Българската армия. За мен е престиж и авторитет и ще направя всичко необходимо да може Българската армия да бъде с повече самочувствие и в бойна готовност\", каза Пулев. От 2005 г. до 2010 г. той е военнослужещ в Центъра за високо спортно майсторство към МО. През 2008 г., като сержант от Българската армия, Кобрата печели европейската титла в Ливърпул и е обявен за спортист №1 на България сред военните спортисти. В момента Пулев е задължителен претендент за пояса на Световната боксова федерация (IBF), който се държи от Антъни Джошуа. Двамата трябва да се срещнат пролетта. \"Чест е за Българската армия, че една от легендите в българския спорт е работил и се е бил като боксьор, носейки българската униформа. Всяко поколение българи има своя кумир. Повече от едно поколение кумир на българите в спорта е Кубрат Пулев - заради хъса, който има, заради победите, които постига, заради славата, която носи, не за себе си, а за България. Ще бъдем горди с всяка негова победа, защото ще знаем, че всеки негов противник е бит и мачкан от български офицер\", заяви военният министър Красимир Каракачанов.", "date": "2019.12.19", "title": " Кобрата стана лейтенант"}
{"url": "https://duma.bg/ludogorets-smeni-imeto-na-stadiona-si-n205658", "text": "Лудогорец смени името на стадиона си, който вече ще се казва \"Хювефарма Арена\". Решението е било взето с пълно мнозинство от общинските съветници в Разград, които гласуваха изменение в договора за концесия. Спортното съоръжение е общинско, но клубът на Кирил Домусчиев го взе преди време дългосрочно. \"Хювефарма\" е фармацевтична компания, която е собственост именно на Домусчиев. Тя е един от най-големите спонсори на клуба. \"Благодарение и на нейната помощ през последните години Лудогорец се превърна в най-успешния български клуб, завоювал осем поредни титли и постигнал сериозни успехи в Европа. Ръководството на Лудогорец благодари на всички членове на Общинския съвет за заявената категорична подкрепа за смяна на името на стадиона\", съобщиха \"орлите\".", "date": "2019.12.19", "title": " Лудогорец смени името на стадиона си"}
{"url": "https://duma.bg/dermendzhiev-vrashta-popeto-za-barazhite-n205659", "text": "Георги Дерменджиев ще направи опит да върне Ивелин Попов в националния отбор по футбол. Капитанът се отказа след успеха над Чехия (1:0) есента и точно преди баражите в Лигата на нациите за Евро 2020. \"Лъвовете\" посрещат Унгария на 26 март, а при победа пак в София ще играят срещу по-добрия от Исландия или Румъния. Победителят от финалната четворка взима виза за шампионата. Обществена тайна е, че Попето се отказа заради системен натиск от отговорника за мъжкия национален отбор Йордан Лечков, който обаче беше сменен от изпълкома на БФС с Емил Костадинов. \"Ивелин Попов е фигура в националния отбор\", обяви пред Канал 3 Дерменджиев. \"Той е лидер и ни предстоят разговори, ще видим какво ще бъде окончателното му решение. Ще мога да говоря с него\", допълни селекционерът на България.", "date": "2019.12.19", "title": " Дерменджиев връща Попето за баражите"}
