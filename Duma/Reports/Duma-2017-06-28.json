{"url": "http://duma.bg/node/148262", "text": "Има опасност от въвеждането на режим на водата в област Пазарджик. Причината е рязкото покачване на потреблението и изпразване  на напорните резервоари. Най-застрашени от воден режим са селата в планинските и хълмистите части на региона.  \nВ периода от 13 до 18 юни и от 22 до 25 юни в редица населени места на територията на дружеството се достигна до изпразване на напорните резервоари и невъзможност на помпите да задоволят нарасналата консумация на вода, при денонощен непрекъснат режим на работа, съобщи вчера инж. Димитър Мишев от ВиК-Пазарджик, цитиран от \"Фокус\". Той обясни, че проблемите са основно в планинските и хълмистите населени места с по-малък брой собствени водоизточници в имотите на абонатите на дружеството. \"Това са селата Дебръщица, Црънча, Паталеница, Овчеполци, Росен, Цар Асен, Априлци, Сбор от община Пазарджик и селата от група \"Ветрен\" - Славовица и Горно Вършило от община Септември и Церово, Лесичово и Боримечково от община Лесичово.  \nВ село Црънча например при нормална консумация от 5 литра в секунда през нощта, достигаща до 10 литра на секунда през пиковете часове надвечер, в проблемните дни консумацията е достигнала до 10 литра в секунда през нощта и над 20 литра на секунда вечерта на 23 юни, при дебит помпите от 11 литра в секунда. Това доведе до изпразване на напорните резервоари (часови изравнители) и опасност от прекъсване на водоподаването, уточни Мишев.  \nЕкспертът обясни също, че при трайно покачване на консумацията в отделни населени места дружеството ще бъде принудено да въвежда режим на водоподаването през нощните часове, за да може да се възстанови обемът вода в наличните напорни резервоари. \"Това е нежелателна практика, водеща до изпразване на уличната водопроводна мрежа през нощта и повишаване на налягането сутринта, водещо до аварии и ново прекъсване на водата\", допълни Мишев.   \n", "date": "2017.06.28", "title": "Може да въведат режим на водата в Пазарджишко"}
{"url": "http://duma.bg/node/148254", "text": "За изграждането на система за електронно подаване на документи и получаване на разрешителни за проектиране и одобряване на строеж настояват от Камарата на строителите в България (КСБ). Това стана ясно на провелата се вчера кръгла маса за възможностите за намаляване на административната тежест в строително-инвестиционния процес, на която взеха участие представители на български и македонски браншови организации в строителството и проектирането, както и министърът на регионалното развитие и благоустройство Николай Нанков. В момента издаването на разрешителни за строеж е сложна административна процедура, която удължава сроковете и бави инвеститорите, каза Борислав Игнатов, председател на УС на Камарата на архитектите в България (КАБ). Той даде за пример системата за устройствено проектиране в Македония, която дава добри икономически резултати. \nСпоред министър Нанков сроковете и процедурите трябва да се облекчат, а административният контрол да отпадне за сметка на контрола в браншовите организации и на участниците в инвестиционния процес. Той допълни, че засега малко фирми в София използват електронна скица при издаването на виза за проект.  \nНиколай Станков, председател на КСБ, заяви, че камарата е разработила три законопроекта, с които се стараят да интегрират немския опит. В краткосрочен план според него трябва да бъде въведено т.нар. \"мълчаливо одобрение\" в случаите, в които то е възможно. От камарата настояват още за въвеждане на диверсификация при разрешителните за различни видове строежи, както и за прекатегоризация на строежите. В дългосрочен план са необходими промени в нормативната уредба, каза Николай Станков и допълни, че вече са запознали МРРБ с трите проектозакона. \nСподелена отговорност между проектантите е необходима, каза Здравко Здравков, главен архитект на Столична община. Според него проектантите трябва да носят отговорност не само за проектирането и строителството на сградите, но и до завършване на строежа и изтичането на гаранционните му срокове. \n    \n", "date": "2017.06.28", "title": " Искат разрешителните за строеж да се издават електронно"}
{"url": "http://duma.bg/node/148253", "text": "През 2016 г. световният износ на цигари възлиза на 21,2 млрд. долара. Спрямо 2012 г. се регистрира спад от 8,6%. Тогава доставките на тютюневи изделия са възлизали в ценово изражение на 23,2 млрд. долара, информира worldstopexports.com, позовавайки се на данни на международни агенции. Разпределено по континенти, европейските страни имат най-голям дял в долари, когато става дума за износ на цигари. През 2016 г. те са изнесли продукция за 12,6 млрд. долара, което е 59,3% от общия обем. \nАзия е на второ място с 31,9% дял, следвана от Северна Америка, която е изнесла едва 5,7% от продукцията в световен план. На Африка се падат 1,5%, на Латинска Америка (без Мексико) и Карибските държави Ц 1,1%, а на страните от Океания Ц главно Нова Зеландия и Австралия Ц 0,5%. България се нарежда на 25-о място. Страната ни изнася продукция за 156,2 млн. долара (0,7%). \nВ първата десетка са Германия с продукция за 3,6 млрд. долара, следвана от Полша - 1,9 млрд. долара, Холандия - 1,6 млрд. долара, Снигапур - 1,1 млрд. долара, Хонконг - също 1,1 млрд. долара. На шесто място е Южна Корея с продукция за 981,6 млн. долара, следвана от Украйна - с 952 млн. долара, Румъния - 820 млн. долара, Чехия - 818 млн. долара, и Индонезия - с 738,3 млн.- долара.   \n", "date": "2017.06.28", "title": "България е 25-а в света по износ на тютюневи изделия"}
{"url": "http://duma.bg/node/148255", "text": "Министърът на туризма Николина Ангелкова съобщи, че заедно с министъра на регионалното развитие и благоустройството Николай Нанков са поискали от Агенцията по геодезия, картография и кадастър актуализация на специализираната карта за дюните. Това каза тя вчера преди началото на семинара \"По Западния път на коприната\". Такова заснемане беше правено през 2011-2012 година, а все още една част от специализираната карта не е влязла в сила предвид обжалванията, призна тя. \nПо думите й поради природните процеси вече има промени - голямото наводнение от 2013-2014 година, особено по Южното Черноморие, е довело до нарушаване на голяма част от дюните. От друга страна, специалистите казват, че има дюни, които се новоформират в зависимост от нови природни процеси. Картата ще е готова вероятно за следващия летен сезон. \nВ отговор на въпрос дали хавлиите нарушават дюните, както твърди концесионерът на Несебър Юг, Ангелкова каза, че е учудена от подобно питане. Както поставянето на палатки, така и на хавлии, и изобщо човешка намеса върху дюните ги нарушава, допълни тя. Според нея концесионерът на този плаж е един от малкото, които спазват стриктно ангажиментите си по отношение на дюните - да има указателни табели къде се намират и че никой не трябва да ляга върху тях.   \n", "date": "2017.06.28", "title": "Ангелкова призна за забавяне на картата на дюните"}
{"url": "http://duma.bg/node/148256", "text": "Над 650 хил. нашенци са пътували в чужбина през май. Статистиката на НСИ показва, че общо 653,3 хил. българи, или с 15,7% повече, са били регистрираните пътувания в чужбина през май в сравнение със същия месец на предходната година. През май имаше няколко допълнителни почивни дни. \nНай-голямо е увеличението на пътуванията на българи към Испания - с 39,6%. За Великобритания ръстът е с 34,4%, за Германия - с 25,9%, за Италия - с 21,5%, а за Сърбия - с 18,4%. Същевременно статистиката отчита най-голям отлив при пътуванията за Израел. С 21,8% по-малко българи са решили да посетят страната спрямо май миналата година. \nОчаквано с най-голям дял са пътуванията за гостуване, обучение, посещение на културни и спортни мероприятия - 38,2%, следвани от пътуванията с цел почивка и екскурзия - 36%, и пътуванията със служебна цел - 25,8%. Най-голям е ръстът при пътуванията за почивка - 30,3%. През май 2017 г. за гостуване, обучение, посещение на културни и спортни мероприятия са били 70% от пътуванията към Турция. Пътуванията със служебна цел към Русия са 53,5%, а тези към Франция и Гърция с цел почивка и екскурзия са съответно 58,3 и 49,5% от всички реализирани пътувания на български граждани към тези страни. \nПрез миналия месец посещенията на чужденци в България са малко над 866 хил., или със 7,2% повече в сравнение със същия период през 2016 г. Статистиката отчита увеличение при пътуванията със служебна цел - с 22,4%, с цел почивка и екскурзия - с 5,3%, и с други цели - с 3,9%. Посетилите България през май чужденци са основно от ЕС - 63,8%, или с 9,1% повече в сравнение със същия месец на предходната година. Увеличават се посещенията на граждани от Франция - с 38,3%, Полша - с 20,8%, Италия - с 14,5%, Германия - с 10,2%. Намаляват обаче посещенията на граждани от Словакия - с 24,3%, Унгария - с 5,9%, и Гърция - с 0,3%. Увеличават се и посещенията на граждани от трети страни - с 2,1%, като най-голям е ръстът от Сърбия - с 11,3%. Посещенията на чужденци у нас през май са били основно за гостуване, обучение, посещение на културни и спортни мероприятия - 46%, следвани от посещенията с цел почивка и екскурзия - 36,8%, и със служебна цел - 17,2%. \n    \n", "date": "2017.06.28", "title": "Над 650 хил. нашенци пътували в чужбина през май "}
{"url": "http://duma.bg/node/148280", "text": "Бойко Борисов върна изненадващо като директор на НДК уволнения ден по-рано Мирослав Боршош. Премиерът също така отне двореца от министъра на българското председателство на Съвета на ЕС Лиляна Павлова и правата на държавата преминават към министъра на културата Боил Банов. Това било решено вчера на среща между Борисов, Боршош, Павлова и Банов. На нея са били \"изчистени противоречията\" за начина на управление на НДК. \nВ понеделник като мотив за отстраняването на Боршош Лиляна Павлова посочи системно неизпълнение на указанията и риск от провал на председателството.  \nБившият вицепремиер за европредседателството Деница Златева коментира по-рано, че ремонтът на НДК е започнат от правителството \"Борисов 2\" без технически проект, само на базата на идея.     \n", "date": "2017.06.28", "title": "Борисов върна Боршош, взе НДК от Павлова"}
{"url": "http://duma.bg/node/148261", "text": "Предложението на \"Булгаргаз\" цената на синьото гориво да се повиши с близо 2 процента от 1 юли беше обсъдено на открито заседание на Комисията за енергийно и водно регулиране. Окончателното решение на регулатора ще стане ясно на 30 юни. \nПредложението на \"Булгаргаз\" е цената на синьото гориво за третото тримесечие да се увеличи до 370,21 лв. за 1000 куб. м, без ДДС, акциз и цена за пренос. Ако енергийният регулатор одобри поскъпването на газа с 2 процента, това ще бъде поредното увеличение на цената му след повишението от 30 на сто от април тази година, което доведе до по-високи цени на парното и тока. \nПо закон при съществено изменение на цената на основна суровина може да се преразгледат и цените на електроенергията, както и на парното и топлата вода. Съществено обаче е изменение от повече от 5 на сто. \n\"В последно време обаче се наблюдава спад в стойността на суровия петрол. Ако се запази тази тенденция, отново ще има промяна в цената на синьото гориво\", прогнозира председателят на енергийния регулатор Иван Иванов. \"Моите очаквания са, че в края на септември се очаква да има намаляване на цената на природния газ, което наистина е така на базата на тренда на изменението на цените на суровия петрол на международните пазари\", уточни той.   \n", "date": "2017.06.28", "title": "КЕВР решава окончателно за цената на газа в петък"}
{"url": "http://duma.bg/node/148258", "text": "Глоби от 1000 до 110 хиляди лева заплашват некоректните производители на хранителни продукти. Това предвижда проектът на новия Закон за храните, който бе обсъден от парламентарната комисия по земеделие с участието на неправителствени и национално представени браншови организации и съюзи. Така на санкции подлежи бизнес оператор, който пуска на пазара опасна за човешкото здраве храна или пък извършва дейност, без да е вписан в регистрите. Глоби са предвидени и за производство на храни, неразрешени за обекта. За производство на храни с ГМО съставки глобата е от 25 хил. до 35 хил. лв., а при повторно извършване на същото нарушение глобата варира от 35 хил. до 70 хил. лв.    \n", "date": "2017.06.28", "title": "Ще глобяват до 110 хил лв. производители на опасни храни"}
{"url": "http://duma.bg/node/148259", "text": "Голяма грешка. Абсолютна грешка. Така определи проф. Стив Ханке \"напъна\" на българското правителство за влизане в еврозоната. \"Разбирам какво мислят политиците, те искат финансиране от Европа. Вижте само проблемите, които възникват с \"Брекзит\". Те наистина искат на напуснат Европейския съюз. Но това може да се окаже кошмар. В крайна сметка може и да е добре за тях, но това отделяне може да се окаже сложна задача\", изтъкна професорът. \nСтив Ханке, който е известен у нас като \"бащата\" на валутния борд, коментира пред Дарик радио още, че валутният борд в България функционира добре, като не са нужни други промени. \"Вероятно политиците смятат, че ако България трябва да се присъедини към еврозоната, Европейската комисия би разрешила по-голямо финансиране за България. Въвеждането на еврото няма да е добре за България, но вероятно ще е от полза за политиците\", подчерта финансистът. \nСпоред него намаляването на регулаторните режими в България ще доведе до значителен ръст на българската икономика. По думите му европейските фондове имат краткосрочен положителен ефект и като цяло негативно влияние върху икономиката. \n    \n", "date": "2017.06.28", "title": "Приемането на еврото - голяма грешка, от полза само за политиците"}
{"url": "http://duma.bg/node/148257", "text": "Временно ще бъде спряно движението на всички моторни превозни средства, преминаващи в двете посоки по Дунав мост Видин-Калафат днес. Причината - техническа профилактика на мостовото съоръжение, съобщават от \"Дунав мост Видин-Калафат\" АД. Спирането ще се осъществи от 9 до 11 часа на 28 юни 2017 г., уточняват от Граничната полиция. Ръководството на дружеството от румънска страна е уведомило румънските гранични органи за временното спиране на трафика.   \n", "date": "2017.06.28", "title": " Спират движението през Дунав мост за два часа"}
{"url": "http://duma.bg/node/148260", "text": "Дирекцията за национален строителен контрол в рамките на две седмици ще провери 10% от сградите, санирани по Националната програма за енергийна ефективност, съобщи вчера министърът на регионалното развитие и благоустройството Николай Нанков пред медиите. Проверката ще е на извадков принцип в шестте района за планиране на 46 въведени в експлоатация сгради. \nСтроителните инспектори ще проверят работата на фирмите за строителен надзор и влаганите материали. Ще се изискват сертификатите за качеството и за произхода им и дали изолациите отговарят на противопожарните норми. Проверката е извън тази по сигнали за около 30 сгради.     \n", "date": "2017.06.28", "title": "Проверяват само 10% от санираните сгради"}
{"url": "http://duma.bg/node/148268", "text": "Министърът на образованието и науката Красимир Вълчев призна, че държавата се е провалила в опита си да систематизира приема на ученици в общински училища. Това става ясно от писмен отговор на министъра до депутат от управляващото мнозинство. \nВодещ критерий за прием на децата в първи клас трябваше да бъде близостта на училището до настоящия адрес на родителите. \"За съжаление посочените критерии не успяха да предотвратят порочната практика с некоректна адресна регистрация и бележки, които не отговарят на истината относно местоработата на родителите\", пише Вълчев. Оказва се, че масово родители на ученици, които са искали да ги запишат в елитни училища, са фалшифицирали бележки, с които доказват, че работят в съседство на учебното заведение или живеят почти до неговия двор. \nТрадиционно най-голям проблем със записването на ученици в първи клас има в столицата. В понеделник Върховната административна прокуратура протестира пред Административния съд за разпоредби от Системата за прием на ученици на Столичната община. Тя позволи на ръководствата да приемат допълнителни критерии за допускане на първокласници и така се наруши изискването с най-голяма тежест да е близостта на училището до дома на детето. Според прокуратурата с това СОС е разширил без правно основание възможността за прием на ученици в първи клас, което представлява грубо нарушение на Закона за предучилищното и училищното образование и Наредбата за организация на дейностите в училищното образование, посочват от прокуратурата. Затова СГП е поискала от съда прогласяване нищожността на разпоредбата. \n    \n", "date": "2017.06.28", "title": " Министър Вълчев призна за провала в приема на първокласници"}
{"url": "http://duma.bg/node/148267", "text": "Критика към управляващите градския транспорт в София отправи вчера Калоян Паргов, лидер на столичните социалисти и председател на групата общински съветници от БСП. Коментарът му бе по повод оплаквания на столичани, които ползват линия 111 от жк \"Младост\" до жк \"Люлин\". Оказа се, че след въвеждането на лятното разписание, колите са намалели наполовина, а хората не могат да се качат на претъпканите рейсове. \n\"Градският транспорт в София работи без утвърдена икономическа рамка. Когато няма ясни параметри, финансовите средства се изразходват на сляпо и нерационално. Над 215 милиона отиват в градския транспорт годишно, а качеството на предлаганата услуга не отговаря на очакванията на софиянци\", коментира Паргов. Той припомни, че транспортната задача на наземния транспорт е занижена, а натоварването по основните трамвайни, тролейбусни и автобусни линии е голямо и интервалите на движение са над допустимото. \nСпоред Паргов да се чакат новите автобуси и след това да направят актуални разписания е  бягство от отговорността за решаването на проблемите. БСП настоява за рационално изразходване на публичните средства, актуализиране на транспортната задача на наземния транспорт според потребностите на потребителите и цялостна преоценка на приоритетите и етапите за реализацията им. \n    \n", "date": "2017.06.28", "title": "Градският транспорт в София работи без икономическа рамка"}
{"url": "http://duma.bg/node/148270", "text": "Над 200 автомобила на различни автошколи в страната се събраха на национален протест на автошколите и автоинструкторите в София. Те се обединиха под мотото \"Ние не сме корумпирани\", с което целят да покажат, че са потърпевши от случващото се в Държавната агенция \"Автомобилна администрация\". Инструкторите искат диалог с Министерството на транспорта относно промените, които спешно бяха предложени след поредните скандали със служители на ДАИ. Според тях при обучението на кандидат-шофьори няма корупция. \"Не искаме проблемите да се пренасят от болната глава на здравата, тъй като инструкторите пари не вземат. Ако някой взема пари, това са изпитващите. Изпитващите са си направили такива схеми, че ако курсистът не си плати, те ще го скъсат\", каза Калин Вълов, който е инструктор в столична автошкола. \nПротестиращите застават зад идеята за децентрализация на Изпълнителна агенция \"Автомобилна администрация\". Според автошколите трябва да има разделение на контролиращия орган, тъй като в момента разрешителната, изпълнителната и контролната власт са слети в едно, недоволстват те. Според тях не е редно ДАИ да издава разрешителни за обучение на курсисти, същите хора да изпитват, санкционират, проверяват и налагат наказания, което означава, че по този начин организиран, изпитният процес дава предпоставки за корупция. Инструктори и собственици на автошколи настояват за изготвяне на работна група към Комисията в Министерството на транспорта, в която да се включат и хората от бранша - такива, които са с дългогодишен опит и които са по цял ден на улиците, за да обучават курсистите. Инструкторите настояват всички решения, които се взимат от транспортното министерство, да бъдат съгласувани с тях. Нека видят в нас партньор с цел безопасността на пътя, с цел по-малко жертви, призовават недоволстващите. \nОт Изпълнителната агенция \"Автомобилна администрация\" обясниха, че с последните промени и предложения се опитват да елиминират проблемите в практиката. \"Не искаме да създаваме проблеми на автошколите, или на изпитваните. Искаме да дадем гаранция, че този, който си е издържал изпита, наистина може да управлява автомобила и познава пътната обстановка\", каза главният секретар Дамян Войновски. От септември м.г. има работна група, в която са включени всички браншови организации, които провеждат обучение с курсисти. По думите му до момента тя не е постигнала почти никакъв напредък, защото всички заседания протичат в спорове между отделните браншови организации и няма никакво единство в исканията им. Чуваме различните мнения и това, което е конструктивно и около което се обединяват, ние го приемаме, каза главният секретар на Автомобилната администрация. снимка БГНЕС   \n", "date": "2017.06.28", "title": "Стотици автомобили от автошколи се събраха на протест в София  "}
{"url": "http://duma.bg/node/148272", "text": "Полицаите, които е следвало да бъдат снабдени с униформено облекло, но такова не им е било осигурено, ще получат левовата му равностойност. Това предвиждат промени в Закона за МВР, които вчера внесоха в НС председателят на Комисията по вътрешна сигурност и обществен ред Цветан Цветанов и група народни представители от ГЕРБ. Промените са съгласувани лично с премиера Бойко Борисов и вътрешния министър Валентин Радев след националното съвещание на МВР. Със законовата промяна, предложена от депутатите от ГЕРБ, държавата ще компенсира униформените служители на МВР заради невъзможността да им бъдат осигурени униформи. \n\"През последните години се наблюдаваше тенденцията при провеждане на процедури по Закона за обществените поръчки с предмет осигуряване на униформено облекло да се стига до множество обжалвания на целите или отделни обособени позиции по съответните поръчки. От възникване на подобни предпоставки униформеното облекло не е било осигурено и носещи униформа държавни служители не са получили такава поради независещи от тях обстоятелства\", оправдават се гербаджиите в опит да потушат недоволството на полицаите.   \n", "date": "2017.06.28", "title": "Полицаите без униформи ще получат пари за тях"}
{"url": "http://duma.bg/node/148269", "text": "Върховната административна прокуратура (ВАП) атакува незаконни \"паяци\" и \"скоби\", въведени от някои общини. От ВАП са проверили за пореден път законността на подзаконови нормативни актове, приети от общински съвети. Този път контролът е бил върху ограниченията, забраните и санкциите, утвърдени от общините и свързани със спирането, престоя и паркирането на пътни превозни средства. \nСпоред Закона за движение по пътищата позволява ползването на \"паяци\" и \"скоби\", но само при стриктно формулирани предпоставки. При проверката ВАП обаче установява, че това не се спазва и масово автомобили се вдигат или им се слагат \"скоби\" само защото са престояли повече от позволеното време в зона за платено паркиране например. \nНякои общини пък въвели санкции в по-малък размер в сравнение със законовите при нарушаване на забраните за паркиране в паркове, градини и зелени площи, както и на места за хора с увреждания. \nДосега прокуратурата е подала 23 протеста до административните съдилища против наредби на общините Казанлък, Созопол, Шумен, Асеновград, Добрич, Монтана, Силистра, Кърджали, Велинград, Панагюрище и др.   \n", "date": "2017.06.28", "title": "Прокуратурата атакува незаконни \"паяци\" и \"скоби\""}
