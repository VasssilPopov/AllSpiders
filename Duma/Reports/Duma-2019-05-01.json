{"url": "https://duma.bg/pochina-dinko-dermendzhiev-chiko-n190927", "text": "Легендата на Ботев Пд и българския футбол Динко Дерменджиев-Чико почина тази нощ. Последните дни той беше на изкуствено дишане, а лекарите от МБАЛ \"Свети Георги\" направиха всичко възможно, за да го спасят. Наскоро 77-годишната легенда беше хоспитализиран, а преди два месеца попадна в медицинско заведение след прекаран инсулт. Дерменджиев е Футболист №1 на Ботев Пд, избран от привържениците на клуба. Той е шампион с \"канарчетата\" 1967 г. и носител на Купата на България 1962 г. Освен това има 58 мача и 19 гола за националния отбор. Чико е участник на 3 Световни първенства - Чили (1962, 2 мача), Англия (1966, 2 мача) и Мексико (1970, 2 мача и 1 гол).", "date": "2019.05.01", "title": "Почина Динко Дерменджиев-Чико"}
{"url": "https://duma.bg/yasni-top-4-v-basketbola-n190865", "text": "Баскетболният шампион Левски ЛУКойл се озори, но се класира за полуфиналите в Националната баскетболна лига, след като спечели в Правец и втория четвъртфинален мач срещу втория си тим А1 Академик София със 108:105 (26:23, 27:29, 27:31, 28:22). В първия двубой възпитаниците на Тити Папазов бяха по-убедителни -  106:95 (22:28, 32:21, 26:25, 26:21). Миливое Мийович и Патрик Рембърт бяха най-резултатни с по 17 т. за „сините“, Христо Захариев добави 15. Николай Грозев наниза 31 т. за младите „студенти“, които тактически завършваха атаките си чрез него, а Костадин Лазаров добави 15 точки. Мачът в Правец вървеше на приливи и отливи и на почивката Левски водеше само с точка – 53:52. Младоците от Академик изиграха отлична трета четвърт и поведоха с 83:80. В началото на последната част шампионите се събудиха и поведоха с 10 т., но след нов срив 35 секунди преди последния сигнал А1 Академик водеше със 105:104. Тогава Константин Папазов поиска прекъсване и след него хладнокръвният Захариев не пропусна при 4 поредни опита от фаул линията и поднесе победата на Левски ЛУКойл. И останалите фаворити се класираха за полуфиналите с победи и във вторите мачове. Най-убедителен бе Берое, сразил с 99:64 (18:19, 18:15, 37:15, 26:15) Ямбол като гост. В Самоков Рилски спортист пречупи след кошмарен старт Академик Бултекс 99 Пд с 83:77 (23:35, 20:13, 24:14, 16:15).  Балкан не срещна особена съпротива от Спартак Пл и надделя със 71:57 (20:16, 13:9, 23:18, 15:14). На полуфиналите Левски посреща Рилски спортист на 7 и 9 май, а после гостува на 12 и 14 май. Евентуалният пети мач е в София на 17 май. Берое приема Балкан на 6 и 8 май, преди да върне визитите в Ботевград на 11 и 13 май. Петият мач е насрочен в Стара Загора на 16 май.", "date": "2019.05.01", "title": "Ясни топ 4 в баскетбола"}
{"url": "https://duma.bg/shestvie-i-praznik-na-duma-za-1-may-n190919", "text": "По вече 30-годишна традиция и днес, на 1 май, ДУМА ще отбележи своя празник, празника на своите читатели. Каним почитателите на вестника на тържеството, което ще започне, както винаги след митинга-шествие в подкрепа на достойния труд. Празникът на ДУМА тази година ще е на площада между БНБ и Националния археологически музей на БАН. Присъстващите ще могат да закупят някои от най-интересните книги на Издателска къща \"Синева\", включително новата документално-публицистична творба на Велислава Дърева за атентата в църквата \"Св. Неделя\" през 1925 г. и да получат автограф от автора. За настроението на публиката ще се погрижат Николина Чакърдъкова и група \"Тоника СВ\". Преди това, от 11 часа, в София ще започне и традиционният митинг-шествие по случай Деня на труда и международната работническа солидарност, в подкрепа на достойния труд. Началото е от пл. \"Св. Александър Невски\", където \"БСП за България\" ще открие и кампанията си за предстоящите евроизбори. Шествието ще премине по ул. \"Г.С. Раковски\", бул. \"Княз Ал. Дондуков\" и ще завърши на пл. \"Независимост\".", "date": "2019.05.01", "title": "Шествие и празник на ДУМА за 1 май"}
{"url": "https://duma.bg/32-falshivi-kashti-za-gosti-zasega-n190922", "text": "Седмица след заканата на властта за мащабна прокурорска проверка на къщите за гости по европроекти вече са установени 32 обекта, които не функционират като такива и собствениците им трябва да възстановят субсидията изцяло. Това докладва на заседанието на МС земеделският министър Румен Порожанов. Припомняме, че проверката бе наредена от главния прокурор Сотир Цацаров след медийния отзвук на имотните афери на властта. Най-коментираното луксозно имение е край Сандански - на вече бившия зам.-министър на икономиката Александър Манолев. То е построено по Програмата за развитие на селските райони (ПРСР) като къща за гости. По това време шеф на разплащателната агенция по ПРСР - Държавен фонд \"Земеделие\", е Румен Порожанов. До момента са проверени над 110 къщи, или 18% от всички обекти, наложени са финансови санкции за над 10 млн. лв., отчете министърът. След това Порожанов благодари на премиера Бойко Борисов, че при стария програмен период 2007-2013 г. са построени 746 къщи за гости по проекти на ПРСР в населени места извън големите курорти. Премиерът заяви, че целта на ПРСР е да подпомага туризма и че много къщи за гости се използват по предназначение. За съжаление винаги се намирал някой, който да опорочи програмата, и затова към днешна дата тя била затворена. \"Има ли виновни - да се уволняват и да се дават на прокурор веднага! Безкомпромисно\", разпореди се Борисов. После се оправда, че \"нито е ходил в апартаменти, нито в къщи за гости, нито има как да знае\". \"Плащаме, и то добри заплати на контролни органи, които всичко това е трябвало да установят или вече да са приключили конфискацията. Безкомпромисно!\", разлюти се премиерът. Борисов се похвали, че той е разпоредил мегапроверката на къщите за гости. Инспекцията ще обхване и фирмите строители на къщите за гости, съобщи след заседанието вътрешният министър Младен Маринов. Основният виновник за злоупотребите е контролиращият орган фонд \"Земеделие\", заяви в телевизионно интервю бившият земеделски министър Мехмед Дикме. \"Фонд \"Земеделие\" допусна безогледно да се строят къщи, за които, ако предварително бяха направени разчетите и анализите, щяха да разберат, че са къщи за лично ползване, а не за обществено\", посочи той. Според него в случая с Манолев има и злоупотреба със служебно положение. Дикме е категоричен, че въпреки 5-годишната давност държавата може да си върне имотите, построени като къщи за гости, ако се докаже, че не са използвани по предназначение. ", "date": "2019.05.01", "title": "32 фалшиви къщи за гости засега"}
{"url": "https://duma.bg/levitsata-otnovo-e-s-nay-mnogo-pitaniya-v-ns-n190920", "text": "Въпреки отсъствието си от парламента депутатите от \"БСП за България\" са задали най-много актуални въпроси и питания към министри от началото на 2019 г., показва справка за дейността на 44-то Народно събрание. Най-голям брой въпроси и питания към изпълнителната власт са задали народните представители от левицата Георги Гьоков - 68, Иван Иванов - 48, Илиян Тимчев и Анелия Клисарова - по 44, следват Георги Йорданов, Георги Михайлов, Валентина Найденова, Иван Ибришимов, Георги Свиленски, Любомир Бонев и Надя Клисурска-Жекова.  От 11 януари до 25 април 2019 г. са постъпили общо 454 въпроса и 19 питания от депутати, проведени са 16 изслушвания на министри и разисквания по две питания, а членовете на кабинета са отговорили на 428 въпроса и 16 питания. Парламентарният контрол е продължил общо 52 часа в рамките на 15 пленарни заседания. На най-много въпроси са отговаряли регионалният министър Петя Аврамова - 134, финансовият Владислав Горанов - 87, и здравният Кирил Ананиев - 47. За 3 месеца и половина парламентът е провел 45 редовни и едно извънредно заседание. Внесени са 60 законопроекта, като половината са от депутати. От пресцентъра на НС не уточняват колко закони са приети, но посочват, че сред тях са Законът за социалните услуги, Законът за защита на търговската тайна, Законът за преброяване на населението и жилищния фонд в България през 2021 г., Законът за преброяване на земеделските стопанства, промени в НК, в Кодекса за социално осигуряване, в Закона за лечебните заведения, в Избирателния кодекс и др.", "date": "2019.05.01", "title": "Левицата отново е с най-много питания в НС"}
{"url": "https://duma.bg/boyko-borisov-chaka-amerikanski-gaz-zaradi-f-16-n190921", "text": "Премиерът Бойко Борисов се надява да получи по-евтин американски газ заради поръчаните F-16, стана ясно от изявлението му на конференция за алтернативните източници на природен газ в София. Той комбинира двете сделки след разговор с Том Пайл от Института за енергийни изследвания във Вашингтон, когото изненадващо представи като съветник на американския президент Доналд Тръмп. С изграждането на газовия хъб \"Балкан\" и \"газовите магистрали\" се цели българската икономика и потребители да получават най-евтин газ, твърди премиерът. \"Сиреч, истинската диверсификация ще бъде от конкуренцията от цената на газа. Ако американците дават по-добра цена, а тука говорихме как можем през вноските от НАТО, през американските бази и учения в България да мислим по тези държавни дотации, които дава Америка, но сме много в начало на разговора\", каза министър-председателят в обичайния си стил. Борисов отбеляза, че има вариант цената на щатския газ да е неизгодна и да е по-скъпа \"Кой ще го вземе? Ще се купува по-евтиният руски газ. Те (бел. ред. САЩ) имат програма за дотиране, за да има конкуренция. Това говорихме и второ, всички имаме амбиция за до 2% от разходите за НАТО да идат, имаме и в Ново село база и както му казах, президентът Тръмп, като бизнесмен казва, добре ще ти дадем това, а ти какво ще ни дадеш? И ние казваме, \"Окей - Относно военната сигурност имаме бази, летища, купуваме F-16 Block 70 или какъвто и да е добър самолет нов и в същото време казваме, добре, а вие нещо в замяна няма ли да направите за нас\", продължи премиерът. Обърканото му обяснение бе в отговор на въпрос как си представя, че САЩ ще дотира доставката на техен природен газ у нас. Минута след като заяви, че води разговори за по-евтин природен газ в замяна на покупката на изтребители от САЩ, Борисов се отметна. \"Ние не преговаряме още. Не ми слагайте думи в устата, утре някой да каже, че с президента Тръмп лобираме за самолети и сме лобисти. Ей тука има негов съветник, може да каже. Ние не лобираме и не участваме в лобистки неща\", заяви той и посочи Пайл. Няколко секунди по-късно обаче въпросът за преговорите за F-16 и газта отново излезе от устата на Борисов, когато бе запитан, кога може да се чакат резултати от искането за дотирани доставки на газ за България. \"Ми като си отиде, като каже (сочейки отново присъстващия Пейл - бел.ред.)... Аз се надявам, че в преговорите с правителството на САЩ за самолетите ще се срещаме в следващите месеци. Живот и здраве!\", отговори Борисов. Преди няколко седмици Борисов се закани, че лично ще преговаря с американския президент Доналд Тръмп за покупката на F-16, въпреки че в рамките на същото изказване бе казал, че не се бърка в процеса и дори бил забранил да му докладват какво се случва с него, за да не го обвиняват в лобизъм.", "date": "2019.05.01", "title": "Бойко Борисов чака американски газ заради F-16"}
{"url": "https://duma.bg/fandakova-otricha-za-peyki-ot-10-000-lv-struvali-po-1200-n190915", "text": "Столичният кмет Йорданка Фандъкова отрече в София да са купувани пейки за по 10 000 лева едната, както се твърди в медийна публикация. В нея кметицата виждала поредна фалшива новина. Според данните, изнесени от в. \"Сега\", в момента в рамките на ремонтите в центъра на града се купуват скъпи кошчета и пейки, като в същото време общината е скрила данните за ценовите оферти. Фандъкова представи данни от нейна проверка и според тях в информацията за всички подадени обществени поръчки била посочена сумата от 1291 лева за доставка и монтаж на класическа пейка. По думите на кмета за доставката и монтажа на кашпи и пейки от лят камък като тези на площад \"Гарибалди\" били платени 8922 лева. Тя ще разпореди проверка по случая дали цените на монтажа са в рамките на нормалните. Междувременно лидерът на столичните социалисти Калоян Паргов поиска публично обяснение от Йорданка Фандъкова и нейния екип по проблема. \"Всички сме свидетели на цялата сага около ремонта на улица \"Граф Игнатиев\" - изборът на плочките, начинът на подреждането им, цветът до перките на акули, надгробната плоча и за капак бюст-паметникът на премиера. Всичко това е един огромен абсурд и много голям провал на Столичната община и лично на кмета Фандъкова\", заяви той.", "date": "2019.05.01", "title": "Фандъкова отрича за пейки от  10 000 лв., стрували по 1200"}
{"url": "https://duma.bg/politsay-postrada-pri-masov-boy-v-romska-mahala-n190913", "text": "Полицай пострада при меле в ромската махала в Шумен, съобщиха от Областната дирекция на МВР. Той се е отзовал на сигнал за скандал заради силна музика и последвали заплахи за убийство. Полицаите се опитали да разтърват биещи се младежи, при което е пострадал 26-годишен служител на реда. Задържани за побоя са трима мъже и е образувано досъдебно производство за причиняване на телесна повреда на длъжностно лице. ДУМА припомня, че това е поредният инцидент с пострадал служител на реда за последните дни. На 29 април в Куклен избухна скандал заради забележка за силна музика, отправена към компания от пияни роми. Вследствие на това те нахлули в имота на семейство от Пловдив. Пристигналият екип на полицията е бил нападнат от агресивните пияни мъже. С камъни те са счупили предното и задното стъкло на патрулката. По случая бяха задържани 7 души. Вчера стана ясно и че през 2018 г. нападенията над полицейските служители са били 251.", "date": "2019.05.01", "title": "Полицай пострада при масов  бой в ромска махала"}
{"url": "https://duma.bg/predizborno-kabinetat-se-seti-za-biblioteki-i-novi-avtobusi-n190916", "text": "В навечерието на евроизборите правителството разпредели нови 30 млн. лв. МОН получава 20 млн. за ремонт на училищните автобуси, 2 млн. са за течащия от години покрив на Националната библиотека \"Кирил и Методий\", а 7,5 млн. - за довършване на новия корпус на УНСС. И този път добрите новини, свързани с раздаване на бюджетни пари, бяха обявени пред камерите от Бойко Борисов в началото на правителственото заседание.  \"Ремонтът на библиотеката - падат камъни, парчета, не е ремонтирана сигурно, откакто е построена. Затова отпускаме на Министерството на културата 2 милиона. Идва 24 май, така че да действат\", демонстрира загриженост Борисов. \"Приехме постановление за одобряване на допълнителен трансфер за УНСС в София. Миналата седмица бях в университета, изговорихме си всичко, което може да се говори\", изтъкна заслугите си премиерът и за държавната помощ за УНСС. После стана ясно, че 20-те милиона за училищните автобуси ще бъдат гласувани идната сряда. България ще кандидатства за домакин на представителството на Европейския орган по труда, съобщи още Борисов. С вчерашното решение на правителството страната ни официално издигна кандидатурата си за европейската структура, която трябва да заработи до края на 2019 г. ", "date": "2019.05.01", "title": "Предизборно кабинетът се сети за библиотеки и нови автобуси"}
{"url": "https://duma.bg/planirat-parvata-transplantatsiya-na-byal-drob-u-nas-da-e-prez-2021-g-n190917", "text": "През 2021 г. трябва да бъде извършена първата белодробна трансплантация в България. Това увери проф. Генчо Начев, който е изпълнителен директор на болница \"Св. Екатерина\".  \"Истинският пробив ще стане, когато пациент получи трансплантация на бял дроб в България. Решението с болницата във Виена е временно. Там обаче всичко зависи от наличието на подходящ донор\", коментира професорът. 17 пациенти са в листата на чакащите трансплантация на бял дроб у нас. Двама вече са пътували до Виена, за да се изследват. Единият обаче е развил инфекция, което е възпрепятствало процедурата. Това налага да бъде избран следващ най-спешен пациент, който също ще бъде изпратен във Виена. Проф. Начев увери, че процесът по трансплантация в България ще включва практики, които се използват и в други държави. Самата трансплантация ще се извърши в болница \"Света Екатерина\", а проследяването ще бъде от пулмолозите във ВМА.", "date": "2019.05.01", "title": "Планират първата трансплантация на бял дроб у нас да е през 2021 г."}
{"url": "https://duma.bg/spryaha-vodata-v-general-toshevo-zaradi-opasni-pestitsidi-n190914", "text": "Досъдебно производство за замърсяване на водата в Генерал Тошево е започнала местната районна прокуратура. Още в понеделник е било установено, че водата на квартал \"Пастир\" в града има специфичен мирис и пяна. По-късно е станало ясно, че при доливане на вода в цистерна, която е съдържала пестициди, се е получило засмукване на течността във водопреносната мрежа. При инцидента няма пострадали хора и животни, а населението вече е уведомено за проблема. Към момента водоснабдяването е спряно със заповед на директора на РЗИ в Добрич. Досъдебното производство се води за евентуално престъпление по непредпазливост. Взетите проби от водата ще бъдат изпратени в лаборатория за изследване. Докато резултатите от тях станат ясни, водоснабдяването ще остане спряно и ще се извършва с водоноски.", "date": "2019.05.01", "title": "Спряха водата в Генерал   Тошево заради опасни пестициди"}
{"url": "https://duma.bg/zastroyavane-na-gorichka-izkarva-stolichani-na-protest-n190918", "text": "За пореден протест се готвят столичани заради застрояване на зелено пространство. Този път то е в кв. \"Дианабад\" и е на място, известно сред местните хора като Горичката. Протестната акция е предвидена за 14 май от 17.30 до 20.30 ч. пред бл. 32 в \"Дианабад\". \"Това е едно от последните зелени места в \"Дианабад\", а искат да убият една от най-атрактивните площи за игра на децата през зимата\", пишат недоволните жители. Те се обръщат към столичния кмет Йорданка Фандъкова, към районния кмет Цветомир Жеков и към главния архитект Зравко Здравков и ги питат как е възможно да се унищожават зелени площи с оправданието, че всичко е законно.  Хората напомнят, че преди повече от 25 години същият терен е бил осветен с намерението да се построи храм. Сега обаче вместо това се планират нови блокове. \"Как ще живеем, как ще се придвижваме, как ще дишаме, как ще си почиваме, къде ще учат и играят децата ни? Представете си в какво гето ще се превърне кварталът - прах, шум и мръсотия\", недоволстват местните хора. Те са отправили официално питане към общината провеждано ли е и кога обществено обсъждане за смяна на предназначението на терена.  Жителите на района продължават да се борят и срещу намерението за застрояване на два терена в непосредствена близост до детска градина \"Радост\". В момента тяхното предназначение е за високо жилищно строителство. Хората настояват тази зелена площ да се превърне в градинка или на нея да се построи нова детска градина. Те вече направиха няколко протеста срещу намерението за застрояване на високи сгради и продължават събирането на подписи в защита на идеята си. В нея вече са се включили 1000 души. ", "date": "2019.05.01", "title": "Застрояване на горичка изкарва  столичани на протест"}
{"url": "https://duma.bg/zemedeltsite-oshte-mislyat-koy-da-e-petiyat-zamestnik-na-porozhanov-n190906", "text": "До 7 май се удължава срокът, в който браншовите организации трябва да представят номинация за нов заместник-министър в агроведомството. На среща вчера с министър Румен Порожанов те не успяха да посочат обща кандидатура за пети заместник на министъра, който да има ресор \"Плодове, зеленчуци, картофи и биоземеделие\", предаде БНР. Според подписаното споразумение ще бъде изготвена стратегия за развитие на тези сектори, ще се сформира отделен консултативен съвет по биоземеделие и ще бъдат създадени още две дирекции в министерството, които ще отговарят за секторите плодове и зеленчуци и биоземеделие.  Вчера изтече крайният срок, в който те трябваше да направят своята номинация. Предложението на биопроизводителите е било това да е проф. Владислав Попов от Аграрния университет в Пловдив. Преди седмица 13 браншови организации организираха втори протест, на който поискаха оставката на министъра на земеделието. Оставка не получиха, но получиха обещание, че ще имат свой ресорен зам.-министър, който ще е посочен от самите тях и ще отговаря за контактите с бизнеса и за политиките в сферата на биопроизводството и производството на плодове и зеленчуци. Готово е вече и предложението до Министерския съвет за промяна на устройствения правилник на агроведомството. Според него заместниците на Порожанов стават петима, но това ще се компенсира с намаляване на сътрудниците в политическия кабинет. Срокът за обществено обсъждане изтича на 6 май, след което правителството ще одобри промяната и новият зам.-министър ще може да бъде назначен.", "date": "2019.05.01", "title": "Земеделците още мислят кой да е петият заместник на Порожанов"}
{"url": "https://duma.bg/ministri-svidetelstvaha-po-deloto-za-remonta-na-ndk-n190912", "text": "Вицепремиерът Томислав Дончев, бившият министър по европейското председателство на България Лиляна Павлова и бившият вицепремиер в служебното правителство на Огнян Герджиков Деница Златева дадоха показания като свидетели по делото срещу бившия изпълнителен директор на НДК Мирослав Боршош. Той е подсъдим за длъжностно присвояване, умишлена безстопанственост и сключването на неизгодни сделки, с които според държавното обвинение Националният дворец на културата е ощетен с около 3,5 млн. лева. Обвинение има и бившият председател на Съвета на директорите на НДК Валентин Кръстев. Томислав Дончев и Лиляна Павлова обясниха пред съда, че не са имали достатъчно добра комуникация с ръководството на НДК по времето на Боршош, имало е съмнения за това как се разходват целево отпуснатите средства и дали извършеният ремонт на сградата е достатъчно качествен. Те са изисквали доклади, документи и информация за обществените поръчки и как са изразходвани средствата, но невинаги са ги получавали. Имало срещи и разговори, разменяла се и официална писмена кореспонденция. Софийският градски съд изслуша и съдебно-счетоводна експертиза, според която първоначално постъпилите по сметка на НДК средства били разпределени в 4 други сметки. Някои от тях били на срочен депозит. Експертите обясниха, че би било добре в случаи на целеви плащания да се разкриват отделни сметки за тях. Освен това посочиха, че не е забранено от закона прехвърлянето на целеви средства в други сметки, но би трябвало да се води счетоводна политика. Следващото заседание по делото ще бъде на 26 юни.", "date": "2019.05.01", "title": " Министри свидетелстваха  по делото за ремонта на НДК "}
{"url": "https://duma.bg/gazovata-vrazka-s-gartsiya-shte-tarsi-i-vtechnen-gaz-n190907", "text": "Проектната компания за изграждането на газовата връзка между България и Гърция ще търси начини да привлече търговци на втечнен газ, сред които и американски фирми. Това ще стане след изграждането и въвеждането в експлоатация на съоръжението, което се очаква да стане в края на 2020 г. и след решаването на някои технически проблеми с гръцката преносна мрежа. Това е заявил българският изпълнителен директор на \"Ай Си Джи Би\" (ICGB) Теодора Георгиева, цитирана от \"Медиапул\", на конференция за диверсификацията на газовите доставки у нас. Тя посочи, че в момента единствената възможност за внос на втечнен газ у нас е от гръцкия терминал Ревитуза, но има проблем с липсата на компресорна станция по преносната мрежа на гръцкия газов оператор ДЕСФА, която да осъществява транзита. Плановете за построяване на терминал за регазификация на втечнен газ край гръцкото пристанище Александруполис са възможност за постигане на пълния капацитет на интерконектора, каза Георгиева. В момента проектната компания има предварително резервиран капацитет от 1,57 млрд. куб. м годишно, което е малко над половината мощност на тръбата от 3 млрд. куб. м. От тези количества 1 млрд. куб. м са на \"Булгаргаз\", а останалите са на двама от акционерите в \"Ай Си Джи Би\" – гръцкия доставчик ДЕПА и италианската \"Посейдон\", както и на азерската СОКАР, чиято заявка обаче е символична. Предварително споразумение има и американската \"Линден Енерджи\", чийто представител Лиляна Бакайокова по време на конференцията обяви, че има интерес за далеч по-големи доставки от капацитета на газовата връзка. Тя е разкритикувала българското правителство, че във визията си за газовия хъб \"Балкан\" изключва американските фирми за втечнен газ като доставчици, а залага предимно на източното направление за внос на синьо гориво. В отговор Георгиева покани \"Линден\" да участва в бъдещата процедура за остатъчния капацитет от газовата връзка с Гърция, а представителят на \"Булгартрансгаз\" Ясен Георгиев посочи, че компанията му работи целенасочено за възможностите за внос на втечнен газ. ", "date": "2019.05.01", "title": "Газовата връзка с Гърция ще търси и втечнен газ "}
{"url": "https://duma.bg/skapite-emisii-nyamalo-da-udaryat-tsenite-na-parno-i-tok-n190909", "text": "По-високите цени за емисиите на въглероден диоксид няма да повлияят на цените на парното и тока за бита. Това каза председателят на Комисията за енергийно и водно регулиране (КЕВР) Иван Иванов в отговор на журналистически въпрос. \"Единствената промяна, която е налице, е обстоятелството, че цената на емисиите се увеличи. Но по никакъв начин това увеличение не може да бъде отнесено към цената за потребителите\", коментира Иванов. Преди няколко дни различните топлофикации в страната отправиха своите искания за нови цени. Увеличенията, които бяха заявени, бяха между 3 и 108 процента. Най-голямо поскъпване поискаха \"Топлофикация Габрово\" - 107,78%, следвана от \"Топлофикация Велико Търново\" - 88,63%, и \"Топлофикация Русе\" - 48,34%. Най-малко увеличение поиска \"Топлофикация-София\". Топлофикационните дружества, които произвеждат електрическата енергия по комбиниран начин, поискаха и голямо увеличение на произведения от тях ток. По думите на Иванов топлофикациите искат да прехвърлят всички тези задължения към крайните потребители. Той добави, че КЕВР в крайното си решение ще намери баланс, като няма да допусне една от двете енергии - топлинна или електрическа, да бъде допълнително фаворизирана за сметка на другата. \"За момента не е възможно по-високата стойност за емисии да повлияе и на цената на тока за бита\", категоричен бе председателят на КЕВР. По отношение на електроенергията Иванов подчерта още преди две седмици, че поскъпването на електричеството от 1 юли ще бъде в рамките на настоящата инфлация, т. е. между 3,5 и 3,6 на сто. Електроразпределителните дружества заявиха по-високи стойности както за дневната тарифа, така и за нощната. От \"ЧЕЗ Разпределение България\" АД поискаха цената на нощната тарифа да се повиши с 67,6% от 1 юни. Увеличение искат и EВН България и Енерго Про.", "date": "2019.05.01", "title": "Скъпите емисии нямало да ударят цените на парно и ток"}
{"url": "https://duma.bg/inflatsiyata-v-industriyata-stigna-46-n190908", "text": "Производствената инфлация в България се ускорява през март с 4,6 на сто на годишна база до деветмесечен връх, показват данните на Националния статистически институт (НСИ). Преди месец повишението бе от 3,9 на сто. Увеличение на цените е регистрирано при производството и разпределението на електрическа и топлоенергия и газ - със 7%, и в преработващата промишленост - с 4,2%, а в добивната промишленост е отчетено намаление с 1,9%. В преработващата промишленост по-съществено покачване на цените има при производството на тютюневи изделия - със 7,9%, производството на основни метали - със 7,4%, и ремонта, и инсталирането на машини и оборудване - с 3,9%.  На месечна база цените на производител се покачват през третия месец на годината с 0,7% спрямо предходния месец. През февруари увеличението бе с 1,8 на сто. По-високи цени са регистрирани в добивната промишленост - с 2,0%, в преработващата промишленост - с 1,4%, а при производството и разпределението на електрическа и топлоенергия и газ се наблюдава спад с 1,6%. Индексът на цените на производител само на вътрешния пазар в България през третия месец на настоящата година остава непроменен на месечна база и нараства с 4,1% на годишна база (спрямо март 2018-а). Индексът на цените на производител на международния пазар пък се покачва с 1,8% на месечна база и с цели 5,5% спрямо март 2018 година. По-рано този месец НСИ оповести доклад, отчитащ рязко ускоряване на потребителската инфлация през март на годишна база до 3,6% от 3,2% през февруари 2019 година. Поредните високи данни за производствените цени изглеждат като предпоставка за по-нататъшно повишаване на потребителската инфлация през следващите месеци. ", "date": "2019.05.01", "title": "Инфлацията в индустрията стигна 4,6% "}
{"url": "https://duma.bg/eksupravitel-na-dupnishkata-bolnitsa-e-daden-na-sad-n190910", "text": "Окръжната прокуратура в Кюстендил е дала на съд бившия управител на МБАЛ \"Св. Иван Рилски\" в Дупница Росен Тимчев за безстопанственост и сключване на неизгодна сделка. Тимчев е избран за временно изпълняващ длъжността от Общинския съвет, а няколко месеца по-късно станало ясно, че от сметката на болницата липсват пари. Управителят извършвал незаконни транзакции в своя полза, като сред тях били покупки от ПОС терминал в чужбина, нощувки и покупки пак извън страната за 2000 лева. Тимчев вземал и пари от касата на болницата с разходни ордери и от регистратурата с разписки под формата на служебни аванси от март до  ноември 2016 г. в размер на 18 000 лева. Отделно управителят сключил ненужен договор с мобилен оператор и като бонус получил девет телефона, които после продал и взел парите. Щетите за болницата са за 25 000 лева. Другото обвинение за Росен Тимчев е, че е продал на болницата в Троян три употребявани апарата за хемодиализа на много ниска цена - едва за 10 000 лева, и то без да има право. По-късно болницата в Дупница трябвало да купи нови апарати на по-висока цена.  Тимчев е сред учредителите на ГЕРБ, бил е общински и областен лидер на партията. През 2011 г. бе заподозрян, че е присвоил 5000 лв., отпуснати от дирекция \"Вероизповедания\" за доизграждането на храм \"Св. Архангел Михаил\" в Сапарева баня. След това \"временно\" се оттегли от партийните си постове, но няколко години по-късно отново се върна в ГЕРБ. Бе замесен и в скандал с фалшива диплома за висше образование.", "date": "2019.05.01", "title": "Ексуправител на дупнишката  болница е даден на съд"}
{"url": "https://duma.bg/obvinyavat-pernishki-zam-kmet-v-konflikt-na-interesi-n190911", "text": "Зам.-кметът по строителството в община Перник инж. Владислав Караилиев е заподозрян за конфликт на интереси. Сигнал срещу него е подаден от Антикорупционния фонд (АКФ) до прокуратурата, АДФИ и Антикорупционната комисия. Става въпрос за договор за реконструкция на мост над река Струма, който е сключен през август 2017 г. с фирмата \"Виа Интелего\" ООД. Неин управител е инж. Иво Гаджов, който е първи братовчед на Караилиев, уточняват от АКФ. Договорът по ОП \"Региони в растеж\" е за 368 982 лв. с ДДС. Съгласно Закона за обществените поръчки (ЗОП)  в подобни процедури не могат да участват дружества, управлявани от лица, свързани с възложителя. От АКФ са отправили запитване до кмета на Перник Вяра Церовска от ГЕРБ дали Гаджов е подавал декларация за обвързаност, поискали и копие от документа. От \"Виа Интелего\" отказали предоставянето на копие, а кметицата ги препратила към сайта на общината и протоколите от комисията по обществената поръчка. Или Гаджов е представил неверни данни и не е декларирал, че е свързан с лице, заемащо ръководна длъжност в общината, или комисията за обществената поръчка не е отразила наличието или липсата на необходимата декларация и неправомерно не е отстранила \"Виа Интелего\" ООД от участие, смята неправителствената организация. Подозрения за конфликт на интереси буди и съставът на комисията за провеждане на процедурата - трима от петимата, в това число и председателят, са служители на общината в ресора на заместник-кмета по строителството. Отделно ремонтът на моста е забавен с близо 100 дни, а изпълнителят не е наказан. Работата на обекта е спирана 3 пъти за 95 дни заради лошо време. Дори метеорологичните условия да не са позволявали техническото изпълнение на проекта, това е трябвало да бъде предвидено от изпълнителя при изготвяне на предложението за участие и не може да бъде основание за спиране на работата, смятат от АКФ.", "date": "2019.05.01", "title": "Обвиняват пернишки зам.-кмет в конфликт на интереси"}
{"url": "https://duma.bg/fermeri-namerili-pasishtata-za-koito-plashtat-naem-razorani-n190904", "text": "Животновъди от села край Бяла Слатина са намерили разорани общински земи, които са им отпуснати под наем като пасища. Някои от фермерите, които са взели общински пасища, плащат за тях, но когато заведат животните там, виждат, че земята е обработена и е превърната в ниви, разказват стопани пред fermer.bg. Така животновъдите реално не могат да ползват общинските мери и ливади, макар че плащат наем за тях около 17 лв. на декар. В Северозападна България се намират някои от районите с най-остър недостиг на пасища.  Стопаните се надяваха, че застъпването на обработваеми земи и общински мери и ливади ще стане невъзможно при работата на Интегрираната система за администриране и контрол (ИСАК) на Държавен фонд \"Земеделие\" (ДФЗ). Както е известно, за да кандидатстват за субсидии, земеделските стопани всяка година очертават в общинските служби по земеделие обработваните от тях площи, като посочват и правното основание за това. Фермерите нямат обяснение как е възможно при компютърна обработка на данните да се допуска реално застъпване между ниви и пасища. Части от общинския поземлен фонд в момента са неизползваеми и заради образуването на незаконни сметища върху тях, отбелязват стопани. В такива случаи местните власти са предлагали на животновъди да използват терените без наем, но при условие, че ги почистят. Разходите за ликвидиране на незаконно сметище обаче далече не са по джоба на фермерите от Северозапада.", "date": "2019.05.01", "title": " Фермери намерили пасищата, за които плащат наем, разорани"}
{"url": "https://duma.bg/neyasnota-po-starta-na-pregovorite-es-skopie-n190899", "text": "Европа изпраща противоречиви сигнали за датата, на която да започнат преговорите за членство на Северна Македония в ЕС. Еврокомисарят по разширяването Йоханес Хан изрази в интервю за германския в. \"Ханделсблат\" увереност, че Еврокомисията в края на май ще препоръча започването на преговори със Северна Македония, а също с Албания, предаде МИА. Хан подчерта, че Скопие и Тирана заслужават старта на преговорите, които бяха отложени миналия юни. \"Историческият Договор за прекратяване на спора за името с Гърция и Договорът за добросъседство с България са окуражаващи сигнали за целия регион, че са възможни решения на дългогодишни спорове. Северна Македония също отбеляза добър напредък по отношение на вътрешните реформи\", отбелязва Хан. Според него преговорите трябва да стартират \"възможно най-скоро, преди лятната ваканция\". Албания пък заслужавала преговорите заради съдебната реформа, макар че трябвало да се справя с корупцията и организираната престъпност. От друга страна, източници от Брюксел, на които се позовават медиите, твърдят, че преговорите със Скопие не могат да започнат по-рано от заседанието на Европейския съвет през декември. Причината е, че Франция яростно се съпротивява на всеки намек за разширяване на ЕС. Междувременно македонският в. \"Вечер\" твърди, че на срещата в Берлин за Западните Балкани македонският премиер Зоран Заев е получил \"леден душ\" от канцлерката Ангела Меркел и френския президент Манюел Макрон, под чиято егида бе проведена срещата. Изданието цитира материал на \"Файненшъл таймс\", в който се отбелязва, че Меркел и Макрон са помолили Заев, както и другите лидери от региона, да не лъжат гражданите си, че скоро техните страни ще получат дата за започване на преговори за ЕС. Миналия юли със селфи от правителствения самолет Заев обяви, че била \"гарантирана\" дата за започване на преговори между Македония и ЕС директно от Меркел. \"Макрон и Меркел помолили Заев повече да не лъже, че е получил дата за ЕС през юни..., нито миналогодишният, нито този!\", пише бившият македонски министър Антонио Милошовски във фейсбук. Самата среща в Берлин приключи без успех за разблокирането на преговорите между Сърбия и Косово, което всъщност бе причината за свикването й. Спорещите страни се разбраха, че още не могат да се разберат. Прищина отказа да премахне митата върху сръбските стоки, да даде автономия на населеното със сърби Северно Косово, както и да обсъжда идеята за размяна на територии. Белград пък отхвърли всякакво възобновяване на диалога за признаване на Косово без отмяна на косовските мита. Договорено бе все пак диалогът да продължи на 1-2 юли в по-тесен посреднически формат с участието само на Берлин и Париж.  ", "date": "2019.05.01", "title": "Неяснота по старта на  преговорите ЕС - Скопие"}
{"url": "https://duma.bg/65-rast-na-vnosa-na-plodove-v-es-n190903", "text": "През първото полугодие на 2018 г. Европейският съюз е увеличил вноса на плодове от други страни с 6,5%, до 7,7 млрд. евро. Южна Африка е най-големият доставчик на плодове в ЕС с обем на доставките в парично изражение 920,4 млн. евро, съобщава FruitNews, позовавайки се на Poandpo. Коста Рика е доставила продукция на стойност 816,2 млн. евро, Чили - 738,6 млн. евро, Мароко - 618,7 млн. евро. В същото време вносът на зеленчуци извън пределите на ЕС за аналогичния период бележи спад от 9%, до 1,6 млрд. евро. Ключов доставчик на зеленчуци е Мароко - 618,7 млн. евро, следван от Турция - 158,1 млн. евро, и Египет - 144 млн. евро. Според статистика на Испанската конфедерация на търговските асоциации на износителите на плодове, зеленчуци и цветя (FEPEX) най-популярните вносни плодове в Европа са бананите - за 2,1 млрд. евро, ананасите - за 1,4 млрд. евро, и гроздето - за 1,3 млрд. евро. При зеленчуците най-голям е обемът на доставките на домати - за 401,8 млн. евро, и бобови култури. При последните най-актуален е фасулът, чийто внос се равнява на 322,5 млн. евро.", "date": "2019.05.01", "title": " 6,5% ръст на вноса на плодове в ЕС"}
{"url": "https://duma.bg/ogranichavat-transmazninite-v-hranite-do-2-na-sto-n190905", "text": "От 2021 г. в ЕС ще има лимит за трансмазнините в храните. Европейската комисия прие нов регламент за намаляването на хидрогенираните мазнини, познати и като трансмазнини, в продаваните в Европейския съюз храни, предназначени за крайния потребител или за доставки на дребно. Лимитът е до 2 грама на 100 грама (или 2%) от всички мазнини в съответния продукт, съобщиха от институцията. Производителите пък ще бъдат длъжни да предоставят информация за количеството на тези вещества в произвежданите от тях хранителни продукти, доставяни на други фирми, ако определеното от регламента ограничение е надхвърлено. Мярката, която трябва да влезе в сила от 2 април 2021 г., има за цел да защити здравето на потребителите и да увеличи възможностите за по-здравословно хранене на населението на ЕС. През последните години редица научни изследвания, сред които и едно на Европейската агенция за безопасност на храните, сочат, че хранителният прием на хидрогенирани мазнини трябва да бъде възможно най-нисък, за да бъде избегнат рискът за здравето. Консумацията им носи риск за здравето и има данни, че увеличават нивата на лошия холестерол, намаляват нивата на добрия холестерол, не се разпознават от организма и същевременно се отлагат по кръвоносните съдове поради неразпознаваемата им структура. Диетолозите в ЕС са единодушни, че хидрогенираните мазнини подпомагат затлъстяването, пречат на пълноценното хранене на клетките и увеличават вероятността за заболяване от диабет, атеросклероза, рак на гърдата, инсулт и исхемична болест. Трансмазнините са ненаситени мазнини на базата на течни растителни масла, чиято структура е умишлено изменена. Промишлено се получават чрез процеса хидрогениране, при който се добавя водороден атом, като по този начин се променя в естествената структура на растителната мазнина. Делът им във всеки конкретен продукт е различен, като при някои достигат и до над 50%. Хидрогенирените мазнини присъстват естествено и в млечни продукти или месо. Използват се поради ниската им цена и високата им трайност. Този тип мазнини подобряват вкуса, текстурата и срока на годност на продуктите, затова са и предпочитани от страна на производителите. Откриват се в маргарини, солени изделия (чипсове, снаксове, солети, крекери, тестени закуски), сладки изделия (вафли, бисквити, сладоледи, кексове, кроасани), а дори и в \"неподозирани\" продукти като хляб или таратор под формата на напитка. В някои вериги за бързо хранене предлаганите картофки се пържат именно в хидрогенирани растителни масла.", "date": "2019.05.01", "title": "Ограничават трансмазнините в храните до 2 на сто"}
{"url": "https://duma.bg/smyana-na-ministar-vbesi-chehite-n190898", "text": "Хиляди хора протестираха в Чехия срещу назначаването на Марие Бенешова за министър на правосъдието. Протестиращите смятат, че Бенешова ще се меси в криминално дело, което засяга министър-председателя. Новото назначение в министерството на правосъдието се приема със съмнения и от Съюза на съдиите в страната. Напускането на предишния министър на правосъдието Ян Кнежинек накара опозицията да заподозре, че върху съдилищата се оказва натиск заради дело, което трябва да определи дали премиерът Андрей Бабиш е злоупотребил със субсидии от Европейския съюз преди повече от 10 години. Милиардерът Бабиш многократно е отричал обвиненията и твърди, че делото е опит да бъде изваден от политиката. На 17 април приключи полицейската проверка, която заключи, че Бабиш и негови сътрудници трябва да бъдат съдени за измама във връзка с разпределянето на 2 милиона евросубсидии от Европейския съюз. Ако бъде признат за виновен, Андрей Бабиш е заплашен от присъда до 10 години затвор. \"Ние не сме слепи\", скандираха гневните чехи на демонстрацията, организирана от мрежата \"Милион моменти за демокрация\". Протестът премина от замъка на Прага, през историческия център, до президентството. Протестиращите скандираха \"Стига вече\" и носеха плакати с надпис \"Справедливост\". Различни медии дадоха различен брой участници в марша - между 3000 и 10 000. Според държавната телевизия в 105 населени места е имало протест срещу назначението на Бенешова. Сред участниците в протеста имаше лидери на политическата опозиция, депутати от парламента, ръководители на правозащитни организации. Протестът бе подкрепен и от предшественика на Бабиш на премиерския пост бившия председател на чешките социалдемократи Бохуслав Соботка. Организаторите на протеста предупредиха, че възнамеряват отново да изкарат своите привърженици по улиците на чешките градове. 71-годишната юристка е заемала длъжността на временни начала по време на служебния кабинет на Милош Земан, който е един от поддръжниците на Андрей Бабиш. Тя е била и главен прокурор на Чехия, отново по време на управление на Милош Земан през 1999 година. През 2017 г. Марие Бенешова подкрепи Андрей Бабиш, като гласува \"въздържал се\" по време на вота за отнемането на имунитета му. Въпреки обвиненията срещу Бабиш, неговата партия остава първа политическа сила според проучванията на общественото мнение. Андрей Бабиш дойде на власт преди 2 години, след като на изборите спечели три пъти по-висок процент от гласовете от класираната на второ място партия. Бабиш е вторият най-богат човек в Чехия и често е обвиняван, че заемането на поста министър-председател е в конфликт на интереси с бизнес империята му. Той повери управлението на компанията си \"Агроферт\" на тръст, за да се съобрази с изискванията на закон, приет през 2017 година.", "date": "2019.05.01", "title": "Смяна на министър  вбеси чехите"}
{"url": "https://duma.bg/nad-milion-i-polovina-balgari-zhiveyat-pod-liniyata-na-bednost-n190902", "text": "22% от българите живеят под линията на бедност, показват данните на Националния статистически институт за миналата година. Това прави малко над милион и половина души при линия на бедност за 2018 г. от 351,11 лева средномесечно на човек. Според статистиката спрямо 2017 година размерът на линията на бедността се запазва, а бедните намаляват с около 100 000 души. Системата за социална защита има съществено значение за редуциране на бедността, констатират от НСИ. Данните за миналата година показват, че ако в доходите на домакинствата се включат пенсиите, но се изключат останалите социални трансфери като обезщетения, социални и семейни помощи и добавки, равнището на бедност се повишава до 29,5%. Ако от семейните постъпления се изключат пенсиите и социалните трансфери, равнището на бедност скача с повече от 23 на сто и достига 45,2 процента. Относителният дял на бедните е най-висок сред безработните - над 56 на сто за миналата година. Делът на бедните сред заетите лица между 18 и 64 години се запазва на нивото от предходната година - 10%, като при работещите на непълно работно време рискът за изпадане в бедност е повече от 4 пъти по-висок от този при работещите на пълно работно време. Образователното ниво оказва съществено влияние върху риска от бедност при заетите, отбелязват от НСИ. Най-висок е делът на работещите бедни с начално или без образование - 66,2%. С нарастване на образователното равнище относителният дял на бедните сред работещите намалява приблизително 2 пъти за хората с основно образование и над 4 пъти за тези със средно. Данните сочат още, че най-много хора изпитват ограничения по отношение на плащането навреме на разходите, свързани с жилището - над 27%. 22,6% не могат да си позволят консумация на месо, пиле или риба всеки втори ден, а 29 на сто не могат да посрещнат със собствени средства неочаквани финансови разходи. Ограничения при отоплението на жилището си имат 26 процента.  Една пета от населението на България е живяло в материални лишения през 2018 г.", "date": "2019.05.01", "title": " Над милион и половина българи  живеят под линията на бедност"}
{"url": "https://duma.bg/seriozni-razmestvaniya-v-badeshtiya-evroparlament-n190897", "text": "Очаква се двете големи политически формации в Европарламента да загубят мнозинствата си на предстоящите този месец избори. Това показва проучване на независимата неправителствена организация Европейски съвет за външна политика. Проучването е извършено в 14 страни членки, които дават 80% от местата в ЕП. Очаква се Либералите (АЛДЕ) и/или Зелените да спечелят около 43% от местата. Втори според проучването ще бъдат антиевропейските партии с 35 на сто - със или без Великобритания. С процент по-малко ще бъде левият блок, а десният блок начело с Европейската народна партия (ЕНП) ще получи 32% от новоизбраните евродепутати. ", "date": "2019.05.01", "title": "Сериозни размествания  в бъдещия Европарламент"}
{"url": "https://duma.bg/dvulikite-tsennosti-na-es-n190900", "text": "Политико Привържениците на европейския проект обичат да говорят за основен набор от \"европейски ценности\", на които той държи. Във време, когато Европейският съюз е застрашен отвътре и отвън, идеята е особено примамлива. Тя извисява ЕС от субект, който просто преследва собствените си интереси - като всяка друга държава или група държави - и го прави \"нормативна власт\", за която може да се каже, че прави света по-добро място. На хората, които говорят за \"европейски ценности\", изглежда, че дори не им се струва, че идеята е донякъде ала Хънтингтън. Това предполага, че международната политика е \"сблъсък на цивилизациите\", в които линиите на разлом са културни. Но съществуват ли \"европейски ценности\" дори в някакъв смислен смисъл? Те трябва да бъдат ценности, които, от една страна, обединяват европейците и в същото време се различават от ценностите на хората от други части на света. Има някои доста абстрактни универсални ценности, които са широко разпространени по света. Може дори да има такова нещо като \"западни ценности\" (макар че, разбира се, това е и цивилизационна идея). Но веднага щом се опитате да бъдете по-прецизни и да идентифицирате ясно \"европейските\" ценности, различията в Европа - т. е. между европейците - стават толкова очевидни, колкото различията между Европа и останалия свят. Отвъд обичайната си риторика ЕС прави много малко, за да се опита да поддържа международното върховенство на закона извън своите граници. Когато хората говорят за \"европейски ценности\", те обикновено свързват две неща - първо, набор от ценности, в които европейците са колективно убедени, и второ, набор от ценности, които са въплътени в институционалните структури и политики на ЕС - ценностите на ЕС. Съвсем не е очевидно, че двете вървят заедно. Европейците могат колективно да вярват в демокрацията например. Но освен очевидното, че те не са единствените, трудно е да се твърди, че демокрацията е специфична \"европейска\" стойност, като се има предвид, че една от основните критики към ЕС е, че той е недемократичен. За да има смисъл идеята за \"европейските ценности\", европейците със сигурност трябва по някакъв начин да бъдат колективно ангажирани с тях по начин, който надхвърля обикновената риторика. С други думи, европейците трябва да живеят по-скоро с тези ценности, отколкото просто да ги обявяват. Учредителният договор на ЕС твърди, че той \"се основава на ценностите на зачитане на човешкото достойнство, свобода, демокрация, равенство, върховенство на закона и зачитане на правата на човека\". Но блокът е доста непоследователен в начина, по който насърчава тези ценности извън външните си граници. Със сигурност ЕС насърчава демокрацията, човешките права и върховенството на закона в съседните си страни, докато се разширява. Дали ЕС насърчава демокрацията и подкрепя човешкото достойнство, когато се сблъсква с авторитарни режими и изпраща бежанци обратно в опасни страни, или им позволява да умрат в Средиземно море? Ценността, която най-вероятно може да се твърди, че е \"европейска\", е върховенството на закона. В края на краищата ЕС не е нищо друго освен набор от правила - и създаването на правила е това, което прави ЕС. И все пак това също е проблематично. Освен обичайната си риторика ЕС прави много малко, за да се опита да поддържа международната правова държава извън своите граници. В една от основните заплахи за международната правова държава - придобиването и консолидирането от Китай на островите в Източно и Южнокитайско море - ЕС говори за \"принципна неутралност\", но в голяма степен просто отсъства на практика. Франция отдавна призовава ЕС да осъществява свободата на навигационните операции - с други думи - да върши работа, но не е получила почти никаква подкрепа. Междувременно Обединеното кралство, което е в процес на напускане на ЕС, и Съединените щати действително предприемат действия за поддържане на върховенството на закона в Азия. Брюксел се позовава на идеята за \"европейски ценности\", за да оправдае предприемането на строги действия срещу Полша и Унгария за нарушения на вътрешното върховенство на закона. Проблемът е, че преди това ЕС използва същата риторика, за да наложи фискалните правила и задължителните квоти на еврозоната за бежанците, и по този начин го дискредитира. Оказва се, че настояването на ЕС за правила не е европейска идея, а в действителност германска. Всъщност това е голяма част от вътрешните проблеми на ЕС. Много от конфликтите в рамките на ЕС се отнасят до съпротивата на правилата, които се смятат за наложени от Берлин и като подкопаване на суверенитета на страната членка. Това стана очевидно по време на кризата с еврото, което вероятно може да се разглежда като битка между германски подход, основан на правила, и френски и широко южноевропейски подход, основаващ се на свобода на действие. На практика дори и върховенството на закона се оказва, че разделя европейците толкова, колкото ги обединява. Това може да е ценност, в която вярват много \"проевропейци\", но това не го прави отличителна \"европейска стойност\" - и като другите \"европейски ценности\", това не означава непременно, че всички европейци го подкрепят.", "date": "2019.05.01", "title": "Двуликите \"ценности\" на ЕС"}
{"url": "https://duma.bg/dzheni-sushi-iska-600-000-ot-kobrata-n190866", "text": "Скандалната репортерка Джени \"Суши\" Равало, която предяви иск към Кубрат Пулев за сексуален тормоз, може да получи 600 000 обезщетение, ако българският боксьор бъде признат за виновен по случая “Целувкагейт”. Сумата надхвърля значително спечелените от Кобрата $250 000 след нокаута над румънеца Богдан Дину в първия му мач в САЩ. Тогава Пулев даде злополучното интервю, в края на което, повлиян от положителните емоции, награби и целуна по устата американската репортерка от филипински произход. Джени Суши твърдо настоява, че целувката на Кубрат Пулев е нанесла сериозни травми върху психиката й, иска да спечели $300 000, а още толкова са хонорари за адвокатката й Глория Олред и за асистентите й, които взимали по $10 000 на час в съда. Изслушването на Кобрата е насрочено за 14 май и поне дотогава той е със спрени права за щата Калифорния.   ", "date": "2019.05.01", "title": "Джени Суши иска $600 000 от Кобрата"}
{"url": "https://duma.bg/botev-pd-pak-bi-tsska-n190868", "text": "Ботев Пд срази ЦСКА с 2:0 в последния мач от 31-ия кръг в първата шестица на Първа лига. Феребори Доре (83) и Тодор Неделев (90+4) вкараха късни голове за \"каначерчетата\", които се превръщат в черна котка за \"червените\". Преди седмица те ги елиминираха на полуфиналите за Купата на България след драматично 3:3 на \"Българска армия\" и общ резултат 6:5  Новата загуба намалява сериозно шансовете на \"армейците\" в спора за титлата. Те изостават с 5 т. от лидера и шампион Лудогорец 5 кръга преди края на първенството.  Домакините бяха без наказаните Антонио Вутов и Филип Филипов, които получиха червени картони в миналия сблъсък с \"червените\" за купата. Треньорът на гостите Любослав Пенев смени на вратата Черниаускас с Данте Стипица. Преди мача играчите на Ботев опънаха транспарант \"Чико, всички сме с теб\", за да окажат подкрепата си на легендата на клуба Динко Дерменджиев, който от няколко дни лежи в пловдивска болница в тежко, но стабилно състояние. През първата част гостите владееха повече топката, но не създадоха сериозни положения за гол. В 25-ата мин. Али Соу поиска дузпа след единоборство със защитника Димитър Пиргов, но реферът Ивайло Стоянов не уважи претенциите му. Тодор Неделев центрира от корнер и Пиргов (37) отправи удар с глава, но топката премина край десния стълб. Вратарят Даниел Кайзер (39) реши да финтира Тиаго и бе на път да сбърка фатално, но халфът не успя да чукне топката в мрежата му. И през втората част гостите владееха повече топката, но нямаха идея как да преодолеят отбраната на Ботев. Халфът на \"червените\" Кристиян Малинов (72) игра умишлено с ръка в центъра на терена, но Сватбата го пожали и не му показа втори жълт картон. „Канарчетата“ откриха след поредна контраатака. Неделев изведе великолепно Феребори Доре, който финтира Нуно Томаш и с шут по земя простреля Стипица. Радослав Терзиев опита да върне назад, но подаде на Али Соу (90+1), който остана сам пред Кайзер, но полският вратар се хвърли самоотвержено и изби, а при добавката младият Смоленски шутира над вратата. В последните секунди от добавеното време Тодор Неделев (90+4) преодоля Томаш и с фалцов удар оформи крайния успех. Неделев не се зарадва след гола и обясни, че е бил прекалено уморен. Близки до двата клуба обаче твърдят, че той вече е спазарен да подсили \"червените\" от лятото. Възможно е към \"Армията\" да поеме и младият национал Кристиан Димитров, който през зимата отказа на Левски. Този път наставникът на ЦСКА Любослав Пенев не обвини съдията за загубата, а я отдаде на неспособността играчите му да вкарват голове. “Ботев беше по-търпелив. Искаше да приеме играта в собствената си половина, ние не можахме да вкараме гол, оголихме се отзад. За да победиш, трябва да шутираш и да вкараш голове. Най-вероятно ни липсват качества. Ако искаме да сме първи, шампиони, да печелим трофеи, това е много важно. Трябва да имаме цел и тя е да вкарваме голове. За мен е много ясно. Когато искаш да победиш, трябва да вкараш голове. За да вкараш, трябва да има удари. Семпло и ясно. Контролирахме играта до първия гол, но футбол не се играе, без да искаш да вкараш голове. Просто ни липсва голът. Играем агресивен футбол, искаме да контролираме мача, но не вкарваме. Това е”, заяви Ел Голеадор.", "date": "2019.05.01", "title": "Ботев Пд пак би ЦСКА"}
{"url": "https://duma.bg/putin-rusnatsite-i-ukraintsite-sa-edin-narod-n190895", "text": "Руският президент Владимир Путин заяви, че украинците и руснаците са \"един народ\" и ще се възползват от общо гражданство.  Той заяви това по повод на т.нар. паспортен дебат. Преди време руските власти заявиха, че ще издават по бързата процедура руски паспорти за украинските граждани, не само от бунтовните Донецка и Луганска народни републики (ДНР и ЛНР). В отговор новоизбраният украински президент Владимир Зеленски контрира, че Киев ще издава украински паспорти за руски граждани.  Сега Путин одобри тази идея: \"Много пъти съм казвал, че украинците и руснаците са братски нации. Още повече, смятам, че те са по същество един народ с различни културни, езикови и исторически особености\", каза усмихнатият Путин пред репортери. \"Ако Украйна даде паспорти на руснаците и ние в Русия дадем паспорти и гражданство на украинците, то рано или късно ние неизбежно ще имаме предвидим резултат - всички ще имат общо гражданство. Това трябва да бъде приветствано,\" каза Путин, преди да каже на украински \"Довиждане\" на репортерите.", "date": "2019.05.01", "title": "Путин: Руснаците и украинците  са един народ"}
{"url": "https://duma.bg/akihito-abdikira-n190901", "text": "Императорът на Япония Акихито официално абдикира. Той е първият японски монарх, който се оттегля от престола за последните повече от 2 века, информират световни агенции. Преди няколко години Акихито изненадващо съобщи, че желае да се оттегли. По-късно беше обявено, че той ще напусне трона на 30 април 2019 г. Вчера премиерът на азиатската страна Шиндзо Абе официално обяви, че императорът абдикира. Изявлението му бе прочетено в пряк ефир на телевизия NHK от главния секретар на японския кабинет Йошихиде Суга. \"Негово величество прекратява пълномощията си според изискванията на специалния закон. Пазим спомен за това как в течение на тридесетгодишното си управление Негово величество императорът и Нейно величество императрицата винаги бяха заедно с народа. Бихме искали да се възползваме от случая, за да изразим още веднъж сърдечна благодарност към тях\", се казва в съобщението. По-късно в тържествената \"Борова зала\" на императорския дворец се състоя държавна церемония, по време на която император Акихито отстъпи престола на своя най-голям син и престолонаследник - Нарухито. В церемонията участваха около 300 души. През 2016 г. 85-годишният Акихито изрази желанието си да се оттегли заради преклонната си възраст. Според законодателството монархът остава на трона пожизнено, но за Акихито беше прието специално изключение. Той запази пълномощията си до последната минута на 30 април. От днес (1 май) император на Япония ще е 59-годишният принц Нарухито, който е най-големият син на императора. Новият император е завършил образованието си в Оксфорд. Акихито участва в няколко церемонии по-рано вчера като част от абдикацията си, с което се слага край на настоящата ера Хейсей, започнала през 1989 г., когато император Акихито наследи баща си император Хирохито. Епохата Хейсей имаше за цел монархията да сближи японския народ след болезнените години след края на Втората световна война. Нарухито ще е новият император на Япония и ще се сложи начало на новата ера Рейва. Епохата, чието име означава добър късмет и хармония, свързано с японската класическа литература, официално започва на 1 май, когато новият император ще бъде коронясан. В последното си слово като император Акихито благодари на народа за подкрепата и изрази надежда за мирно бъдеще. Той беше първият монарх, който се възкачи на Хризантемовия трон при следвоенната конституция, която определи императора като символ на народа, но без политическа власт.", "date": "2019.05.01", "title": "Акихито абдикира"}
{"url": "https://duma.bg/kratki-novini-n190891", "text": "Лидерът на \"Ислямска държава\" Абу Бакр ал-Багдади се появи в ново видео, след като не се бе показвал 5 години, съобщи Дойче веле. Ал-Багдади е сниман в разговор с още трима души, чиито лица са скрити. В записа Ал-Багдади коментира и атентатите в Шри Ланка, станали преди малко повече от седмица. Властите в САЩ арестуваха бивш военен, който подготвял атентат в Лос Анджелис, пише АФП. 26-годишният ветеран от войната в Афганистан Марк Стивън планирал да взриви бомба и искал \"да предизвика масови поражения\", казаха от прокуратурата. След Афганистан той приел исляма.  Над 10 000 жители на Канада бяха евакуирани заради наводнения в източната част на страната. Най-тежко е засегнат град Сен Март сюр ле Лак на около 40 км западно от Монреал. Там повече от 6000 души бяха принудени да бягат от надигащите се води. В провинция Квебек бяха евакуирани 9000 души, което е два пъти повече от евакуациите по време на голямото наводнение от 2017 г.  ", "date": "2019.05.01", "title": "Кратки новини"}
{"url": "https://duma.bg/polsha-dogovarya-oshte-voynitsi-na-sasht-n190893", "text": "Полша се договори със САЩ да разположи още американски войници на своя територия, съобщи РИА \"Новости\". \"В момента уточняваме детайлите, но сме на прав път и още тази година ще завършим преговорите с успех\", каза министърът на отбраната Мариус Блащак. Днес в страната има около 4500 военнослужещи на САЩ като част от бронетанкова бригада. По-рано Полша предложи на САЩ да разположи за постоянно на нейна територия бронетанкова дивизия, като Варшава се ангажираше да поеме разходите от около $2 млрд. годишно. Москва заяви, че това е суверенно право на Варшава, но то ще доведе до ответни действия. ", "date": "2019.05.01", "title": " Полша договаря още войници на САЩ"}
{"url": "https://duma.bg/guaydo-prizova-za-prevrat-sreshtu-maduro-n190892", "text": "Лидерът на венецуелската опозиция Хуан Гуайдо публикува видео с призив към венецуелските военни, както и към гражданите, да излязат по улиците на столицата Каракас, за да гарантират \"окончателното прекратяване на узурпацията\" на Николас Мадуро. Говорейки във видеото и заобиколен от хора във военни униформи, Гуайдо подчерта, че венецуелците ще се борят \"в ненасилствената борба\", за да \"поемат компетенциите на правителството\". Той уверява, че вече е получил подкрепата на армията и обяви т.нар. \"последен етап\" в борбата си за свалянето от власт на Мадуро.", "date": "2019.05.01", "title": "Гуайдо призова за преврат срещу Мадуро"}
{"url": "https://duma.bg/otkazaha-zabrana-na-fashistka-partiya-n190894", "text": "Върховният съд в Словакия отхвърли искането на главния прокурор на страната да забрани крайнодясна партия с 14 депутати в парламента. В молбата си Яромир Чизна посочва, че крайнодясната партия \"Нашата Словакия\" е екстремистка групировка, чиято дейност нарушава конституцията. Но съдът реши, че главният прокурор не е предоставил достатъчно доказателства за забраната. Решението е окончателно и не подлежи на обжалване. Членовете на партията използват характерните нацистки поздрави, обвиняват циганите за престъпления в бедняшки райони, смятат НАТО за терористична групировка и искат страната да излезе от алианса и от ЕС.", "date": "2019.05.01", "title": " Отказаха забрана   на фашистка партия "}
{"url": "https://duma.bg/pobornitsi-za-svoboda-i-narodna-prosveta-n190881", "text": "Любен Десев: Севда защити дипломна работа на тема \"Родът Десеви: социокултурно изследване\". После се запали и дядото.  Севда: Задължително! Следва да се грижим много за родовата памет - част от националната!  Л. Д.: Копривщица е селище без аналог. Немски учен казва, че ако тя е в Германия, ще я покрият със стъклен похлупак, за да се съхрани навеки за поколенията. \"Златният век\" на селището е от 1830 до 1876 г., когато то е в икономически възход. Тогава населението тук достига 10 000-12 000 души, семействата са с много деца, възпитавани като честни, трудолюбиви, свободолюбиви хора.  Двамата: Петко Десев, по-големият брат, участва в революционната борба за свобода още преди Руско-турската война от 1877-1878 г. След Априлското въстание се разминава на косъм със смъртта. В Кишинев, на 20 април 1877 г., младият поборник за свобода се записва доброволец в Българското опълчение. Извървява целия боен път на Опълчението, служи 1 година 2 месеца и два дни. Числи се в славната Пета опълченска дружина, която се отличава в битките на Шипка и при Шейново. Награден е с шест медала. Докрай е в строя на опълченците, участвали в боеве с остатъци от фанатизирани башибозушки орди и след 3 март 1878, когато войната е приключила. За по-малкия брат Иван Десев, който е с по-скромен актив в Опълчението и войната, има сведения, че е участвал в битката край Стара Загора.  - След Освобождението Петко и Иван Десеви се изселват от Копривщица, но милеят за нея и даряват къщата си. Те са сред благодетелите на града. Дарителството е в кръвта на големите българи. Севда: Дарителството по онова време е на гребена на мощна родолюбива вълна. Днес имаме нужда от високонравствени личности, готови да пренебрегват лични интереси в името на обществени, народни, отечествени идеали. Това трябва да е дело на цялото ни общество. Л. Д.: Комитата Петко Десев е гордост за потомците си. Той е борбен, свободолюбив, готов за саможертва в името на Отечеството. От стотината му потомци всеки е оригинална, стойностна личност - със свой микросвят, но по линия на социалното унаследяване се предават трудолюбие, родолюбие, любознателност, образованост, готовност за помощ към ближния. Л. Д.: Баща ми става даскал. Стотиците му ученици пазят в паметта и сърцата си най-светли спомени за своя учител. Л. Д.: От Коло Даскала - така го знае мало и голямо в родното му село Буковец, Видинско, в Десевата фамилия четири поколения поред са педагози. Внучката Севда е от най-младите учители в рода. Синът ми Никола Десев, кръстен на дядо си Кольо, е завършил \"Специална педагогика\" и \"Българска филология\" и трето десетилетие работи като учител. Той е един от най-достойните представители на даскалската традиция, човек с твърде разностранни интереси.  Севда: Иван Десев е бележит педагогически и обществен деец в следосвобожденска България. Училищен инспектор, прогимназиален и гимназиален учител по български език, литература и история в Брезник, Видин, София. Сред колегите му в известната Скобелева мъжка гимназия в града на Дунава и Димитър Благоев - основоположникът на социалистическото движение в България. Възпитаниците на Иван Десев помнят уроците му по родолюбие, благородство и справедливост. Той е народен представител в Третото Велико народно събрание.   Л. Д.: Бил е в дружески взаимоотношения с Димитър Петков и със Стефан Стамболов - крупни исторически фигури. Димитър Николов Петков, участник в Сръбско-турската война от 1876 г. и в Освободителната руско-турска война от 1877-1878 г., се записва опълченец в Кишинев. Когато руският император Александър II отива да се запознае с опълченците и преминава пред строя им, съзира накрая последно по ръст в редицата момче, чиято пушка е по-голяма от него, и отсича: \"Това дете веднага го освободете, вземете му пушката и да си върви!\" Но бурната реакция е: \"Главата си давам, пушката не давам!\" В лютата битка на Шипка младият опълченец загубва китката на едната си ръка и му лепват прозвището Митко Чолака, т. е. Едноръкия.  Севда: Иван Десев е бил ерудиран, талантлив, строг и справедлив в педагогическите си оценки. В Първа софийска държавна девическа гимназия сред ученичките му е и Лора Каравелова - дъщеря на българския политик и държавник Петко Каравелов. Когато твърде взискателният и \"скъп на бележки\" Десев й поставя оценка \"Добър\" (3,50 или 4), капризното и амбициозно момиче се оплаква на баща си, който наказва учителя с... преместване. Това е под достойнството на педагога и той се пенсионира. Севда: Борис Десев е достоен продължител на бащиното дело на културния и на педагогическия фронт. Той е най-обаятелният преподавател в Държавния библиотекарски институт, чийто приемник сега е столичният УниБИТ, където аудитория носи името му. Също учен, публицист, автор на книги и учебници, певец в хорове, художник, общественик, учител на стотици специалисти в областта на българската библиография.  Десьовци доказват, че \"крушата не пада по-далеч от дървото\". Те сбъдват мечтите на предтечите си - имат високи постижения в педагогиката, науката, техниката, изкуството, особено в музиката и литературата.                                 Текстове под снимките: 1 Опълченецът Петко Десев с ордените си 2 Иван Десев - 1909 г. 3 Севда Чобанова 4 Росица Десева с баща си пред Паметника на свободата при честването на 140-годишнината от Шипченската епопея - август 2017 г.   ", "date": "2019.05.01", "title": "Поборници за свобода и народна просвета"}
{"url": "https://duma.bg/samoubiystvoto-na-edin-narod-n190880", "text": "Кажи-речи всеки ден съпругата ми ме зарича да не пиша повече остри статии срещу управниците, за да не остане вдовица. Права е жената да се бои; след публикуването на поредната ми статия, пак по телефона ми изсъска оня глас с препоръка \"да внимавам\". Този път наистина се стреснах и реших да послушам жена си. Вярно, аз съм стар, не е далече времето, когато ще се преселя във вечните ловни полета - там, где няма ни горест, ни печал. Да, ама имам деца, внуци и правнуци, защо да плащат Тъй или иначе обещах, че няма да дърпам повече дявола за опашката, рекох: дотук кучка на бачия. Бачия означава място, нейде из къра, където лете пастирите отглеждат стадата си и сирят сирене. В такава бачия често се прокрадвала една кучка и си похапвала от мазните буци. Веднъж обаче пастирите я сгащили и бой, бой... Едва отървала кожата, тя избягала надалече, спряла се, обърнала поглед назад и си казала: дотук кучка на бачия. Не исках да приличам на клетото животно и реших \"да внимавам\".  Но как \"да внимавам\" като няколко случая напоследък ме прободоха и през сърцето, и през душата. Първият... Присъдите на Десислава Иванчева и заместничката й. Гледах и слушах по телевизията адвокатката им, която изложи обстоятелствата по делото и рече, че няма никакви доказателства за вина на двете жени; те не само че не са получили подкуп, но не са го и поискали. Че и главният свидетел на обвинението се отказал от показанията си; бил ги дал под натиск на съответните служби. Е, тогава, каква вина, какви присъди? Бил съм съдия, произнасял съм присъди, дето се вика, в занаята съм, тая работа ми се видя нагласена, пълно беззаконие. Разбира се, готов съм да променя мнението си, ако се докаже обратното. Засега съм на тази си позиция. Нали помните как бяха арестувани двете жени: на улицата, публично, нагло и жестоко, сякаш бяха масови убийци. За насетне да не говорим: то бяха разкарвания с белезници и вериги, то бяха издевателства... Тогава написах, че този зловещ театър е отмъщение на властите заради \"нахалството\" на Иванчева да се кандидатира за кмет на \"Младост\" и - о, наглост! - да спечели изборите срещу кандидатката на ГЕРБ. И още: това е желязно предупреждение към всички никога, ама никога да не повторят \"нахалството\" и \"наглостта\" на Иванчева. Да знаят, че всички постове в държавата, от пъдаря чак до най-горе, следва  Тогава нарекох това фашизъм. Твърдя го и сега. Народът мълчи... Как \"да внимавам\", като завчера видях и чух протест на медицинския персонал от единствената у нас педиатрична болница. Изумих се, че в това болнично заведение няма скенер, няма лаборатория, няма... Преизумих се, че има лимит в нея: който се е вредил в този лимит, приет е, останалите - вълци ги яли. В случая вълците са сиромашията и болестите. Бил съм много беден, че и болен, знам какви \"прелести\" са и едното, и другото... Уви, това не беше върхът на преизумлението ми, имаше още нещо: имало болни деца от провинцията, които можели да попаднат в лимита, но родителите им не били в състояние да осигурят превоза им до столицата! Огорчен, възмутен и разярен, питам с какво Цветан Цветанов превъзхожда родителите на тези нещастни деца, та разполага с огромен суперлуксозен апартамент, със собствен асансьор, та има на разположение всички болници по света, ако му се наложи да дири такива? С високо образование и култура ли ги превъзхожда, с някакви невероятни заслуги към отечеството ли? Па да го питам откъде има толкова много пари, толкова богатство? Същите въпроси бих поставил и на Цецка Цачева, и Виктор Георгиев, на всички от шайката. Народът мълчи... Как \"да внимавам\", като научих за третия случай, който направо е чудовищен? Става дума за липса на някакви изотопи, крайно необходими на онкоболните. Само с тях можело да се разбере имат ли разсейки, та съобразно техния вид да се лекуват болните. Тези изотопи липсвали, защото Министерството на здравеопазването не е осигурило вноса им от чужбина. Сега тепърва предстои сключването на договори, сетне ще тече време до получаването им; комай ще са нужни няколко месеца. Месеци, през които болните ще броят дните и часовете, ужасени, че всеки миг могат да се срещнат с оная с дългата коса. Лекарите казват, че някои от тях може и да не се разминат с нея... За мен  И грях. За престъплението е нужен съд, който да осъди престъпниците на най-тежкото наказание, предвидено в закона за такива случаи. За грешниците лично патриархът трябва да викне от амвона: \"Анатема!\" Уви, нищо подобно няма да се случи. Защо ли? Защото прокуратурата и съдът са послушковци на властта. Патриархът пък надали ще има време да анатемосва, тъй като ще чете молитва на някой големец, получил хипертонична криза или болки в колената... Народът мълчи... Как \"да внимавам\", като гледам що чинят т.нар. интелигенти и интелектуалци. Помня как някога мнозина от тях славославеха социализма и другаря Тодор Живков, как се слагаха и боричкаха за звания и привилегии. Някои бяха се вредили в ловната му дружинка. Един от тях му рекъл веднъж: \"Другарю Живков, вие сте мехлем за всяка рана.\" Той биде определен за класик на класиците в българската литература, въздигнат в неин ПАТРИАРХ. Така лишиха Вазов от това, прилично само нему, звание. Сега някои от тези юначини се пишат дисиденти и ни зъб, ни коренче от зъб не обелват срещу безумията на управниците, вчерашни и днешни. Народът мълчи... Така било, онака било, въпреки всичко, аз продължавам да не \"внимавам\", не спирам да пиша, да критикувам недъзите на властта, на обществото. Та нали Некрасов писа, че поет може и да не си, но А известният американски политически деец, публицист и учен Бенджамин Франклин посочва, че \"първа отговорност на всеки гражданин е да оспорва властта\". Ей това се стремя да правя, но комай полза, засега, няма; нещата у нас стават все по-зле и по-зле. Продължаваме да сме най-бедната, най-нещастната държава в Европейския съюз. Гдето помиришеш - вони, гдето бръкнеш - гнилоч. А в това време, в това време... Някои подреждат скъпи мебели в луксозни апартаменти, купени на ниски цени, с неизвестно как спечелени пари. Други се плацикат в басейни с минерална вода, докарана отдалече в разкошните им имения. За трети и това не стига, затуй си купуват имения в Бевърли Хилс, за десетки милиони долари. Четвърти, пети, десети... Всички те се къпят в благоволението на властта и лапат лакомо и ненаситно от благините на живота. Пита се: какво прави народът, въстава ли срещу своите изедници, както го учеше великият Ботев? Не. И не. Опростачен, изгубил чувството си за самосъхранение, безразличен към клетата си съдба, народът мълчи. Мълчи и така извършва най-страшното престъпление - самоубива се.", "date": "2019.05.01", "title": "Самоубийството на един народ"}
{"url": "https://duma.bg/sigurnostta-stava-prioritet-%E2%84%961-za-es-n190896", "text": "Еврокомисията предложи отбраната и сигурността като първия от петте стратегически приоритета през следващия политически цикъл (2019-2024 г.). Документът с препоръки към следващите институции и лидери на ЕС бе разпространен в Брюксел. Другите приоритети са конкурентна Европа чрез модернизиране на единния пазар, фокусиране върху изследванията, иновациите и изкуствения интелект; справедлива Европа, включително защита на социалните права; устойчива Европа чрез модернизиране на икономиката и борба с климатичните промени; и влиятелна Европа - подкрепа за многополюсен и легитимен световен ред с център ООН.", "date": "2019.05.01", "title": "Сигурността става  приоритет №1 за ЕС"}
{"url": "https://duma.bg/svobodnite-dumi-n190890", "text": "Да, думите са сила. Срещаме се с тях още в първолашката Читанка и им се подчиняваме, докато можем да вникваме в смисъла им. Но са сила само, когато са истина. Сила са, когато са написани и изречени на място. И без страх. Трудно ми е да разбера всеизвестната максима, че \"истината боли\". Кой го боли и къде го боли? А по-малко ли боли лъжата? Или премълчаването? Никой не оспорва тъжния факт, че сме на дъното в класациите по свобода на словото. Тук сам изниква въпросът, който всеки български журналист, независимо в коя медия работи, може да си зададе - забраняват ли ми да казвам истината или ме е страх от нея? И имам ли сила да си отговоря? \"Бедна българска журналистико! Защо не окнеш така, че полилеите в парламента да изпопадат. Защо не стиснеш перото си мъжки, та от камъка да потече мляко. От какво се страхуваш? От репресиите ли, от себе си ли?”, написа преди близо 20 години Стефан Продев. Да - забрани и заплахи има. Особено при онези, които са на хранилката на властта. Има цензура. Но по-страшна от нея е автоцензурата. От нея няма кой да те освободи. Когато принудата те е заклещила между заплатата и достойнството, изборът е личен. Днес е денят на свободното слово. Ако искаш да бъдеш свободен, бъди!", "date": "2019.05.01", "title": " Свободните думи"}
{"url": "https://duma.bg/a-shte-ima-li-pokayanie-za-sled-10-noemvri-n190882", "text": "Настоящият и очевидно преизбираем евродепутат от ГЕРБ Андрей Ковачев забърника в историята със заразена мисъл. \"За пореден път призовавам представителите на Българската социалистическа партия да преосмислят отношението си към нейното минало, към датата 9 септември и да се покаят. Историята трябва да се представя такава, каквато е, и младите поколения да знаят истината за събитията през онези мрачни за българския народ години\", казал той наскоро при откриването на плоча в с. Свежен в памет на местни жертви на режима след 1944 г., както гласят съобщенията. Всички невинни жертви заслужават да се тачи паметта им. Но призивът за покаяние е плиткоумен от историческа гледна точка и прилича на махаленска политическа свада, по-точно пещерно предизборна. Защо плиткоумен? Ами защото жертвите след Девети септември са предшествани от избитите малко преди тях шест деца ястребинчета, стотици техни връстници, хилядите загинали през 1941-1944 г. за справедливост и нормален живот. Жертвите след Девети са продължение на избитите от кървавия терор над лявата интелигенция 1925 г., на загиналите в  Септемврийското въстание през 1923 г., във Владайското въстание през 1918 г., на жертвите на катастрофалната политика на Фердинандовия режим през Първата световна война. Всичко това са свързани етапи на гражданската война у нас, чието ехо е достигнало наскоро и до с. Свежен. Ако толкова е загрижен за справедлива национална памет, защо евродепутатът или който да е друг десен политик не призовава Симеон Сакскобургготски да се покае заради избитите от режима на баща му ястребинчета, заради терора от 1925 г., заради зверското убийство на Александър Стамболийски? Или заради престъпната политика на дядо му през Първата световна война, докарала ни втора национална катастрофа и оставила 115 000 български трупа по фронтовете й? Та точно себелюбивият грандоман Фердинанд драсва клечката на гражданската война, предавана щафетно в следващите десетилетия. Защо още не сме чули и призив за покаяние от коалиционната на ГЕРБ партия ВМРО, която бе замесена в избиването на септемврийци от 1923 г., на Стамболийски, на леви дейци и на много други български патриоти?    Призивът щеше да бъде исторически верен, национално справедлив и полезен за в бъдеще, ако бе отправен и към представителите на дясното пространство, а не само към лявото.  \"С поставянето на този мемориал не търсим конфронтация, не искаме отмъщение и не желаем разединение сред българските граждани\". Колкото и да ми се иска, трудно е да повярвам в тези мъдро звучащи иначе думи. Ако искаме да се помирим с миналото си, за да не стигаме до повторението му, покаянието трябва да е общонационално, а не избирателно, само на една част от българите. Без това всякакви призиви да се покае социалистическата партия ще звучи точно като махаленска свада на политическата сцена.   Отделно, призивът за покайване за последвалите след Девети септември \"мрачни за българския народ години\" звучи като хумореска на сбъркано мислене. Образно казано, БСП трябва да иска прошка, че БКП е извадила страната от интензивното отделение на историята. България бе построена за тези 40 години! Хайде да сравним някои основни показатели на цивилизационния ход и качеството на живота. Да започнем с демографията. През 1944 г. сме малко на 7 млн., а пред 1989 г. сме почти 9 милиона. Всяко десетилетие на тези 40 години сме се увеличавали с по около 500 000 души. Най-висока е била раждаемостта през 1974 г. - 17,2 родени на 1000 души (а най-ниска през 2015 г. с 9,2 родени). Най-ниска смъртността е била през 1965 г. с 8,2 починали на 1000 души, (а най-висока през 2015 г. с 15,3 починали). През 1988 г. раждаемостта е била 13,0 промила, а през 2015-та се е сринала до 9,2 промила. Всъщност с края на социализма свършва и положителният демографски прираст. Здравеопазването в \"мрачните години\" гарантираше безплатно лечение на всеки, тогава изчезна социалната болест туберкулоза, децата бяха обхванати от ваксиниране. Държавата лекуваше гражданите си, независимо дали имат или нямат пари. Навсякъде имаше болници, поликлиники, здравни центрове, които покриваха цялото население.   И каква излиза тя? В \"мрака\" след Девети септември българинът се е чувствал свободен да ражда, сигурен да отглежда повече деца и да се самовъзпроизвежда. Ама ето, че според евродепутата представителите на БСП трябва да се покаят заради всичко това. Включитлено заради качественото и справедливо здравеопазване. Да вземем и икономиката. Преди Девети опустошената от капитализма България е била изостанала аграрна държава. 40 години по-късно тя е средно развита индустриално-аграрна държава с невиждани преди това производства. Да, ама според такива като евродепутата БСП трябва да се чувства греховна, задето БКП е развивала химическа промишленост, атомна енергетика, машиностроене, електроника, нови сектори в транспорта или в хранително-вкусовата промишленост. Да носи \"историческата вина\", че страната е произвеждала и изнасяла електромотори, електронни калкулатори, електрокари, мотокари, електротелфери, телефонни апарати, радиотелефони, лагери, азотни торове, стотици хиляди тонове плодове, зеленчуци, продоволствия. Да се кае, че в \"мрачните години\" е имало работа за всички, а бедните са били едва 6% от населението. Сега са 48%. Че е качила народа от каруци на леки коли, че хората не са си заключвали къщите, че не е имало контрабанда, лихварско хищничество, телефонни измамници, вилнееща престъпност. Качеството на живота ни в \"мрака\" бе оценено високо през 1988 г. от ООН и въведения от него индекс на човешко развитие, което ни постави на 27-о място от общо 130 държави. И заради това ли почтено място трябва да се покаят социалистите? Това мислене не прилича ли на скоростна кутия с разместени чаркове - включваш на първа, ама колата тръгва назад. Ясно е, че навремето е имало негативи, че и безобразия. Ала я ги сравнете с днешните. Те приличат на недоуплътнени прозорци в построена къща. Но СДС и капитализмът, маскиран с невинния бранд \"пазарна икономика\", решиха да сринат къщата, за да уплътнят изпотрошените прозорци. В този смисъл, ако някой трябва да се покайва, това са всички онези, които участваха в това малоумие. Впрочем покайването ще е съвсем уместно за 30-годишнината от 10 ноември. На първо място трябва да се покаят привържениците на погромаджийската приватизация, убила цели сектори на икономиката и селското стопанство, обезлюдила цели региони и отприщила демографската катастрофа. След 10 ноември България е загубила 2 млн. души от демографската си \"територия\". На година тя се топи средно с по 50 000 души, на ден - със 136, а на час - с по 6 души. Направо се върнахме в интензивното на историята.  Според доклад на ООН в средата на века страната ни ще се срине до 5,1 млн. души, а в края - до около 3,4 милиона. Ще станем малцинство в собствената ни държава. Това вече не е просто демографска катастрофа, българският род е застрашен от изчезване. В този смисъл не трябва ли да се покаят всички онези, чиито \"ценности\" удариха нацията? Привържениците на дивашкия капитализъм у нас трябва да се покаят и заради първото ни място по смъртност в ЕС и едно от първите в света по най-ниска продължителност на живота; - заради 35-процентната крайна бедност по данни на Евростат, заради 2,5-те милиона българи \"в тежки материални лишения\", които не могат да плащат безпроблемно сметките си и не могат да посрещнат неочаквани разходи; - заради 35-40% българи, които живеят в мизерия през цялото това десетилетие; - заради над 40% функционално неграмотни българчета в момента и сринатото ни образование, което преди 30 години бе на челните места в Европа;  - заради комерсиализацията на здравеопазването и 20-25-те на сто българи, които поради безпаричие не търсят здравна помощ и не си купуват лекарства (това е сред най-високите показатели в ЕС); - заради първото ни място в ЕС по индекса на Джини (световния показател по неравенство), който показва, че доходите на най-богатите 20% от българите са 8,2 пъти по-високи спрямо на най-бедните 20% от населението; - и заради 59-та позиция на индекса за човешко развитие, до което се сринахме от 27-то място преди 31 години. Списъкът с националните прегрешения далеч не е пълен. Е, дали ще видим покаяние на десницата?", "date": "2019.05.01", "title": "А ще има ли покаяние за след 10 ноември?"}
{"url": "https://duma.bg/evroplatformata-na-gerb-sreshtu-rusiya-i-v-podkrepa-na-turtsiya-n190883", "text": "Първото десетилетие на прехода наложи клишето, че в предизборните платформи се пишат едни неща, които след това не се изпълняват. Тази традиция и това клише изиграха безкрайно положителна роля върху процеса на писане на предизборни платформи в България. Те все повече са свързани с реалните намерения на една партия да провежда политика. Когато знаеш, че избирателят няма да чете платформата, не виждаш и смисъл да я изпълваш с празни обещания. Разбира се, едновременно с намаляването на популистката роля на предизборните документи намаля и меракът за старателното им писане. Това в най-голяма степен е валидно за водещата управляваща партия ГЕРБ. Но европейските избори налагат писането, че и представянето на платформите, защото \"Европа ни гледа\", а европейската политика на ГЕРБ има един фундаментален принцип - \"да не се излагаме пред чужденците\". Затова и ГЕРБ представиха своята предизборна платформа. За да не се затормозяват обаче и за да изглеждат естествени, герберите заложиха на модерните \"пауър пойнт\" презентации. Този начин на представяне има две важни предимства както за герберския политик, така и за герберския избирател. Първото предимство е, че текстът е по-малко, а второто, че картинките са повече. Най-важното е, че \"началниците от Брюксел\" ще чуят, каквото искат, и пак ще кажат \"конгречулейшън\". Пък Борисов по-нататък няма и да ги слуша - и без това другите думи не ги разбира. е първият приоритет на ГЕРБ - цифровизацията. От Брюксел са ни дали еврокомисар по цифровизацията и ние веднага решаваме, че това ни е първи приоритет. Всъщност особеното на еврокомисаря Габриел и нейната цифровизация е, че тя е 1 от 28 еврокомисари, но управлява една хилядна от бюджета на ЕС - толкова пари се дават за цифровизацията. Някой зложелател на правителството би казал, че Габриел е еврокомисар \"директор на водопад\". Но в ГЕРБ гледат оптимистично. Бъдещето е на новите технологии.  Скоро България няма да има училище във всяка община и болница във всяка област, но пък Майдел ни обещава \"цифрови информационни хъбове\" във всеки регион... почти като газовия хъб \"Балкан\", но вместо газ - интернет. Зложелателите на правителството сигурно пак биха възразили, че тия хъбове са \"на гол тумбак - чифте пищови\", но те не разбират, че през ХХI век човек, даже да няма достъп до лекар и болница, трябва да има интернет. А най-големият келепир е за хората по селата, които страдат от битовата престъпност. Може и да им крадат кокошките, но Майдел ще защити личните им данни - за какво ти е кокошка, когато някой ти краде ЕГН-то? Като втори приоритет след цифровизацията герберите вкарват \"финансовата рамка\". Особеното в този приоритет е, че не се обяснява каква политика ще се води, а се хвалят \"началниците\" за това, че са ни дали повече пари за периода 2021-2027 г. На глава от населението от еврофондове се пада да получим по 2500 лева, което прави по над 30 лева средно месечно на човек. И пак вероятно недоброжелателите на Борисов и ГЕРБ ще кажат, че тези пари не идват на калпак, а се разпределят само за някои. Е, тези някои ще вземат 4 милиарда повече за тия години. Повечето ще са пак за инфраструктура, но това не значи автоматично, че ГЕРБ ни обещават предизборно да крадат повече от пътища и асфалт през следващия мандат. За сметка на това доста по-оптимистично звучи третият приоритет на ГЕРБ - образование и младежка политика. Обещават се двойни учителски заплати и нулева младежка безработица \"до края на мандата\", като не става ясно дали се говори за мандата на правителството до 2021 или мандата на Европарламента до 2024 г. Скептиците, които смятат, че това е невъзможно, нека да помислят пак - младежите в България прогресивно намаляват, а в следващите 10 години ще се пенсионират половината учители, което ще катализира и процеса на закриване на училища. От тази гледна точка обещанието не звучи никак нереалистично - същите пари за заплати ще взимат по-малко учители. Четвърти приоритет на ГЕРБ изненадващо се оказва здравеопазването. Герберите се хвалят, че са вдигнали бюджета на НЗОК с половин милиард, което означава, че с толкова са се увеличили парите най-вече на частните болници. Те изтъкват като още по-голям успех, че все пак са намерили едни 30 милиона за областните и общинските болници, 50 милиона за медицинските сестри и даже 17 милиона за хората с репродуктивни проблеми. На тази база логично идва заявеното желание за европейска подкрепа в здравеопазването. Това представяне оставя опасението, че скоро ще търсим здравна помощ \"по Европата\", разбирай извън България. е гарнирано и представянето на петия приоритет на ГЕРБ - икономиката. Оказва се, че България е новият икономически тигър в Европа, икономиката расте с бесни темпове и инвеститорите напират постоянно. Герберите намират за нужно и да обещаят нещо конкретно - влизането в еврозоната. Последното щяло да гарантира спестяванията - прекрасно обещание за тези, които имат спестявания. Покъртителна е една от мерките за задържане на младите в България - ГЕРБ ще им дава умения за пазарна реализация. Как ли им е хрумнало на герберите, че на млад човек, който в чужбина получава 4-5 пъти по-висока заплата, отколкото в България, трябва да му се дават точно умения за реализация, не става ясно. След икономиката намира място любимата на Борисов \"кохезия\", разбирай инфраструктура, разбирай пътно строителство. В тази част се говори и за регионална политика, но не прави впечатление ГЕРБ да са разбрали какво значи това. Единственото конкретно нещо в презентацията е картата с любимите магистрали, които ще се строят, но явно доста по-бавно. Под същия знаменател минава и следващият приоритет - околната среда. От многото картинки и малкото текст се разбира, че пак ще има пари за водни цикли. Със същата идея нищо да не се променя са писани и приоритетите в енергетиката и земеделието. Газовият хъб ще допълва санирането, както и новите слънчеви и вятърни централи. Земеделските производители щели да стават още по-богати, а най-добрата новина е, че условията за спиране на обезлюдяването по селата вече са създадени. Без да забележим, герберите са оправили и селата. Впечатляваща със своята откровеност е социалната политика на ГЕРБ. За сметка на  за бъдещето се подчертават досегашните постижения на Борисов, Цветанов и техните съпартийци. Най-важното е, че са усвоени 2 милиарда лева европейски средства за развитие на човешките ресурси. С тези пари са подпомогнати общо по-малко от 300 хиляди души. Малко по-надолу, без да се замислят, ГЕРБ признават, че има едни 600 хиляди нуждаещи се, на които средно годишно са осигурили 270 хиляди пакета храна. Това прави по-малко от половин пакет годишно. Тия хора щяха да живеят прекрасно, ако можеха да оцеляват с едно хранене веднъж на 2 години. Човек трябва да се трогне от тази безкрайна грижа на ГЕРБ и ЕНП, на които принципите били \"солидарност\" и \"социална справедливост\". Като кулминация на триумфа на герберската политическа мисъл идват последните два приоритета - външната политика и отбраната. За ГЕРБ най-важният външнополитически партньор се оказва Турция. Нито една друга държава не е спомената. Някой би си помислил, че герберите просто мислят локално и не се бъркат в голямата политика. Съвсем друго говори амбицията на ГЕРБ за създаване на \"инвестиционен план за Африка\". Борисов и Цветанов вече не работят на ниво държави, а след като привлякоха инвеститорите в България, директно оправят инвестициите на цели континенти. В цялата българска история досега не е имало такъв размах. Междуконтиненталните амбиции на Борисов обясняват и идеите на ГЕРБ по темата \"Отбрана\". ГЕРБ твърдо подкрепя още по-твърдата европейска позиция спрямо Русия и заявява амбицията си да сложи край на \"хибридната война\". Явно, след като погали Медведев по бицепса и го успокои, че осемте нови Ф-16 не са заплаха, Борисов е решил да \"втвърди тона\". Медведев се върна в Москва, а покрай европейските избори пак ще се посрещат \"началниците от Брюксел\". За тях е писана и платформата на ГЕРБ - и без това  поне единствените читатели да останат доволни.  Така представяната платформа само изглежда много смешна. Тъжното е, че партията с такава \"визия\" управлява България вече 10 години. Докато редовият мислещ избирател на БСП се чуди дали точно тези хора на тези места в партийната листа са правилно наредени от Националния съвет и дали изобщо да гласува, то гласоподавателите на ГЕРБ и Александър Йорданов вече са осигурени по един или друг начин и нямат никакви съмнения в своя вот. Сигурно е много важно в следващия месец да мислим, но още по-важно е да агитираме всичките си приятели, близки и познати и наистина да вземем победата, която пак ни дават социолозите, но ние традиционно изпускаме, защото само много мислим, а изборите искат гласуване и броене.", "date": "2019.05.01", "title": "Европлатформата на ГЕРБ - срещу   Русия и в подкрепа на Турция"}
{"url": "https://duma.bg/bednostta-i-neynoto-otrazhenie-varhu-demokratsiyata-n190885", "text": "Скандалът около себеуреждането на властта с луксозни и евтини жилища и ползването на привилегии като цяло показа, че бедността като тотален български проблем е в основата на всичките ни проблеми. Тя е, която осезателно се отразява върху качественото функциониране на демократичния процес и дискредитира нейните институции. Бедността е една от причините за засилващата се тенденция все повече неуспели и недоказали се хора, без достатъчен професионален и житейски опит, да избират политиката за лично облагодетелстване и себеустройване на живота си. Това нагледно ни го демонстрира настоящата власт от горе на долу по цялата верига на изпълнителната стълбица. Свидетели сме от години какви посредствени, неизвестни хора, като образование и подготовка, влизат в парламента. С нищо незапомнящи се. Без ярък личен отпечатък върху парламентарната дейност. Всичко това намира изражение във все по-спадащото ниво на парламента като качество на законодателство и решения, неотговарящи на нарастващите изисквания на общественото развитие и живота и се налага постоянно да се променят. Това е нещото, което създава нестабилност в държавата и в обществените отношения. А не разбирането на Б. Борисов и Ц. Цветанов за стабилността само като политическо мнозинство и самоцелното довършване на мандата. Свидетели сме как политиката и специално парламентаризмът се превръщат в причина за невероятен наплив на все по-посредствени и нищожни личности в съвременния политически живот, което прави политиката \"мръсна\" и непочтена дейност. Разбира се, това прясно избуяло проявление на българската народопсихология не е било чуждо на никоя власт в цялата ни нова история. Даже при социализма, където имаше висок контрол върху всичко, това явление \"лично облагодетелстване, използвайки служебното си положение\", се преследваше доста строго. Тук трябва да се признае, че в нас, българите, като манталитет и поведение винаги се е проявявал стремеж да се мине \"тънко\", особено когато трябва да се излъже държавата. Навярно това не е само българска черта, а си е всеобща човешка слабост, но при нас, българите, като отношение към държавата го има в по-висока степен. От древността е известно и винаги се е усещало, че парите и властта изкушават и развращават нравствеността и деморализират. Не случайно нашият народ казва: \"Дай на българина власт и пари и му виж акъла.\" А Димитър Подвързачов добавя: \"Дай на българина власт и той започва да се разпорежда като в неприятелска държава\".  Има ли защита срещу парите и властта? Защото жаждата и алчността към тях са безгранични, както и глупостта. Идеите и общественият идеализъм може да бъдат една от преградите срещу силата на парите и властта, само когато тези, които са обладани от вярата в идеи за постигане на определен обществен идеал, му служат честно, почтено и безкористно. Тогава всеобщата полза за живота на хората се усеща и държавата се развива добре. Проблемът е, че всяка идея, колкото и да е привлекателна и обществено полезна, е подвластна на времето и рано или късно се налага да се обновява и адаптира към развитието на обществените отношения. А човекът като най-консервативното същество по природа с вродена склонност към главозамайване и непогрешимост, когато се сдобие с власт за дълго, се бюрокритизира, откъсва се от действителността и се превръща в бедствие. Най-уязвими за развращаване от властта са влезлите в нейното лоно в комбинация от бедност и некадърност. Тя е истинска катастрофа за всяка държава. Това е, което днес наподобява настоящото управление.  Стремежът за по-добър живот е присъщо и естествено човешко качество. Но когато се постига с честен труд, знания, умения и почтеност най-напред към собствената си държава. Тук примерът на непосредствените участници във властта е задължителен и дисциплиниращ за цялото общество. Най-успешна защита обаче, против силата на властта и парите да деморализират, развращават и изпразват от съдържание и предназначението на политиката като общественополезна дейност, е когато с политика се захващат успели, доказали се личности в професионалния си и личен живот. Това е онази прослойка от обществото, която е \"надвила на масрафа си\" и влиза в политиката, за да помогне за общественото благо за престиж и морално удовлетворение, за изпълнен дълг към другите. За този тип политици заниманието с политика е отдаденост, почтеност, а не личен интерес и изгода. У нас обаче, поради бедността, до която всички вкупом успешно се докарахме, и забогатялата прослойка независимо по какъв начин, е относително бедна и затова е социално безотговорна. Не случайно и за това нашият народ е сътворил следното умозаключение: \"На всяка власт и трябва време да се уяде, за да започне да мисли за другите хора.\" Очевидно младата, забогатяла прослойка от българското общество е все още далеч от това състояние на наситеност и състояние на духа, за да погледне към политика като поприще за неравополезна дейност. Това състояние на обществените отношения, където усещането за бедност и несигурност е повсеместно, създава обективни предпоставки за наплив чрез партиите към политиката на все по случайни хора с користни и кариеристични подбуди. Това е основната причина днес да сме свидетели на тоталното смесване на политика, корпоративни и лични интереси. Няма по деморализиращ фактор за обществените отношения като злоупотребата с власт за собствен интерес или за свои близки и родственици. Бедността е една от основните предпоставки за корупцията, за заобикаляне на законите, за двойните стандарти в правораздаването и за деформация на демокрацията като основа за функциониране на политическата система. И днес са актуални думите на Атанас Буров за демокрацията - \"Свобода и демокрация може да има в богати страни, където народът е подсигурен, където има хубав поминък и добър живот. Демокрацията е лукс за богатите\". Така както се практикува, политиката у нас е отвратила преобладаващата част от обществото. Ниското обществено доверие към парламента и лесното влизане в него на неособено качествени личности е формирало широко обществено мнение, че политиката е лесно занимание и като че ли всеки може да се захваща с обществено политическа дейност. На политиката по принцип се гледа повърхностно и лековерно без достатъчна престава и разбиране колко отговорно и трудно е това занимание. А тя е най-сложната човешка дейност. Изискваща висока обща и специална подготовка, изключително много труд, усилия, отдаденост и личен пример. Заниманието с политика би трябвало да се схваща от всеки, решил да се отдаде на това поприще като негова лична саможертва към собствения си живот и спокойствие. Особено когато си успял и си устроил живота си материално и духовно като предпоставка за личната си осигуреност и тази за повече хора. На заниманието с политика би трябвало да се гледа като саможертва в името на общественото благо. Разразилата се верижна реакция на повсеместна злоупотреба с власт на управляващите доказва по най-категоричен начин користното им разбиране за политиката като обществена дейност. Това скандално и нагло предизвикателство към обществения интерес разкрива един дълго налаган и развиван модел на упражняване на властта, който генерира корупция и сливане на власт, пари и корпоративни интереси. Неща, несъвместими с политиката и демокрацията. В същото време най-безочливо властта, заедно с обслужващите ги медии, се опитва да се измъкне от общественото възмущение и намали политическите негативи за себе си в предстоящите избори, като замесва и опозиции в скандала. Целта е да се заблуди обществото, че всички са еднакви. Само че умишлено и целенасочено се изпуска една съществена разлика, че опозицията е извън властта. Тук е в сила най-важният принцип: дали си се облагодетелствал, използвайки влиянието си във властта. Опитът да се опетнят и вкарат в скандала и представители на опозицията, особено преди да са влезли в политиката, е очевидна несъстоятелна манипулация.", "date": "2019.05.01", "title": "Бедността и нейното отражение върху демокрацията"}
{"url": "https://duma.bg/kakvo-e-1-may-za-men-n190884", "text": "Есе. Трибуквена дума. Проза. Ужас за учениците. За студентите. Манна небесна за участниците в състезанието \"Спечелете къща в Канада, като изпратите есе\". И те пишат: \"Есе, есе, есе, есе...\". Това \"есе\" е нещо като СМС - трибуквена дума, код на модерното щастие. \"Изпратете СМС, за да участвате и получите...\" Няма значение какво - юрган, телевизор, кондом, усмивка. Изпратете, за да участвате, за да получите. Лесно е. И колкото по-често смятате, че есе е трибуквена дума, която осигурява къща в Канада, толкова по-често ще изпращате СМС, за да участвате, за да ви изберат, за да спечелите, за да ви бъде лесно. Глупци.  Никога не е било лесно. Винаги се е искало да работиш, за да изучиш децата си, за да работят така, че ръцете им да не са черни, краката да не са подути, кръстът да не е схванат, главата да не е оглупяла. За да може твоите деца да напишат есе, в което да използват думите като тухлички, от които да съградят нови идеи, които да не ги принизяват до придатък от плът и кръв на машините, на плуга, на вретеното, на кирката, на чука, на сърпа, а да мислят, да творят да създават, да бъдат горди. И почти го бяхме постигнали. И после ни казаха, че сме глупци. И дори ни го показаха. \"Изпратете СМС на номер...\" Търкайте и ще спечелите! Не сте спечелили! Глупости! Търкайте! Търкайте! Още по-енергично! Още по-силно! От сутрин до вечер! И през цялата вечер! Търкайте, за да ви бъде лесно! Търкат. Подовете. Паркета. Стъпалата. Маси. Плочките. С повече късмет някой барплот. Два милиона отидоха да търкат в чужбина. Те, подобно на Мититаки от \"Ние врабчетата\" на Радичков, бяха \"отнесени от цивилизацията\". Те не пишат есе, дори когато прочетат, че ако напишат \"есе\", може да получат къща в Канада. Част от тях дори вече живеят в Канада. На едно място, отсреща на границата със САЩ е Чикаго. Там на 1 май 1886 г. в хода на голяма стачка, с искания да осемчасов работен ден, полиция и частни охранители, истински бандити, всички наети от едрите бизнесмени, разпръскват стачкуващите и убиват няколко от тях. Хората заплащат с кръвта си и отстояват с кръвта си по-добрите условия за труд.  Малцина са тези, които сега мислят за това. По-важното е да изкарат някой долар, евро или каквото там изкарват, за да го изпратят на близките си в България. Тези хора пращат повече, отколкото са преките чужди инвестиции в страната. В същата тази страна, където едни други два милиона не разбират защо са работили, за да се подиграват с тях на стари години, като им дават мизерни пенсии. Вижте колко много пенсионери има на протестните митинги срещу цените на водата и тока. Те знаят цената на подигравката с труда им. Те са смели. Те няма какво да губят. Те затова протестират, защото няма как да ги смачкат. Вече са смачкани. Лесно им е.  Така им казват. \"На вас ви е лесно. Вие не храните семейство. Вашият доход (мизерен) е гарантиран. А пък аз? Спукват ме от работа! Имам кредити, бе човек! Сметки! Знаеш ли какво е? Ако остана без работа, спукана ми е работата.\" Това са третите два милиона. Тези, които са на трудови договори. Тези, които са най-експлоатираните. Тези, които живеят, за да се трудят. Тези, за които трудът не ражда блага, а служи само и единствено за оцеляване. Тези, чиито деца мислят, че есе, е оня трибуквен \"код на щастието\", с който се взема къща в Канада, а не празник на думите. На думата. Как стигнахме дотук? Лесно. В държавата на лишените от гордост това става лесно.  Есе - \"Какво е 1 май за мен\". Такива есета се пишеха преди. В онова време, когато хората можеха да отговорят на този въпрос. Когато слагаха най-хубавите си дрехи, за да отидат на демонстрацията. Цитат: \"Слагахме коприните, да ни видят хората\". Демонстрацията, от която днес се срамуват, но май изглежда, че се срамуват от себе си. От страха си да изразят протест. Да заявят мнение. Да се сдружат в синдикат. Да отстоят правото си на достоен труд. На редовно заплащане, на осемчасов работен ден. На спазване на нормите и правилата за безопасен труд. На правото си да имат достойнство, докато работят и след това, за да може да се трудят, за да живеят.  1 май не може да бъде просто празник. Вече не. Нямаме това време. Нямаме този лукс. Недостойно заплатеният труд осакатява, оскотява и обрича на простотия. На гнусна, долна простотия, която те кара да се хилиш като пача, докато началникът ти вика: И вие и аз сме прости, ще се разберем. Не! Прост е той! Не вие. Не и децата ви. Борете се за правата си, защото мълчанието ви обрича на простотия и обрича и тези около вас, и след вас, и ще станете просто словесни придатъци на машините, на плуга, сърпа и чука.  \"Какво е 1 май за мен\". За мен 1 май е денят, в който работя. Денят, в който не се срамувам от работата си и не се страхувам за нея. За мен 1 май е денят, в който се гордея с работата си, защото знам, че е имало, има и ще има публицисти, които с едно есе да разпалят сърцата на хората, да превърнат думите в оръжие в борбата за по-добро бъдеще. По-добре е да се борим чрез силата на думите, отколкото чрез силата на паветата. А като за начало, защото така стана, че пак започваме отначало, напишете едно есе: \"Какво е 1 май за мен\". И бъдете честни. ", "date": "2019.05.01", "title": "\"Какво е 1 май за мен\""}
{"url": "https://duma.bg/datata-n190879", "text": "МЕЖДУНАРОДЕН ДЕН НА ТРУДА И НА РАБОТНИЧЕСКАТА СОЛИДАРНОСТ. Появата на празника се свързва с международното социалистическо движение и работническите протести за социални права. Началото се поставя на 1 май 1886 г., когато се организира първата в историята обща международна стачка. В американския гр. Чикаго излизат 340 000 работници с искане за въвеждане на 8-часов работен ден. След тридневни протести стачката е разпръсната от полицията, а стачкуващите дават осем жертви. През 1889 г. на учредителен конгрес на Втория интернационал е приета резолюция за честването на този ден. За първи път той се отбелязва през 1890 г. Това е годината, в която е първото честване и в България. Инициативата е на Типографското дружество. Първите масови манифестации у нас са от 1893 г. в София, Пловдив и Видин. За първи път 1 май е обявен за официален празник в България през 1939 г. Официално всяка година се чества от 1945 г. На 1 май е празникът на в. ДУМА и на левия печат у нас. 1873 - ИЗЛИЗА ПЪРВИ БРОЙ НА В. \"БУДИЛНИК\". Редактор на изданието, отличаващо се със своя сатиричен и хумористичен облик, е Христо Ботев. В \"Будилник\" той публикува стихотворението \"Гергьовден\" и фейлетона \"O, tempora! O, mores!\". След бр. З вестникът спира да излиза поради липса на средства. 1887 - В ПЕРНИК СЕ РАЖДА ТЕМЕЛКО НЕНКОВ, ПОЛИТИК И СИНДИКАЛЕН ДЕЕЦ (УМИРА 1925 Г.). Заради участието си в стачката на пернишките миньори през 1906 г. е уволнен от мините и известно време работи във Военния арсенал в София. Срещата с Георги Димитров му повлиява да стане член на БКП. През 1907 г. се връща на работа в Перник като миньор. Оглавява миньорската стачка през 1919 г., за което е изправен пред военен трибунал. Народен представител от БКП през 1919 и 1920 г. По време на априлските събития (1925) е арестуван и убит. 1897 - РАЖДА СЕ РАЙНА КАСАБОВА, МЕДИЦИНСКА СЕСТРА (УМИРА 1969 Г.). Първата жена в света, участвала в боен полет. По време на Балканската война (1912-1913) е на 15 г. и служи като доброволка в полевата болница край Одрин. На 30 октомври 1912 г. участва в боен полет със самолет \"Воазен\" с командир подпоручик Стефан Калинов и механик Илия Младенов. Излитат от аеродрума \"Мустафа паша\", като полетът им продължава 43 мин. От самолета Райна хвърля позиви над позициите на противника в Одрин с призив за спиране на кръвопролитията. 1945 - ВТОРАТА СВЕТОВНА ВОЙНА: СЪВЕТСКИТЕ ВОЙНИЦИ ИЗДИГАТ ЧЕРВЕНОТО ЗНАМЕ НАД РАЙХСТАГА. На 29 април се водят ожесточени боеве в района на Райхстага. Щурмът на сградата се води от 171-ва и 150-а Стрелкова дивизия. На 30 април щурмови групи проникват в Райхстага и на различни места са издигнати три знамена, както и няколко неофициални. По обяд на 1 май знамето на групата на кап. Маков е фотографирано от борда на самолет. Същия ден е издигнато и официалното знаме на победата от групата на лейт. Алексей Берест, серж. Михаил Егоров и мл. серж. Мелитон Кантария.", "date": "2019.05.01", "title": "Датата"}
{"url": "https://duma.bg/neznanie-ili-n190888", "text": "Инцидентът с издигането на албанското знаме на Самуиловата крепост в Охрид от фолклорен танцов състав от Косово е посегателство към българското историческо наследство и страната ни трябва да реагира. Неприятно е, че Самуиловата крепост в Охрид, един паметник на българската история, култура и памет за цар Самуил - един от най-великите българи на всички времена, става обект на подобно посегателство, при това от наглед културна формация, какъвто е този танцов състав от Република Косово. Този акт може да се отдаде на незнание, на невежество или да го оневиняваме по някакъв начин, но това не е правилната позиция.  Независимо дали тези хора, които са поставили знамето, съзнават или не какво вършат, по този начин се вбива клин в традиционно приятелските отношения между българския и албанския народ. Няма никакво съмнение, че днешният албански национализъм крои мечти за Велика Албания, прекроява границата на Балканите. Чувства се едва ли не господар на бъдещето. Тази представа е твърде наивна и не е мотивирана по никакъв начин. Още повече когато се посяга на ясни български символи. Ако този инцидент заслужава коментар, той трябва да бъде свързан не само с посегателства към Република Северна Македония, но и към българското историческо наследство. От българска страна би следвало да има реакция. Организаторите на подобни фестивали и участниците, независимо дали са от Северна Македония, от Косово или от която и да е друга държава, трябва просто да не погазват историята, тъй като това е едно морално престъпление и влошава климата на добросъседство в съвременна Европа и на Балканите.                         ", "date": "2019.05.01", "title": "Незнание или...?"}
{"url": "https://duma.bg/s-omerzenie-n190889", "text": "За бедността българска отдавна не може да се говори само с тъга, а трябва да се крещи с ярост, омерзение, ненавист към тези, които ни докараха до просешка тояга. В последните десет години информацията за бедността заприличва на спряното предаване за нивото на Дунава. Нивото се покачва и никога на слиза, в мизерия затъват все повече социални групи. По последни данни на НСИ 22% от населението на страната са били под прага на бедността през 2018 г. Но това не е точното число, защото същата статистика показва и друго - ако се извадят от сметката на заплата и пенсия социалните трансфери, ще лъсне още по-грозната истина - че в графата бедни се нареждат почти половината българи-юнаци - деца на държава мащеха. Хора, които и да искат, няма къде да работят, ако работят - за стотинки е. Хора с увреждания, които нямат подходящи места за заетост; работещи на непълно работно време, при които рискът за изпадане в бедност е над 4 пъти по-висок от този при работещите на 8-часов работен ден. Като се прибавят и напълно обзверените, че ще намерят подходящата работа, а няма да слугуват за нечий хатър, бедността открива съвсем уродливото си лице. Тя прогонва стотици хиляди навън. А тези, които остават тук, не могат да си нахранят и изучат децата, които наследяват бедността им. Родителите им умират, омерзени и болни, не дочакали розовото бъдеще, което им обещават от години.  Защото нашите храбри управници в последните вече 10 години не знаят що е грях и свян, данните за бедността за тях са само \"усещане\", като това за корупцията; всеки лев за социална политика им се струва колосална загуба; търпят само потупване по рамото и възхвала на неповторимостта им, от която вече не само лъха, а просто вони от некадърност и простотия. И на този ден, 1 май, ще се изтъпанят с хлевоустите си муцуни. Кой празник всъщност ще ни честитят?      ", "date": "2019.05.01", "title": "С омерзение"}
{"url": "https://duma.bg/prestaplenie-bez-srok-na-davnost-n190886", "text": "Допускал ли е някой, че може да има такава странна симбиоза на нацизъм с демокрация? При това в съвременна Европа. Тази, която преди повече от 70 години победи нацизма, заклейми го в Нюрнберг и до ден днешен издирва престарели укриващи се нацисти и наказва посмелите публично да отричат холокоста. Тази Европа, която днес се е запенила да агитира за масово участие в избора на 750 нови скъпоплатени чиновници - \"най-достойните\" за меките депутатски кресла в Страсбург. В продължение на пет години с пот на лицето те ще трябва да изобразяват бурна \"демократична\" дейност. Не можем да отречем, че те са важни, защото са призвани да бдят над демокрацията. А това означава да няма нацизъм в какъвто и да било вид. По всичко личи обаче, че евродепутатите имат друг поглед на събитията и на собствения си дълг. Затова сякаш не обръщат внимание на факелните шествия в Източна Европа, на възраждането на нацистката идеология. В най-добрия случай се задоволяват с поредната безсмислена резолюция, изразяваща \"безпокойство и загриженост\" - ей така, за изплакване на съвестта. Нещо повече, в навечерието на 80-годишнината от началото на Втората световна война активно участват в пренаписването и изопачаването на историческите факти. Вероятно затова в Европарламента пет години не забелязват особеностите на странното държавно образувание, наречено Украйна - територия с откровен нацистки режим. Не се свенят да го наричат \"демократично\" и да го подкрепят, да го поощряват. Утре, 2 май, е денят, който ще бъде проверка до каква степен е изтънял крехкият слой на съвестта у европейските избраници, а и на целия европейски елит. Тогава се навършват пет години от страшните събития в Одеса. На тази дата неонацистите, току-що дошли на власт в Киев с помощта на демократична Европа и САЩ, подпалиха солидната сграда на профсъюзите в града и изгориха живи над 100 или 200 души. Точният им брой досега е неизвестен. До днес виновниците за тази чудовищна клада, на която средновековните инквизитори биха завидели, не са задържани и осъдени. Следствието и всички съдебни процедури по масовото убийство фактически са замразени. А Европа мълчи. Изсипва поздравления по адрес на новоизбрания на тази квазидържава президент, който обещава послушно да върви по пътя на предшественика си. Властите твърдят, че там са били убити 42-ма души. Според очевидци обаче те са около 200. Само в мазето са били открити труповете на близо 160 души - съсечени, задушени и с огнестрелни рани. Между тях - бременни жени и деца, които просто са търсили в зданието убежище от озверелите банди на радикалите, изпратени да смажат недоволството на одеситите от въоръжения преврат в Киев. Нещастниците, които се спасяваха от огъня и скачаха от прозорците, бяха разстрелвани. Страшното зрелище е документирано. И до днес, който се интересува, може да намери ужасните кадри в интернет. Но за украинската хунта те не са доказателство. Както не са и свидетелствата на оцелелите. И Европа е сляпа и глуха. Утре близките на загиналите ще отидат на лобното място в центъра на Одеса, за да сложат цветя в памет на жертвите на \"демократична и проевропейска\" Украйна. Там отново ще ги срещнат неонацистките тълпи с факли и в униформи на есесовци. Те вече обявиха, че се събират там, за да отбележат изтреблението като \"национален празник\", като \"победа на европейските ценности\" в Украйна. Дали някой от 750-те евродепутати ще се сети за този черен ден в новата европейска история? Или с мълчанието си ще станат съучастници в престъпление, за което няма давност.", "date": "2019.05.01", "title": "Престъпление без  срок на давност"}
{"url": "https://duma.bg/bezsilie-n190887", "text": "Както изглежда, властта се опитва да ни пробута поредната безумна идея. Този път става дума за намеренията на новата агенция за пътна безопасност шофьорите да преминават през физически и психологически тестове, след като навършат 60 години. Според председателя на структурата Малина Крумова след 60-годишна възраст книжките не трябва да са безсрочни. Подобните предложения само показват безсилието на властта пред сериозен проблем, какъвто е безопасността по пътищата. За неговото решаване се тръгва по силата на най-малкото съпротивление - да се намалят участниците в движението по един дискриминационен критерий - възраст. Както беше казал един мустакат чичко: има човек - има проблем, няма човек - няма проблем. Все още не се знае дали ще бъдат въведени подобни ограничения, защото на всички е ясно, че МВР има далеч по-големи проблеми. От КАТ отчитат все по-голям брой на дрогирани шофьори. Средно за седмица засичат 3-7 водачи - все млади хора, употребили наркотични вещества или техни аналози.  А 60-годишните още работят. Вече са развили опита и рефлексите, които липсват на младите и нахакани шофьори. Не се е чуло да се дрогират. Ами какво ще правят професионалните шофьори на предпенсионна възраст, дето е с тенденция да стане 65 г.? Изобщо, нормотворческата активност на агенцията е съмнителна, ако не и смешна. Тя се роди след жестоката катастрофа край Своге, при която загинаха 20 души. Намеренията са тя да контролира контролиращите - т. е. ведомствата, които имат отношение към пътната безопасност и също са с контролни функции, и да координира действията им. За пътната безопасност отговарят 5 министерства, с други централни институции бройката им става 11. С новата агенция институциите станаха 12. Това се оказа поредната безполезна бюрократична структура, която само ще харчи бюджетни пари, без от това да има ефект. Да му мислят 60-годишните.", "date": "2019.05.01", "title": "Безсилие"}
{"url": "https://duma.bg/angel-angelski-kak-balgarskata-muzika-da-stane-izvestna-kogato-ne-ya-izpalnyavame-n190878", "text": "АНГЕЛ АНГЕЛСКИ е роден в Троян. Завършва    цугтромбон при проф. Георги Тодоров. Висше, специалност \"Музикална педагогика\", учи дирижиране при проф. Иван Бакалов и оркестрация при проф. Димитър Сагаев и Жул Леви. Специализира \"Дирижиране на духов оркестър\" в Музикалната академия \"Панчо Владигеров\" при проф. Николай Тонев. Притежава сертификат от Висшето училище по мениджмънт към Нов български университет и Open University в Лондон за завършен курс \"Ефективен мениджър\", магистър по \"Хореографска режисура на съвременен танцов театър и арт мениджмънт\". - Ансамбъл \"Акварели\" и формация \"Български гласове\" са създадени през 2018 г. по моя идея. Имаше доста дълъг период на селекция, но това приключи успешно. Всички изпълнители от ансамбъла са талантливи, виртуозни, с богати професионални биографии. Всъщност това са два ансамбъла - инструментален квартет, съставен от Ваня Острева - флейта, Даниела Туран-Христова - цигулка, Станимир Демирев - акордеон, Огнян Алексиев - туба, и вокална формация, съставена от Мирчо Мирчев - тенор, Орлин Каменов - тенор, Владимир Попов - баритон, Нора Николаева - сопран. Художествен ръководител и продуцент съм аз. - Музикалните традиции на българина се коренят дълбоко в историята и в гена му. След Освобождението професионалното музикално развитие влиза в приоритетите на държавата. Това е началото на българското професионално музикално изкуство. И така, за един век развитие българската музикална култура достига изключително високо ниво. Тя създава композитори като Панчо Владигеров (с негов Концерт за пиано и оркестър се дипломира Херберт фон Караян), Петко Стайнов, Любомир Пипков, Марин Големинов и др. и се формира българската композиторска школа. Български оперни певци влизат в историята на най-големите световни оперни театри. В забавните жанрове творят композитори като Йосиф Цанков, чиито песни са звучали по Би Би Си още през 1936 г., Атанас Бояджиев, Жул Леви, Ангел Заберски, Петър Ступел. Голяма част от техните песни вече са забравени. Една от целите на ансамбъла е да възкреси тези песни и те да стигнат до повече хора. В репертоара са включени виртуозни инструментални пиеси от български и чуждестранни композитори, патриотични и възрожденски, италиански канцонети, руски романси, изпълнявани от мъжкото трио от формация \"Български гласове\" в съпровод на ансамбъл \"Акварели\", както и хитове от българската и световната популярна музика, изпълнявани от невероятната Нора Николаева. Възстановихме и някои от тангата на Йосиф Цанков, които изпълняваме съвместно с различни класически образци от този танц, за да се види колко конкурентни и актуални са и днес. Знаете, има международен ден на тангото, за който предлагаме чудесна програма. Концертите на ансамбъл \"Акварели\" и формация \"Български гласове\" са уникални по отношение на аранжиментите, инструменталното разнообразие и атрактивното представяне.   - Ако приемем, че музиката е лек за душата на хората, в нашата работа първо е необходимо много да се слуша, за да се усети пулсът на обществото. И тогава да предлагаме лечение. Защо започнах така? Защото всеки човек има предпочитание, особено когато става въпрос за забавление. Хубавото обаче е, че младите хора, когато чуят някоя по-забравена българска песен, я приемат като нова и се радват, защото предизвиква емоция. Преди песните се пишеха по стихотворения или смислени и емоционални текстове. Наблюдава се и връщане на интереса към популярни класически произведения, а и български такива, които формират различен от допреди години налагания вкус. Винаги когато изпълняваме песните на Йосиф Цанков \"Повей, ветре\", \"Песен моя\", \"Облаци бездомни\", \"Керванът\", хората притаяват дъх. Няма празник без популярните ни възрожденски песни. А когато се изпълняват известни руски композиции, хората пеят заедно. Много стил и настроение във всяко празненство внасят италианските канцонети. Вярвам, че красотата ще бъде винаги водеща в човешките отношения. - Знаете, че имам вече 35-годишен стаж като диригент, работещ за популяризиране на българската музика. Духовите оркестри в България са призвани да извършват тази дейност, но за съжаление от десетина години у нас професионалните духови оркестри започнаха да се именуват Биг бенд и репертоарите им вече са предимно американска музика! За оправдание казват, че изпълняват популярни, известни пиеси. А как българската музика да стане толкова популярна, когато ние не я изпълняваме?! Затова смятам, че са много необходими различни формации, които да представят и популяризират българската музика. Всеки народ си има собствена фолклорна, популярна и класическа музика и всяка държава се грижи за опазването й. В Италия например има институт за защита на италианската музика. Не съм убеден, че италианската музика се нуждае от защита повече от нашата, българската! - Частни продуценти, организирани в ПРОФОН, събират всичките сродни права, които са изпълнителските и продуцентските, под протекцията на Министерството на културата и ощетени са винаги изпълнителите. Оркестри и ансамбли, носители на колективни права, които са на общинска издръжка и са създали аудио- или видеопродукт, по трудово правоотношение на този продукт продуцент е съответният кмет. Този продукт, след като се излъчва (не репортажно), съответната медия би трябвало да заплаща за това и те плащат, но отчисления към тях няма! Хората, които движат тази дейност, имат интерес това да не се променя, защото парите отиват само при тях. Музиката в България прекалено се комерсиализира. Пазарът се насити с песни, за които почти не се плащат никакви права (авторски и изпълнителски), в които може да усетиш ориенталски, арабски, цигански и какви ли не мотиви и те се представят вече за български. Държавата се отказа да бъде регулатор на тези процеси с аргумента, че това пазарът щял да го отрегулира. Изкуството е нещо непреходно - като хубавите народни песни, музиката, която от години слушаме и не остарява заедно с изпълнителите си. Не мога да кажа вече колко измислени звезди се нароиха последните двадесетина години, с още по-истерзаните си хитчета, които отдавна никой не си спомня, но за които са дадени много пари.  - Всяка среща с българска публика е празник за нас. Постоянно приемаме ангажименти за всякакви концерти. Репертоарът ни е разнообразен - патриотични и възрожденски песни, италиански канцонети, руски романси и хитове от българската и световната популярна музика. Изнасяме тематични програми по различни поводи, участваме с фонова музика за коктейли и празненства. Слоганът на ансамбъл \"Акварели\" и формация \"Български гласове\" е \"Музика за всеки празник\". Информация може да се намери и на сайта ни: www.ensemble-akvarelibg.com.", "date": "2019.05.01", "title": "АНГЕЛ АНГЕЛСКИ:  Как българската музика да стане известна, когато не я изпълняваме"}
{"url": "https://duma.bg/s-konkurs-predizvikvat-profesionalni-barmani-n190871", "text": "Професионалистите зад бара са предизвиквани да премерят уменията и техниката си в майсторски конкурс. Освен борбата за победа целта на състезанието е да направи преживяването на клиентите по-качествено и да развие коктейлната култура на българския консуматор и уменията на барманите, които са в началото на своето развитие. Във философията на BarMasters е залегнала пряката връзка между високото ниво на обслужване в заведението и разнообразните премиум коктейли, които се предлагат, и по-големия брой клиенти. Най-старателният и находчив барман на България ще спечели 3000 лв. и посещение на международното шоу \"Барометър 2019\" в Киев. Подгласниците на победителя ще получат съответно 2000 лв. плюс бармански сет на Cocktails Kingdom и 1000 лв. с безплатен алкохол от портфолиото на известна марка.", "date": "2019.05.01", "title": "С конкурс предизвикват професионални бармани"}
{"url": "https://duma.bg/zapodozryaha-kit-v-shpionazh-n190870", "text": "В Норвегия заловиха кит с подозрения, че е шпионин. \"Една белуга, открита на брега, е носела специална сбруя и вероятно е била обучавана от руския флот\", сподели експерт, цитиран от Би Би Си. Морският биолог проф. Аудун Рикардсен заяви, че сбруята има държател на GoPro камера и етикет, който сочи като източник Санкт Петербург. Норвежки рибар успял да го отстрани от кита. Дресираната белуга многократно се приближавала до норвежките лодки край Ингоя, арктически остров на около 415 км от Мурманск, където се намира северният флот на Русия. Този вид китове се раждат във водите на Арктика. Норвежката NRK публикува видеозапис, който показва свалената сбруя на белугата. По думите на проф. Рикардсен устройството \"е било прикрепено много плътно около главата, пред гръдните перки на кита\", и е имало държател за GoPro, но не и камера. Руски полковник от резерва, който преди е писал за военната употреба на морски бозайници, отхвърли безпокойството на Норвегия заради белугата. Но той не отрече, че може да е избягала от руския флот. Пред \"Говори Москва\" полковник Виктор Баранец сподели: \"Ако сме използвали това животно за шпионаж, наистина ли смятате, че ще прикачим номер на мобилен телефон със съобщението \"Моля, обадете се\"?\"", "date": "2019.05.01", "title": "Заподозряха кит в шпионаж"}
{"url": "https://duma.bg/festival-na-svetlinite-ni-gostuva-za-parvi-pat-n190872", "text": "Първият в България Фестивал на светлините ще гостува за първи път у нас. Домакин на събитието ще бъде Европейската столица на културата за 2019 г. - Пловдив. Жители и гости на града ще имат възможност на 9 и 10 май да видят как някои от най-красивите фасади в центъра \"оживяват\" под цветните лъчи на завладяващо 3D мапинг шоу и пет светлинни инсталации. Достъпът до спектакъла и инсталациите ще бъде свободен. За трета поредна година празничното събитие ще бъде разработено съвместно с българското MP-Studio, което през 2017 и 2018 г. създаде мащабни авторски 3D мапинг спектакли за фасадите на Националната художествена галерия (бившия Царски дворец) и на Министерския съвет в София. Креативното студио, специализирано в 3D projection mapping, е и носител на три награди в рамките на Фестивал на светлините - за свои произведения, които преобразиха емблематични сгради в Берлин, и е създател на светлинни спектакли за едни от най-известните сгради в Европа и по света.", "date": "2019.05.01", "title": "Фестивал на светлините ни гостува за първи път"}
{"url": "https://duma.bg/bankya-mezi-chak-do-6-may-n190873", "text": "Поредното издание на фестивала \"България мези\" гостува в Банкя чак до 6 май. Музикално нашествие от звезди ще зарадва ценители на събитието. Една от най-големите изненади ще е изявата на турската банда Dolap Dere Big Gang, планирана за днес, 1 май. Артистите успяват да предизвикат истински фурор с изпълненията си на евъргрийн парчета, примесени с ориенталски мотиви. Програмата на фестивала на балканската скара и хубавата музика ще продължи с младата поп надежда Тита, която ще зарадва почитатели на 2 май. На следващия ден гостите ще забавляват комикът Краси Радков и музикантите от \"Виво Монтана\". На 4 май пък хоро ще поведе единствената баскетболистка в народната ни музика - Поли Паскова. За първи път пред родна публика ще излезе и последната дуетна половинка на Шабан Шаулич - 22-годишната Тея Тайрович. Тя и колегите й от гръцкото дуо Андреас и Люси ще вдигнат градуса на купона на 5 май. Достоен завършек на големия фестивал ще дадат Годжи и Millenium Band. Освен хубава музика посетителите на \"Банкя мези\" получават възможност да опитат уникални гръцки специалитети. Майстори на грила от Балканите ще се включат във фестивала за пореден път. Ще има специално съоръжение за пушено месо, чевермета. Извън вкусната тема са предвидени лунапарк и безплатни 3D прожекции всеки ден от 18.30 ч. Подаръци ще получи всеки именник на Гергьовден. Фестивалните дни до 5 май включват почти целодневна програма с безброй турнири, състезания и игри с много награди и дегустации. На 5 и 6 май с обеден концерт ще се разпише народната певица Ивелина Колева. Следващите спирки на националното турне \"България мези\" са Пазарджик - от 16 до 19 май. По случай Празника на розата ще стигне и в Казанлък - от 30 май до 2 юни. Пловдив да се готви между 5 и 9 юни. А в Свиленград фестивалът ще гостува от 13 до 16 юни. По повод шопските празници събитието ще гастролира и в Елин Пелин от 20 до 23 юни.", "date": "2019.05.01", "title": "\"Банкя мези\" чак до 6 май"}
{"url": "https://duma.bg/37-chitalishta-se-grizhat-za-lyubitelskoto-tvorchestvo-n190875", "text": "В Плевен и общината 37 читалища се грижат за любителското художествено творчество и духовността. В тях работят 105 специалисти. Това показват данните от приетата преди дни от Общинския съвет Програма за дейността на тези културни институти. В плевенските читалища членуват над 2900 души. Под читалищна стряха са сформирани около 60 постоянно действащи художествени колективи и над 30 временни състава, има над 90 школи по изкуствата, клубове и кръжоци с повече от 1300 участници, а библиотеките за година са се обогатили с 2900 книги. Отпуснатата държавна субсидия е почти 1 милион лева. Към тези средства от местния бюджет са добавени 15 000 лв. Годишната субсидия за всяка щатна бройка е повишена за период от една година с над 1100 лева и достига почти 9500 лева. Най-старото плевенско читалище - \"Съгласие 1869\", през този културен сезон навършва 150 години.", "date": "2019.05.01", "title": "37 читалища се грижат за любителското творчество "}
{"url": "https://duma.bg/oratoriya-mesiya-ot-hendel-zvuchi-na-8-may-n190876", "text": "Величествената оратория \"Месия\" от Георг Фридрих Хендел ще бъде представена в тазгодишния \"Европейски музикален фестивал\", включен в Календара на културните събития на Столичната община. Концертът се реализира от фондация \"Бахово общество в България\" в партньорство с агенция \"Кантус фирмус\" и Културния център на Софийския университет. Грандиозната композиция за четирима солисти, хор и оркестър ще звучи на 8 май от 19 ч. в тържествената обстановка на Аулата на Софийския университет. В изпълнението ще участват българските певци Гиргина Гиргинова (сопран), Олга Михайлова-Динова (мецосопран) и Пламен Бейков (бас), които имат богат опит в областта на ораториалната музика. Специално за събитието гостува изявеният австрийски тенор Виргил Хартингер, а разгърнатите хорови сцени ще бъдат изпълнени от Камерен смесен хор и фестивален оркестър при фондация \"Бахово общество в България\" с диригент и художествен ръководител Йосиф Герджиков. Именно той е един от най-големите специалисти в областта на бароковата музика у нас. Съорганизатор на \"Европейски музикален фестивал 2019\" е Министерството на културата. \"Месия\" принадлежи към най-ценните образци на духовна музика в европейската култура и заема специално място в творчеството на Хендел. Композирана през лятото на 1741 г. по библейски текстове, тя е представена за първи път в Дъблин на 13 април 1742 г. като благотворително събитие. Изпълнението привлякло толкова много хора, че дамите били помолени да не носят рокли с обръчи, за да може в залата да се настанят повече слушатели. Музиката е приета възторжено, но година по-късно, при изпълнението в лондонския театър \"Ковънт Гардън\", Хендел е критикуван, че използва библейски текстове за музикално развлечение в светски театър. От 1750 г. композиторът започва да изпълнява ораторията ежегодно в периода преди Великден, отново за благотворителни цели. До смъртта на твореца през 1759 г. \"Месия\" вече е едно от най-известните му произведения и постепенно се превръща във важна част от музикалните традиции на християнския свят. ", "date": "2019.05.01", "title": "Оратория \"Месия\" от Хендел звучи на 8 май "}
{"url": "https://duma.bg/kmetat-ivan-tserov-shte-posreshta-zriteli-n190877", "text": "Един от забележителните варненски първенци, кметът Иван Церов (1857-1938), вече \"ще посреща\" зрителите пред театъра, чийто основен камък самият той полага през 1912 г., тъкмо на рождения си ден 26 март, тогава втория ден на Великден. На 25 април 2019 г. кметът на Варна Иван Порних откри Паметника на Иван Церов, разположен пред сградата на Варненския театър, научи ДУМА от Виолета Тончева, пиар на ТМПЦ Варна. Роден във великотърновското село Церова кория, Церов завършва Богословското училище към Лясковския манастир, учителства в Габрово, Свищов, Варна и родното си село. От 1890 г. е инспектор към Варненското учебно окръжие, а в периода 1909-1912 г. става кмет на Варна. \"Когато го предлагат за кмет, Иван Церов заявява, че ще приеме при две условия: да бъде избран с пълно мнозинство и да му се даде възможност да построи театър във Варна. Помня го строг, рядко се усмихваше, но беше щедър, много инициативен и принципен. Изключително отдаден на делото за издигане на Варна като културен център.\" Това разказва внукът Иван Радославов, концертмайстор на Варненската опера, работил 32 години в театралния храм, свързан завинаги с името на именития му дядо. Архивите помнят и прочувствената реч, произнесена от Иван Церов при полагането на основния камък за театралната сграда: \"Днес се извършва голямо по значение и последствие събитие в хубавия ни град - полага се основният камък на градския театър. Той ще бъде онзи храм на сценичното изкуство и душевна красота, отдето да се възгласят на поколенията чистата човешка любов и правда. И в минути на радост и горчивини тук всеки ще почерпи това, що му е нужно - наслада и духовна сила.\" Строежът, започнат през 1912 г., по проект на един от най-големите български архитекти Никола Лазаров, се забавя заради многото последвали войни. Но през 1927 г. културната общественост го възобновява с безпрецедентна дарителска кампания, в която всеки варненец добавя по един златен лев към своя хляб, билет за кино и други подобни, за да ускори довършването на сградата. Общината тегли поредния заем и така, с любовта на цял град, новият \"Градски театъръ\", както е било изписано тогава на него, отваря врати през 1932 г. По време на неговото кметуване за първи път във Варна се заговаря за електропроводи, за водоснабдяване и канализация, изграждат се обществени сгради, прокарват се нови улици. Също за пръв път и по негова идея улиците получават имена на възрожденци. От 2019 г. паметта за видния варненски деец, наред с улицата, носеща името му, ще съхранява и неговата статуя на площад \"Независмост\". Изработена от мед и бронз от скулптора, проф. Пламен Братанов, тя се издига над обикновения човешки ръст, за да напомня, че само големите дела създават необикновените, значимите човешки съдби. Тук, в центъра на Варна, близо до неговия театър, кметът Иван Церов ще посрещне през 2021 г. и 100-годишнината от основаването на първата професионална театрална трупа във Варна. ", "date": "2019.05.01", "title": "Кметът Иван Церов \"ще посреща\" зрители "}
{"url": "https://duma.bg/parformans-sabira-200-muzikanti-v-ruse-n190874", "text": "Двеста музиканти ще участват в празничен концерт - пърформанс \"Европа - това сме ние\", който ще се състои в Деня на Европа - 9 май, на централния площад в Русе, съобщиха от общинската управа в крайдунавския град. Музикантите ще бъдат от различни жанрове, професионалисти и аматьори. Те ще представят заедно три емблематични произведения - \"Дунавското хоро\" на Дико Илиев, \"На хубавия син Дунав\" - от Йохан Щраус-син, и \"Одата на радостта\" от Бетовен. В програмата ще се включат оркестърът и хорът на Русенската опера, Общинският духов оркестър, китарният оркестър към Националното училище по изкуствата \"Проф. Веселин Стоянов\", хор \"Дунавски вълни\", хор \"Св. Георги\", Школата по народно пеене при Общинския детски център за култура и изкуство. Всички те ще свирят под диригентската палка на Владимир Бошнаков, а оркестрацията е дело на Свилен Димитров. Творческият продукт е създаден по проект на общината, който се осъществява по грантова схема \"Подкрепа на инициативи на общините, свързани с регионалното измерение на Българското председателство на Съвета на ЕС 2018\" на Националното сдружение на общините у нас.  ", "date": "2019.05.01", "title": "Пърформанс събира 200 музиканти в Русе "}
{"url": "https://duma.bg/kabakov-shte-sviri-v-plovdiv-valkov-vav-varna-n190867", "text": "Георги Кабаков бе назначен за главен съдия на дербито Ботев Пд - Левски от 32-ия кръг на Първа лига. В събота от 20.00 ч. в Коматево \"сините\" излизат в първи мач след уволнението на треньора от Пловдив Георги Дерменджиев, дошло след домакинската загуба от Берое (1:2). Гостуването на ЦСКА на Черно море пак в събота от 17.30 ч. пък бе поверено на Владимир Вълков. Двубоят също се очаква с голям интерес, след като по Великден \"моряците\" победиха на \"Тича\" шампиона и лидер Лудогорец (2:1). \"Орлите\" гостуват на Берое в петък от 20.00 ч. и мачът под Аязмото ще свири Ивайло Стоянов - Сватбата. Във втората осмица днес от 19.30 ч. опашкарят Верея посреща Ботев Вр, а съдия ще бъде Георги Давидов. Утре от 17.15 ч. рефер №1 на 2018 г. Николай Колев ще изведе Етър и Витоша Б. От 19.30 ч. Волен Чинков ще е арбитър на мача Локо Пд - Септември. В петък от 17.30 ч. Дунав и Славия ще играят под свирката на Никола Попов.", "date": "2019.05.01", "title": "Кабаков ще свири в Пловдив,   Вълков - във Варна"}
{"url": "https://duma.bg/aoiyama-se-izkachva-v-sumo-yerarhiyata-n190864", "text": "Даниел Иванов-Аоияма прогресира до четвъртия ранг в сумо йерархията след много доброто си представяне на Големия пролетен турнир в Осака през март. Там \"Синята планина\" от Елхово спечели 12 от 15-те схватки и заслужи специалната награда за състезателен дух \"Канто-шо\", а от \"маегашира-7\" вече е повишен в \"комусуби\" за следващия турнир за Купата на императора в Токио (12-26 май). 198-килограмовият българин не е бил с този ранг от януари 2015 г. Във Висшата дивизия \"Макуучи\" ранговете са \"Йокодзуна\" (Велик шампион) - \"одзеки\", \"секиваке\", \"комусуби\" и \"мегашира (1-12 степен)\". ", "date": "2019.05.01", "title": "Аоияма се изкачва в сумо йерархията"}
{"url": "https://duma.bg/noshtuvka-v-kartof-struva-200-dolara-n190869", "text": "Любителите на силни емоции вече могат срещу 200 долара да пренощуват в уютно бунгало с формата на огромен картоф в щата Айдахо, пише \"Метро\". Странният хотел тежи 6 тона, дължината му е 8,5 метра, широчината - 3,65 метра, а височината - 3,5 метра. Цялата \"картофена\" коруба, разположена в град Бойс, е изготвена от стомана, гипс и бетон. Гигантското изкуствено съоръжение обикаляше страната 6 години, теглено на платформа, за да популяризира производството на картофи в щата Айдахо. Накрая беше решено да бъде преоборудвано в хотелска стая. Снабдено е с комфортни легла, камина, баня и климатик.", "date": "2019.05.01", "title": "Нощувка в картоф струва 200 долара"}
{"url": "https://duma.bg/kuzmanov-otkaza-ispanets-v-ostrava-n190863", "text": "Втората ракета на България Димитър Кузманов се класира за II кръг на турнира на клей от веригата \"Чалънджър\" в Острава, Чехия (награден фонд 46 600 евро + гостоприемство). Кузманов (№332) отказа 31-годишния Пере Риба (Исп) с 6:2, 3:1. С успеха 25-годишният пловдивчанин спечели 450 евро и 3 точки за ранглистата. Снощи във II кръг той игра с поставения под №5 Денис Новак (Ав, №120).", "date": "2019.05.01", "title": "Кузманов отказа испанец в Острава"}
{"url": "https://duma.bg/dvama-ruski-bortsi-izgarmyaha-s-doping-n190862", "text": "Световният шампион по класическа бора от 2014 г. Чингиз Лабазанов (71 кг) беше дисквалифициран за 1 година заради нарушение на антидопинговите правила, съобщи Руската антидопингова комисия (РУСАДА). Дисквалификацията започва от 11 април. В същата категория 27-годишният Валери Гусаров е дисквалифициран за 4 години от 31 юли 2018 г. 28 руски спортисти, от които 17 в олимпийски спортове, изтърпяват наказания за употреба на спорния препарат мелдоний, отбелязаха от РУСАДА. ", "date": "2019.05.01", "title": " Двама руски борци изгърмяха с допинг"}
