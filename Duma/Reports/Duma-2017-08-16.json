{"url": "http://duma.bg/node/150981", "text": "Бившият вицепремиер Меглена Кунева се сдоби с нов пост в Брюксел. Заедно с друг бивш еврокомисар, португалеца Антинио Виторино, тя е предложена от ЕК за член на комитет, който се занимава със статута и финансирането на европейските политически партии. Назначението й е анонсирано в съобщение на официалния вестник на Европейския съюз, обнародвано на 28 юли. \nКунева обаче бе заподозряна в конфликт на интереси, тъй като все още се води лидер на \"Движение България на гражданите\", което пък е член на Европейската народна партия. За да поеме длъжността, членът на еврокомитета трябва да подпише декларация за конфликт на интереси, в която изрично се посочва, че не е \"настоящ или бивш служител на европейска политическа партия или на европейска политическа фондация\". \"По-специално декларирам, че не съм член на Европейския парламент, на съвета или на комисията. Не упражнявам изборни мандати. Не съм длъжностно лице или друг служител на Европейския съюз\", пише още в декларацията. \nОтговорът на въпроса кой ще оглави ДБГ на мястото на Кунева, ще бъде даден на 30 септември, обяви в Буграс Найден Зеленогорски. Още през май Кунева обяви, че подава оставка, но официално все още се води начело на ДБГ.      \n", "date": "2017.08.16", "title": "Кунева с нов европост, подозират я в конфликт на интереси"}
{"url": "http://duma.bg/node/150982", "text": "    Казанлъшките социалисти започнаха подписка с искане до кмета на общината, в която настояват за възстановяване и реконструкция на рушащия се паметник на Георги Кирков в града. Те призовават и за ремонт на площадното пространство около монумента, тъй като то е в окаяно състояние.  \nНационалният политически институт \"Димитър Благоев\" и БСП в Казанлък отбелязаха вчера 150-годишнината от рождението на Георги Кирков-Майстора. Честванията започнаха с тържество и поднасяне на венци и цветя на паметника на Майстора в Казанлък, който се намира на няколко метра от печатницата на \"Работнически вестник\". \nСлово за делото и живота на Георги Кирков пред паметника му произнесоха Ивелин Николов, директор на Национален политически институт \"Димитър Благоев\", народният представител от БСП Георги Гьоков, както и председателят на БСП в Казанлък Станимир Стефанов.       \n    В словото си председателят на столетницата в Казанлък цитира думи на Майстора:\"Партията изобилства с дребнобуржоазни глави, натъпкани със социалистическа фразеология. Чудно ли е подир това, ако идеолозите на \"широкия\" социализъм, т.е. на дребнобуржоазното недомислие, намерили наготово такава неустановена и податлива среда, но и правото да си разиграват коня от единия до другия край на партията?\".  \nПо-късно в ЛХМ \"Чудомир\" се проведе кръгла маса на тема \"Георги Кирков-Майстора и поуките му за днешното време\". В нея участие взеха изследователите на творчеството и делото му  проф. Максим Мизов и проф. д-р Димитър Генчев, Любка Герасимова, председател на ПК \"Георги Кирков\" в район \"Красно село\", представители от Стара Загора, Павел баня и Казанлък. \nПроф. д-р Димитър Генчев поде инициатива за написване и издаване на биографията на Георги Кирков-Майстора. \n    \n", "date": "2017.08.16", "title": " Искат възстановяване на паметника на Георги Кирков в Казанлък"}
{"url": "http://duma.bg/node/150983", "text": "Претоплянето на проверките около проекта \"Цанков камък\" и обвиненията, които ГЕРБ тиражира по адрес на Тройната коалиция и конкретно към Корнелия Нинова, станаха причина за ответна реакция от страна на лидера на БСП. Нинова обяви, че ще сезира прокуратурата и австрийското посолство за клеветите. Тя се закани и да съди всеки, замесил името й в инсинуации по темата. \n\"В последните дни министър-председателят Борисов и депутати от ГЕРБ, в опити да заглушат корупционни скандали в управлението на суджука, твърдят, че проектът \"Цанков камък\" е стартирал, докато съм била зам.-министър и, че съм обвързана с него. И двете са лъжа. Проектът стартира в правителството на Симеон Сакскобурготски през 2001 г. и нямам никакво отношение към него, дори и като зам.-министър в друго правителство от 2005 до 2007 г. Личните нападки към мен нямат никакво значение, но имат значение членовете и симпатизантите на БСП и онези милион българи, които ни подкрепиха на изборите\", обяви Нинова в социалните мрежи. \nЛидерът на БСП ще депозира до главния прокурор Сотир Цацаров питане дали при извършените прокурорски разследвания през годините в направените експертизи, разпити на свидетели и проверка на документи, фигурира името й. Ако е спомената, тя иска да знае в какво качество. \nНинова се закани да съди всички, които през последните дни са обвързали името й с \"Цанков камъk\" и са правили внушения, че е корумпирана. Тя припомни, че вече води дело срещу Бойко Борисов заради твърденията му, че е била член на СДС и защото я нарече \"г-жа Лъжа\". Както той, така и всички, които сега ме обвързват с проекта \"Цанков камък\", ще отговарят в съда, където ще трябва да доказват несъществуващи факти, категорична е социалистката. \nСпоред БСП с изявленията си Борисов въвлича Австрия в корупционен скандал. Затова Нинова изпрати писмо с информация по казуса до посланика на Австрия в България Роланд Хаузер. \"Както е известно, този проект е в изпълнение на договор между България и Австрия, която участва във финансирането. През 2004 г. е сключено споразумение с Verbundplan GmbH за изготвяне на работен проект и упражняване на авторски надзор по време на строителството. Самото строителство е изпълнено от консорциум от 3 австрийски фирми: Аlpine, Vatech hydro и Verbundplan\", припомня Нинова. Тя моли австрийците да проверят дали австрийски фирми са участвали в корупционни сделки в България и с кои български политици. \n\"Ние от БСП се обявихме за борба с паралелната държава и настояваме за пълната истина по този проект. Вярваме, че тя може да победи паралелната държава, която днес прикрива кражбите си с манипулации и лъжи\", завършва позицията на Нинова. \nДПС отрече Доган да е бил консултант за проекта От ДПС се възмутиха от обвързването на почетния им председател Ахмед Доган със скандалите по проекта \"Цанков камък\". Д-р Доган не е и не следва да бъде свързван нито с проекта \"Цанков камък\", чиито консултант не е и никога не е бил, нито с каквито и да е други спекулативни твърдения, заявяват от централата на движението. \nДПС смята, че пропагандната машина и черният ПР, намесващ името на Доган с проекта, както и всякакви спекулации по темата, са опит за отклоняване на общественото внимание от корупционните скандали и управленската безпомощност и некомпетентност, които бележат първите 100 дни на правителството. Те добавят, че  всеки опит за внушения в стил \"теория на конспирацията\" погазва етичните и професионалните медийни правила, а всяко съучастие в производството и тиражирането на фалшиви новини от страна на представителите на управляващата партия, коалиционните й партньори, както и на медиите, които ги публикуват, отдалечава България от европейските стандарти. \nМеждувременно Десислава Атанасова от ГЕРБ заяви, че Ахмед Доган не фигурира в сигнала им за \"Цанков камък\". Гербаджиите обаче се надявали да бъде проверен и хонорарът, който почетният председател на ДПС е взел като консултант на проекта. Тя повтори позицията на ГЕРБ, че проектът е започнал, когато министър е бил Румен Овчаров, а негов заместник - Корнелия Нинова. \nДУМА припомня, че през първия мандат на ГЕРБ парламентарната комисия за борба с корупцията и конфликт на интереси внесе в съда дело срещу Ахмед Доган за конфликт на интереси по четири консултантски договора за 1,5 млн. лв, единият от които за \"Цанков камък\". През 2011 г. Доган бе оправдан по повдигнатите обвинения и съдът отхвърли хипотезата за конфликт на интереси. \nТеменужка Петкова призна, че чашата на язовира не е спукана Чашата на язовир \"Цанков камък\" не е спукана и няма опасност за хората, призна в отговор на журналистически въпрос министърът на енергетиката Теменужка Петкова. Тя допълни, че в момента се извършва непланиран ремонт на геомембраната на язовир \"Цанков камък\" и планов, свързан с коритото на река Гащня. Петкова се закани, че подобни на \"Цанков камък\" проекти нямало да се повторят в българската икономика, защото били икономически неефективни.   \n", "date": "2017.08.16", "title": " Нинова ще съди оклеветилите я за \"Цанков камък\"  "}
{"url": "http://duma.bg/node/150984", "text": "Училищни психолози скочиха срещу синдикалния лидер Янка Такева заради нейни коментари за агресията в училище. В интервю преди дни шефката на Синдиката на българските учители заяви, че психолозите в училище приемат децата като пациенти и затова не са приемани достатъчно добре в школата. Според нея психолозите не осъзнавали, че проблемите на децата са социално-педагогически. Тя дори препоръча на просветното министерство да увеличи броя на педагогически съветници в училищата. \nВ позиция специалистите поискаха Такева да им се извини и \"да се отмести встрани\" заради твърденията й, че не успяват да се справят с агресията в училище. Според тях \"безпомощността на системата говори с този глас винаги, когато й е угодно да не се променя и да се спасява, за което й е необходимо да намери виновен, когото да посрами, посочи с пръст и публично унижи\". Те определят изказването на Такева като израз на \"най-ретроградна част от отломките на наукоподобно мислене, която създава най-големите бариери пред реформите в образованието\". \nПсихолозите обясняват, че заедно с педагогическите съветници работят с най-малко власт и уреден статут в системата, в условия на зависимост от директора на училището и неговата собствена визия за работата им, без национални приоритети в психологическото обслужване в образованието.     \n", "date": "2017.08.16", "title": " Училищни психолози се ядосаха на синдикална лидерка"}
{"url": "http://duma.bg/node/150985", "text": "Най-големият летен музикален фестивал, провеждащ се на Българското Черноморие - Solar Summer (\"Слънчево лято\"), се отменя. Причина за това е акцията на вицепремиера Валери Симеонов в курорта Слънчев бряг. Събитието трябваше да се състои този петък и събота на традиционното си място в клуб \"Ялта\" на \"Какао бийч\" край Слънчев бряг. \n\"Към момента, а и през целия сезон липсват подходящите условия, които да гарантират характерните за SOLAR качествен звук, ефектна сцена и безпроблемно протичане на събитията\", пишат организаторите. От съобщението става ясно, че те се опасяват, че събитието може да бъде прекратено от нова акция на държавните органи, а озвучителната техника да бъде иззета. \n\"Очакваме всички компетентни органи да вземат адекватно становище по въпроса, без постоянно да си прехвърлят отговорности, както се случва в последните 10 дни\", пишат още организаторите. Те поднасят своите извинения към всички, които са планирали да посетят събитието този уикенд, като в момента се договарят нови дати за участия на диджеите Адам Байър и Пако Осуна. \nЗакупените билети ще важат за новите дати, но могат да бъдат и върнати в офисите на \"Ивентим\" или на касите, където са били купени. \n    \n", "date": "2017.08.16", "title": " Отменят музикален фестивал заради акцията на Симеонов"}
{"url": "http://duma.bg/node/150986", "text": "След изработване на критерии за качеството на работа, ще бъде въведено селективно договаряне на НЗОК с болниците. Това обяви министърът на здравеопазването проф. Николай Петров при представяне на програмата на правителството в областта на здравеопазването до 2020 г. НЗОК ще сключи договор с болницата Х, която покрива критериите, а другите болници, които не ги покриват, няма да имат договор с касата, обясни министърът. Според Петров, ако дадена болница изпълнява обема на дейност и дава добро качество, \"дали ще фалира или не, е въпрос на мениджмънт\", средата е пазарна и ако тя има добър потенциал, ще продължи да привлича пациенти. ДУМА припомня, че в средата на юли т.г. 5-членен състав на ВАС потвърди решението на 3-членния и отмени наредба, приета по времето на Петър Москов за подбор на болници, с които касата да сключва договор. Въпросната наредба бе издадена заедно с Националната здравна карта, която също бе отменена от 3-членен състав на ВАС и сега се чака решението на по-висшата инстанция. Въпреки това във вчерашния брой на \"Държавен вестник\" картата е публикувана.  \nПо думите на министъра в процес на изработване е и теоретичен модел на заплащане на труда на медицинските служители. Петров обясни, че в момента парите за възнаграждения идват от клиничните пътеки и няма критерии, по които се разпределят средствата, на места заплатите били добри, на други - ниски. Според него възнагражденията трябва да се обвържат с обема на работа на медиците. От думите на проф. Петров стана ясно, че заедно с новия управител на НЗОК проф. Камен Плочев работят върху остойностяване на здравеопазването и смяната на модела за финансиране на болниците. Идеята на новия управител на НЗОК е да се плаща не на болници, а за лечението на болни, каза Петров.   \nОчаква се и пилотното въвеждане на диагностично-свързани групи в някои болници. Това означава, че ако пациент бъде приет за херния, но в същото време има и хронични заболявания като диабет или сърдечносъдово, например, ще бъде лекуван за всичките си болести, обясни Петров. Идеята е да се види дали наистина това ще струва по-евтино на обществения фонд. снимка Емилия Костадинова   \n", "date": "2017.08.16", "title": " В МЗ умуват нов модел на заплащане"}
{"url": "http://duma.bg/node/150987", "text": "Шумни заведения по централния столичен булевард \"Витоша\" от години тормозят живеещите в кооперациите столичани, оплакаха се самите те пред ДУМА. Хората са отчаяни, че никой от Столичната община не реагира на стотиците им жалби, изпращани през последните години на различни институции, включително и на омбудсмана. \"Подложени сме на нощен тормоз, живеем само от 8 до 16 ч., през останалото време шумът е нетърпим\", разказаха жители на районите \"Триадица\" и \"Средец\", в които попадат домовете им. Те настояват да се спазва наредбата за реда и условията за извършване на търговска дейност, според която \"не се допуска експлоатация на маси и столове за консумация на открито пред обекти преди 7 ч. и след 23 ч.\". Кафенетата и ресторантите обаче работят до 1-2 ч. през нощта и шумните компании от външните маси пречат на хората в жилищните сгради. В същото време от инспектората на Столичната община и от районните администрации само отговарят формално на жалбите и писмата на хората, а на практика не правят нищо.  \nОще от 2014 г. до общината е пратена подписка от близо 150 семейства, които благодарят на столичния кмет Йорданка Фандъкова за спирането на трафика по булеварда и искат лично съдействие за преустановяване на дейността на заведенията след 22 ч. Оттогава са правени проверки от Столичния инспекторат, но без реален резултат. \"Пращаха и допълнителен нощен патрул на \"Общинска полиция\", но тук проблемът не е в пиянските сбивания и нарушенията в обществения ред\", коментират жалбоподателите. Те разказват, че от общината обещали да сформират работна група с представители на \"Триадица\" и \"Средец\", която да обходи заведенията и да направи проверки, но отново нищо не се случило.  \nХората се жалват, че заведенията се роят и вече завземат и пейките, които общината постави по булеварда за обществено ползване. Те се разполагали дори пред етажната собственост, като почти влизали във входовете на кооперациите. Живеещите разказват още, че заведение е разположило масите си от двете страни на булеварда, а сервитьорките тичали с бири през пешеходната зона.  \n\"Цари абсолютно безхаберие и безсилие, отговори на жалбите си имаме, но те са формални и помпозни. Всяка столица си има представителен булевард, но това тук е селски мегдан\", обобщават недоволните.  Снимка Емилия Костадинова \n    \n", "date": "2017.08.16", "title": " Шумни заведения тормозят живеещите по бул. \"Витоша\""}
{"url": "http://duma.bg/node/150988", "text": "Бившият програмен директор на радио \"Дарик\" Владимир Танев обяви в социалните мрежи, че ГДБОП са задържали столичанин заради критики срещи Бойко Борисов. \"Цивилни служители от ГДБОП са навестили човека в неговото жилище около 12,30 ч. и срещу показана призовка за разпит са го отвели в централата на службата на бул. \"Цариградско шосе\". Поводът е била реплика в социалната мрежа с горе-долу следното съдържание: \"Идва неговия край, хората ще излязат с пушки\", разказа Танев. \nУниформените уточнили, че написаното е обида срещу премиера и попитали гражданина да познава други, които пишат срещу премиера. \"Човекът им отговорил откровено - 95 на сто от българите. Служителите от ГДБОП са поискали да подпише декларация, в която се разкайва за действията си\", допълва Танев. \nПо-късно Сайтът nbox.bg публикува и интервю с В.К. от София, който твърди, че репликата е от април тази година. Човекът твърди, че е питан дали иска да убие Борисов и той отрекъл. Бил провокиран да го напише, защото не бил съгласен с политиката на правителството спрямо бежанците.   \n", "date": "2017.08.16", "title": " ГДБОП привикала мъж заради изказване срещу Борисов"}
{"url": "http://duma.bg/node/150992", "text": "Лидерът на БСП Корнелия Нинова обяви в своя позиция, че премиерът Бойко Борисов е въвлякъл Австрия в корупционен скандал. Повод за това й дават думите на Борисов, че построеният с участието на три австрийски фирми язовир \"Цанков камък\" е корупционен проект. Нинова, чрез посланика на Австрия, моли Виена да провери твърденията на министър-председателя.  \nЕдновременно с това лидерът на БСП обяви, че ще иска от главния прокурор отговор дали името й присъства в предишните проверки по \"Цанков камък\". Нинова се зарече да съди всички, които през последните дни са обвързали името й с \"Цанков камък\" и са правили внушения, че е корумпирана. Тя припомни, че вече съди за клевета Бойко Борисов.    \n", "date": "2017.08.16", "title": " Борисов въвлече Австрия в корупционен скандал  "}
{"url": "http://duma.bg/node/150978", "text": "Столичната община отново пусна обществената поръчка за ремонта на ул. \"Граф Игнатиев\". Тя бе спряна в края на май, когато стана ясно, че има пропуски в документацията. Тогава зам.-кметът по транспорта Евгени Крусев изрази надежда, че процедурата ще бъде рестартирана до две седмици. Това обаче става едва сега. \nИзбраният изпълнител ще трябва да изгради, възстанови и обнови зона, която обхваща ул. \"Граф Игнатиев\" от ул. \"Алабин\" до Канала, включително и пл. \"Джузепе Гарибалди\", пл. \"Славейков\" и градината \"Св. Седмочисленици\". Ремонт ще се прави и на ул. \"Цар Шишман\" между ул. \"Граф Игнатиев\" и пл. \"Народно Събрание\", на ул. \"6 септември\" между ул. \"Граф Игнатиев\" и ул. \"Аксаков\", както и на ул. \"Солунска\" между бул. \"Витоша\" и ул.\"Граф Игнатиев\". Поръчката включва още обновление на релсовия път, контактната и кабелната мрежа по ул. \"Граф Игнатиев\". Очаква се обновената територия да обхване 53 900 кв. м. \nОбществената поръчка е за близо 22 млн. лева без ДДС, като основната част от парите ще дойдат по оперативната програма \"Региони в растеж (2014-2020 г.). Фирмата изпълнител ще трябва да е готова с реконструкцията до 17 месеца след възлагането на поръчката от общината.  \nПромяната, която планират от столичното кметство на ул. \"Граф Игнатиев\" и на площад \"Славейков\", предизвика недоволството на много софиянци. Те изразиха несъгласието си с премахването на книжния пазар на площада, имаха и редица забележки за оформянето му.    \n", "date": "2017.08.16", "title": " Отново пуснаха поръчката за ремонта на ул. \"Граф Игнатиев\""}
{"url": "http://duma.bg/node/150979", "text": "Марката \"СДС\" е запорирана и партията няма да има правото да я ползва, освен ако не плати задълженията си към адвокат Диньо Бозаджиев. До централата на партията вече е изпратено и Запорно съобщение, в което настоящият лидер Божидар Лукарски е информиран за казуса. В документа се казва, че Съюзът на демократичните сили дължи на столичния адвокат над 4200 лв. и ако задължението не бъде погасено, партията няма да може да използва марката си за търговски продукти. \n\"Това е един най-обикновен спор между търговци от правна гледна точка. Става въпрос за търговска сделка и адвокатска услуга, която трябва да бъде платена. Това беше съвсем инцидентен ангажимент в рамките на 5-6 месеца. От СДС не ми платиха хонорарите. Предвид, че не са платени навреме, сега са 3 пъти повече. Получил съм само една много малка част\", обяви по телевизията Бозаджиев. \nОказва се, че през 2013 г. адвокатът е водил над 30 дела от името на СДС пред Върховния административен съд. Той е представлявал обжалвания по решения на ЦИК за разпределянето на членове на СДС в районните избирателни комисии за предсрочните избори същата година. \nЗаради неизплатените хонорари той завел дела, но след като сметките на партията се оказали празни и нямало какво да запорира, запорирал търговската марка \"СДС\". Законът забранява на политическите партии да извършват търговска дейност, поради което в СДС \"не се вълнуват\" от наложения запор. Пред \"Медиапул\" главният секретар на СДС Филип Кирев изразил недоумение кога, защо и от кого търговската марка въобще е била регистрирана. \nЗа 5-6 дела има вече изпълнителни листове. Когато съдия-изпълнител остойности името СДС, то ще бъде пуснато в продажба, заканва се адвокатът. \nДУМА припомня, че на последните предсрочни парламентарни избори няколко политически формации не успяха да преминат самостоятелно бариерата от 1%. Съгласно закона СДС, АБВ, \"Движение 21\" и ДСБ трябваше да освободят държавните имоти, които използват за партийни централи. В края на юни обаче СДС все още не бе освободил \"Георги С. Раковски\" 134, ДСБ - бул. \"Витоша\" 18, а АБВ и \"Движение 21\" - имотите на ул. \"Врабча\" 23. Седесарите твърдяха, че през 2010 г. партията е сключила с областната управа 10-годишен договор за наем. Тогава Киров обяви, че плащат месечен наем около 8400 лв. В началото на август обаче Областната управа на София-град съобщи, че сините дължат 220 000 лв. наем за поcледните 2 г. плюc 50 xил. за тaкса cмет за централата. От СДС твърдят, че задълженията били натрупани през последните 7 години. Те обвиниха, че Областната управа се е забавила с 2 г. и 5 месеца с приспадането на разходите за основен ремонт на сградата. В периода май 2013 г. - декември 2014 г., СДС не е получавала държавна субсидия, защото не е била парламентарно представена партия, жалят се хората на Лукарски. \nОчаква се специална комисия на областната управа да излезе със становище до края на месеца.     \n", "date": "2017.08.16", "title": " Адвокат запорира марката \"СДС\"  "}
{"url": "http://duma.bg/node/150923", "text": "1. По майчина линия предците на Елвис са индианци от племето чероки. \n2. Кралят на рокендрола има далечна роднинска връзка с американския президент Ейбрахам Линкълн. \n3. Появява се на бял свят с брат близнак, който умира още при раждането. Получава второто си име - Арон (което предпочита да се произнася по-провлачено - Аарон), за да му напомня за този трагичен факт. \n4. Родителите на Пресли са много религиозни, което се предава и на сина им. През целия си живот препрочита Библията и се интересува от духовни въпроси. Носи едновременно кръстче и звездата на Давид, като уточнява: \"Не искам да пропусна рая заради някакви си формалности.\" \n5. Елвис има светла коса, но през 1956 г., подражавайки на кумира си Дийн Мартин, я боядисва черна. А и този цвят по-добре изглежда на телевизионния екран, изгодно подчертавайки сините очи на изпълнителя. \n6. Първата китара Елвис получава като подарък за 11-ия си рожден ден. Но, както всяко дете на тази възраст, недоволства, защото е искал колело. \n7. Семейството му е доста бедно: майката и бащата полагат тежък физически труд на няколко места, за да свържат двата края. \n8. Когато е 13-годишен, музиката става приоритет за Елвис. Особено много харесва блус, който по онова време се изпълнява предимно от чернокожи. \n9. Феноменалната му памет, рядката музикалност и познаването в детайли на различни жанрове дават възможност на Пресли да се превърне в певец, който се чувства перфектно в каквито и да било стилове и направления. \n10. След като завършва училище през 1953 г., Елвис работи като шофьор на камион. По същото време прави първия си непрофесионален запис в легендарното студио Sun, откъдето тръгват такива класици на рокендрола като Карл Пъркинс, Рой Орбисън, Джери Лий Луис и др. \n11. Феноменалната дарба на младия Пресли е забелязана от продуцента Самуел Филипс, дълго време безрезултатно търсещ бял изпълнител, който да пее като афроамериканец. Щом чува и вижда какво прави Елвис на сцената, разбира, че е намерил самородно злато. \n12. Огромен успех певецът постига в САЩ още с първата си плоча That`s All Right. Всички музикални енциклопедии отбелязват, че именно този сингъл се превръща в предвестник на раждането на ново направление в рокендрола. \n13. Когато пускат първите записи на Елвис по радиото, водещите диджеи специално уточняват, че слушателите ще чуят изпълнението на бял артист. \n14. След сензационните концертни изяви на  Пресли и пускането на няколко хита е забелязан от бившия панаирен търговец Том Паркър, който е готов да му стане мениджър. И плаща на тогавашния импресарио на Елвис - Филипс, астрономическата за онези времена сума от 25 хил. долара. Полковник Паркър започва да организира участия на изпълнителя в различни щати, урежда му телевизионни записи и много скоро за певеца започва да говори цяла Америка. \n15. През януари 1956-а 21-годишният Елвис записва първия си сингъл за RCA - Heartbreak Hotel, който повече от 8 седмици се задържа на върха на всички музикални класации и достига тираж от над милион бройки. \n16. Песента Hound Dog на Пресли се превръща в първия манифест на рокендрола. \n17. За 1956 г. Елвис печели 6 златни диска. \n18. През октомври с.г. Пресли става толкова популярен, че мениджърът му с лекота подписва изгоден 3-годишен договор с киногиганта 20th Century Fox. \n19. На Елвис предлагат роля във филма със заглавие \"Братята Рено\", който по-късно излиза по екраните като Love Me Tender (\"Обичай ме нежно\") по едноименната балада на Пресли, използвана в лентата за саундтрак. \n20. За 15 години - от 1956-а до 1969-а, Кралят на рокендрола се снима в 33 кинотворби. Но филмовата кариера на Елвис не може да се нарече успешна, защото по-голяма част от лентите са определяни от критици като посредствени музикални мелодрами. \n21. По време на наборната служба в Германия (1958-1960) Пресли е лишен от възможността да се изявява и да прави записи. Но посвещава цялото си свободно време, за да се самоусъвършенства: развива гласа си до трета октава и се научава да взема кадифени ниски тонове, които впоследствие ще го качат на върха на музикалния Олимп. \n22. Като войник се занимава с източни бойни изкуства и дори получава черен колан по карате, а по онова време в цяла Америка притежателите му са не повече от 150 души. \n23. По-късно Елвис обучава на тази система за самозащита всички свои бодигардове и братята Уест, които отварят собствена школа, посещавана от самия Чък Норис. \n24. През 1967 г. Пресли се жени за първи и последен път за Присила Ан Болие, с която се запознава, когато тя е едва 14-годишна, а той - на 24. \n25. Точно 9 месеца след сватбата - на 1 февруари 1968 г., се ражда дъщеря им Лиса-Мари, която по-късно става певица и се омъжва за Майкъл Джексън. \n26. Бракът на Краля на рокендрола и американската актриса продължава едва 5 години. \n27. От 1969 до 1977 г. Елвис изнася над 1100 концерта в САЩ. \n28. Душевното и физическото състояние на певеца стремглаво се влошават заради перманентната преумора и възникналата в началото на 70-те години наркозависимост. \n29. От 1970 г. Пресли винаги е с тъмни очила. Феновете мислят, че аксесоарът е част от имиджа на изпълнителя, но всъщност така Елвис се опитва да скрие глаукомата си. \n30. Всички изяви на звездата завършват с песента Can`t Help Falling In Love, а Кралят на рокендрола излиза от сцената под акомпанимент на барабани. \n31. Думите \"Елвис току-що напусна сградата\", с които конферансието дава знак за края на концертите на Пресли, за да се осигури безопасността му и да се избегне натрапчивото внимание на напористите фенове, се превръщат в крилата фраза, означаваща пропусната възможност. \n32. Певецът е изключително щедър, дава големи суми за благотворителност, редовно подарява на близки и приятели коли, а историята за розовия кадилак, който купува на майка си, със сигурност я знаят всички. \n33. Веднъж ощастливява неизвестен посетител на автомобилен салон, като го прави собственик на скъпа лимузина. \"Бях в добро настроение\", обяснява звездата. \n34. През януари 1976 г. записва последния си диск Moody Blue, който веднага става златен. След това отказва да издава други албуми и рядко излиза на сцената. \n35. Към края на живота си тежи близо 130 кг при ръст 182 см, движи се много трудно. \n36. Заради натрапчивата мания, че някой го преследва, се обгражда с безброй бодигардове и практически не напуска дома си. \n37. Кралят умира на 42 години в своето имение Грейсленд в Мемфис. Според официалната версия смъртта настъпва заради свръхдоза наркотици. \n38. Кончината на Елвис поражда безчет слухове. Феновете отказват да повярват, че кумирът им е напуснал този свят, убедени, че Пресли инсценира самоубийство. \n39. Някои и до днес са убедени, че Елвис е жив. Всяка година се появяват свидетелства, че е видян в различни кътчета на планетата ни. \n40. На Пресли принадлежи световен музикален рекорд, който дори четири десетилетия след смъртта му никой не успява да подобри: 150 песни на Краля на рокендрола попадат в \"горещата стотица\" на хит парада Billboard, като 18 от тях оглавяват престижната класация.     \n", "date": "2017.08.16", "title": "40 (не)известни факта за Елвис Пресли  "}
{"url": "http://duma.bg/node/150924", "text": "Не мислете, че жените се чувстват най-секси на 20, когато са най-стегнати и с безупречна кожа, защото всъщност дамите са най-уверени в телата си на 65, установи проучване, публикувано в \"Метро\". Изследването било поръчано от модната компания \"Ем енд ко\" и обхванало 3000 представителки на нежния пол. Те трябвало да отговорят на въпроси относно това как се чувстват в бански костюми според различните възрастови групи. \nОбщо взето, жените нямали високо самочувствие в плажно облекло, като го оценявали с \"петица\" по десетобалната система. Но дамите на възраст между 65 и 74 години давали на телата си \"шестица\". Колкото представителките на нежния пол ставали по-възрастни, толкова по-малко са били кахърите им за извайване на \"бикини тяло на мечтите\". Това силно ги отличавало от 20-30 годишните, които страдали, че не могат да покрият изискванията за идеална плажна визия. \nВестникът цитира и анкета на \"Галъп\" от 2014-а, според която 75% от американците на възраст над 65 се чувствали уверени във външния си вид. Показателите са в пъти по-високи, отколкото при по-младите хора.     \n", "date": "2017.08.16", "title": " Жените се чувстват най-секси на 65 години"}
{"url": "http://duma.bg/node/150925", "text": "Неизвестни лица задигнаха ремарке с 20 т шоколад и скъпи десерти в германския град Нойщад, пише \"Велт\". Стоката е на стойност между 50 и 70 хил. евро. Сред откраднатите лакомства има значително количество \"Нутела\" и шоколадови яйца. Все още не е ясно дали обирът е бил планиран или престъпниците просто са се възползвали от разкрила се пред тях добра възможност. \nПолицията се опитва да установи и дали този криминален акт е свързан с кражбата на товарен камион във Ваймар, както и със задигането на ремарке с 30 т плодов сок във Витенбург, извършени неотдавна.   \n", "date": "2017.08.16", "title": " Откраднаха ремарке с 20 тона шоколад"}
{"url": "http://duma.bg/node/150926", "text": "Първите продукти за човешка консумация, произведени от насекоми, ще излязат в продажба в швейцарски супермаркети следващата седмица, съобщи АФП. Желаещите ще могат да опитат бургери и кюфтета от брашнени червеи с ориз, зеленчуци и подправки. Те ще се продават в магазините на веригата \"Кооп\". \nШвейцария е първата европейска държава, разрешила използването на насекоми за човешка употреба, уточни говорител на федералната служба за безопасност на храните. Законодателството в страната допуска консумацията на скакалци, щурци и брашнени червеи. Тези насекоми се отглеждат за храна на животни. За да са подходящи за човека, трябва да са четвърто поколение.   \n", "date": "2017.08.16", "title": "Кюфтета от червеи продават в Швейцария"}
