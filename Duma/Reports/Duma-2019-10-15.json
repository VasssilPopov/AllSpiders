{"url": "https://duma.bg/400-000-martvi-dushi-v-izbiratelnite-spisatsi-n201473", "text": "Около 400 000 са \"мъртвите души\" в избирателните списъци, призна проф. Михаил Константинов. Реалните гласоподаватели в страната са 5 800 000 души, но по списъците на ЦИК те са 6 200 000. Според Константинов това ще доведе до обявяване на по-ниска избирателна активност, дори ако реалните числа показват обратното. \"Този проблем се констатира вече 30 години и нищо не се прави. БСП отдавна настоява изборните списъци да бъдат актуализирани и изчистени от \"мъртвите души\". Поискахме ЦИК в определен срок да изпълни законовото си задължение да създаде публичен регистър на избирателите у нас\", коментира за ДУМА Крум Зарков. Константинов припомни, че местните избори са най-сложните за изпълнение. Най-лесни за подготовка били изборите за президент, след тях са европейските и парламентарните. При местния вот има по-голям брой кандидати, както и преференции, които допълнително усложняват броенето, обясни Константинов. \"Най-уязвимото звено при организацията на избори е слабата подготовка на ангажираните в избирателните секции. Очаква се ЦИК да въведе онлайн примерни протоколи\", коментира Константинов. Той отрече да има опасност компютрите на \"Информационно обслужване\" да бъдат хакнати, защото са изолирани. И припомни, че при предходните избори е имало хакерска атака срещу сайтове на редица институции, но те не са позволили проникване в самите системи. \"Най-много се търгува с гласове при местните избори, защото няколко гласа могат да променят хода на вота. Най-активна е продажбата на гласове в малките населени места\", поясни шефът на \"Информационно обслужване\".", "date": "2019.10.15", "title": "400 000 \"мъртви души\"  в избирателните списъци"}
{"url": "https://duma.bg/chetirima-poluchiha-vtori-zhivot-n201470", "text": "В навечерието на Европейския ден на донорството в УМБАЛ \"Св. Марина\" във Варна се осъществи 13-ата за тази година донорска ситуация. Благодарение на решението на близките на изпаднал в мозъчна смърт 53-годишен мъж бяха дарени и трансплантирани органи на четирима души. В УБ \"Лозенец\" успешно са присадени бъбреци на 58-годишна жена и 50-годишен мъж. Нова възможност да живее получи и 56-годишен мъж, на когото в същото лечебно заведение беше трансплантиран черен дроб. Поради липса на съвместимост с подходящ пациент в България, сърце е предложено по линия на Евротрансплант и е предоставено на нуждаещ се от болница в Берлин.", "date": "2019.10.15", "title": "Четирима получиха втори живот"}
{"url": "https://duma.bg/gerb-v-dobrich-izpolzvat-detsa-za-partiyna-agitatsiya-n201472", "text": "ГЕРБ и СДС в Добрич използват деца за партийна агитация. Зам.-областният управител Красимир Николов, който е и кандидат за общински съветник в листата на управляващата партия, в неделния ден е раздавал рекламни материали на малчугани. Децата са получили раници, химикалки и календарчета с логото на ГЕРБ. Раздаването на агитационните партийни подаръци е станало по време на срещата на кандидата на ГЕРБ за кмет на Добрич Надежда Петкова. За да прикрият неправомерните си действия, управляващите отказали достъп на журналисти и не им позволили да снимат.  Това не е първият случай, в който ГЕРБ в града на Живко Мартинов-Суджука, включват деца в предизборните си изяви. Партийните функционери вече скандализираха обществеността с откриването на предизборната си кампания, в която част от участниците в мероприятието отново бяха малчугани. Шествието из улиците на Добрич тогава се водеше от група невръстни гайдари. По-късно Надежда Петкова превърна откриването на ремонтираната зала \"Добротица\" в партийно мероприятие, като се снима отново с дечица. Сред усмихнатите участници се кипри спортният министър Красен Кралев (на снимката). Припомняме, че според българското законодателство е абсолютно забранено да се замесват деца в каквито и да е партийни изяви. Надежда Петкова и предизборният й щаб обаче демонстрират липса на елементарна правна култура и нагло газят законите, коментират възмутени жители на добруджанския град.", "date": "2019.10.15", "title": "ГЕРБ в Добрич използват деца за партийна агитация "}
{"url": "https://duma.bg/podpiska-v-burgas-sreshtu-gorene-na-otpadatsi-v-tets-a-n201476", "text": "БСП в Бургас започна подписка и онлайн петиция срещу трите инвестиционни намерения за изграждането на инсталация за изгаряне на твърди битови и други отпадъци на територията на \"Топлофикация - Бургас\". Това обяви депутатът от \"БСП за България\" и кандидат за кмет Николай Тишев по време на откриването на втория предизборен информационен център в комплекс \"Меден рудник\". Всички подписи, които бъдат събрани, Тишев ще връчи лично на министъра на околната среда и водите Нено Димов. \"Няма да спрем да алармираме за проблема, докато няма положително решение за Бургас и докато не отпадне възможността за каквото и да е горене на боклуци\", категоричен е Тишев. Той подчерта, че ако горенето на твърди битови отпадъци започне, това ще е един от най-големите проблеми на Бургас. \"И в момента влизат боклуци през пристанището, но балите заминават за горене към площадките в Бобов дол и други места в страната. Ако и в Бургас те започнат да се изгарят в ТЕЦ-а, въздухът ще стане ужасен. В момента в Бобов дол протестират, а прокуратурата временно затвори два ТЕЦ-а, за да ги проверява заради незаконното изгаряне на отровни боклуци. Не искаме и няма да допуснем това и в нашия град\", подчерта Тишев. Кандидатът за общински съветник Васил Иванов, който е председател на Младежкото обединение на БСП в Бургас, обяви началото на онлайн петицията. Идеята е да се включат повече хора и да се даде гласност на проблема. \"Няма да позволим тихомълком да се случи най-лошото за жителите на общината. Боклуците трябва да се рециклират, а не да се изгарят. Изгодата от този вид унищожаване е, че италианците плащат по 140 евро на тон. Колкото повече отпадъци изгорим, толкова повече пари се прибират, а електроенергията се изкупува на завишени цени и има гарантирано изкупуване. Така става голям затворен кръг и се прибират милиони\", обясни Иванов. Освен в шатрата в \"Меден рудник\", подписи се събират и в централната на БСП на ул. \"Богориди\".", "date": "2019.10.15", "title": "Подписка в Бургас срещу  горене на отпадъци в ТЕЦ-а"}
{"url": "https://duma.bg/isteriya-n201478", "text": "Необуздана истерия е обхванала през последните седмици медиите на властта и нейните предизборни щабове. По-официалните залагат на пропагандата с \"невижданите успехи\", докато в кафявия спектър сипят огън и жупел, кал и помия срещу опонентите - до степен, при която без да искат, постигат обратен ефект. Човек остава с усещането, че се води битка на живот и смърт и ако ГЕРБ случайно загуби София или някой друг голям град, ще настане потоп.  Изхабени и оядени от управлението, там \"горе\" имат основания да се тревожат и страхуват. Имитацията на свобода на словото, безнаказаната корупция по високите етажи, нагласените търгове и обществени поръчки, използването на органи като прокуратура, ДАНС, КПКОНПИ, НАП за натиск към несъгласните, пратиха страната ни отвъд борда на европейската цивилизованост и я превърнаха в  диктатура.  Демагогията на управляващите също се издигна на нови висоти. Бойко Борисов, който няколко пъти се зарече, че уж нямало да участва в предизборната кметска кампания, не спира да агитира. Обикаля като луд град след град с държавни пари и охрана, хвали се наляво и надясно, дори откри предсрочно и предизборно нови 9 км отсечка от \"Хемус\".  В типичния си стил на Бащица Борисов определи завършването на магистралата за нещо като апотеоз на цялостното си управление. Когато бъде завършена след 3-4 години, щял да се оттегли от политиката. И разсеяно пропуска да си спомни как Лиляна Павлова навремето обещаваше този финал да се случи още през 2017 г...  В същото време от пренавиване и престараване лакеите около него и сервилните му подчинени възродиха култа към личността. Уж идат местни избори, а масово Борисов е във фокуса на агитацията. Джипката му се превърна в мобилен предизборен пункт. Снима се с електората или със своите мераклии за хранилката, като за последно. Въвлечени в кампанията са и деца, въпреки че е незаконно. Една снимка от събрание на ГЕРБ в Копривщица пък взриви социалните мрежи със своето послание. Сигурно ви е попадала - оная с траурната атмосфера в читалищната зала преди началото, където на всеки стол виси фланелка с неговия лик, а отпред са наредени цветя, сякаш предстои панихида. Зловещо, като реквием!  В пълен ход са и опитите за шантаж, изнудване и натиск над обикновени хора да гласуват за ГЕРБ, огласените за това случаи не са един и два. Прийомите на феодалите в малките места се пренесоха дори в центъра на София, където собственици на магазини са подобаващо \"помолени\" да поставят плакати на Фандъкова и ГЕРБ на видно място. \"Не сте длъжни, но... помните ли каква услуга ви направихме?\", разказва възмутено една от потърпевшите.  Такава е атмосферата за тези избори.  Безцеремонни са, нагли са, със самочувствие за вечност и безнаказаност. За огромната част от народа остават бедността, униженията, болката и гневът. Вече няма какво да губи. А стиска ли му да промени съдбата си? Все пак идат избори.   ", "date": "2019.10.15", "title": "Истерия"}
{"url": "https://duma.bg/kiril-despodov-vsichki-sa-vinovni-n201490", "text": "\"Това е реалността. Като цяло нищо не се получаваше. Можеше резултатът да е двоен. Това е все пак Англия, да гледаме реално на нещата. Не сме паднали от Албания, но това е положението. Расизмът не е хубаво нещо. Не искам да го коментирам. Не трябва само треньорът да бъде нападан. Всички са виновни. Не трябва да се обвинява само един човек“, каза Десподов. „Извинявам се на всички. След първите 4 гола нямаше какво да губим и излязохме напред и видяхме какво се случи. Дано тази загуба да не повлияе на развитието на младите, защото те не са и много“, обяви защитникът Петър Занев. В ефира на БНТ Бончо Генчев обаче обвини именно футболистите в бездушие, които през целия мач са наблюдавали играта на съперника, без да се опитват да им се съпротивляват. Другият бивш национал Владимир Манчев пък обави, че българските национали е по-добре да не ходят да играят плейофи в Лигата на нациите, защото срамът ще е още по-голям.", "date": "2019.10.15", "title": "Кирил Десподов: Всички са виновни"}
{"url": "https://duma.bg/mihaylov-otkaza-da-podade-ostavka-n201505", "text": "Председателят на Българския футболен съюз Борислав Михайлов заяви, че няма да подава оставка, съобщи БНР. Тя му беше поискана от премиера Бойко Борисов. На базата в \"Бояна\" медийният директор на съюза Христо Запрянов разясни, че в петък от 14.00 часа има заседание на Изпълкома на БФС и след него, от 15.00 часа Михайлов ще отговори на всички въпроси на медиите.", "date": "2019.10.15", "title": "Михайлов отказа да подаде оставка"}
{"url": "https://duma.bg/krasi-balakov-nyamame-klasa-tragvam-si-ako-tryabva-n201491", "text": "„Нямаме класа. Това е. срещу този отбор на Англия, с тази динамика. Можеше да изглеждаме по-добре. Първото полувреме бяхме зле, второто се опитахме да променим нещата, но не се получи. В тази ситуация, в която излязоха от игра Антон Недялков, Страхил Попов и Васил Божиков, искам да дойде друг треньор, който да направи нещо друго. Много точно съм анализирал всичко. Трудно можеше да измъкнем нещо друго от Англия. Нашата цел са плейофите в Лигата на нациите през март. Нищо не чух по темата са расизма. Те са били чули и мачът затова беше прекратен. Ако съм аз проблемът и ако хората искат да си отида, ще съм първият, който ще си тръгнe. Нито аз съм проблемът, нито Боби Михайлов. Трябва да се работи, за да имаме успехи след 6-7 годни. Ако остана селекционер, ще си върша работата, както сега“, каза Балъков.", "date": "2019.10.15", "title": "Краси Балъков: Нямаме класа, тръгвам си ако трябва"}
{"url": "https://duma.bg/shefat-na-angliyskiya-futbol-poiska-sanktsii-za-balgariya-n201499", "text": "Президентът на Английската футболна асоциация (ФА) Грег Кларк призова УЕФА да спазва стриктно политиката си за нулева толерантност към проявите на расизъм. \"Държа да видя по-строг контрол върху расистките прояви. Да, наясно съм, че това се приема много сериозно, но ако ще твърдим, че сме приели политика на нулева толерантност, то тя трябва наистина да бъде нулева. Маймунските звуци от един човек са същата проява на расизъм като маймунските звуци от 100 човека. Всички заедно, с помощта и на УЕФА, трябва да се справим с този проблем. В Англия правим всичко по силите ни, за да изкореним тотално расизма. С порицание не става. Става само с нулева толерантност\", каза Кларк за ITV. Причина за изказването на президента на ФА са проявите от снощния мач срещу България, който \"трите лъва\" спечелиха с 6:0.", "date": "2019.10.15", "title": "Шефът на английския футбол поиска санкции за България"}
{"url": "https://duma.bg/datata-n201458", "text": "МЕЖДУНАРОДЕН ДЕН НА БЕЛИЯ БАСТУН. Ден на незрящите. Обявен е за пръв път през 1964 г. в САЩ с резолюция на Конгреса. През 1970 г. това прави Международната федерация на слепите, а десет години по-късно - и Световният съвет за благополучие на слепите. Днес се отбелязва и Световният ден на чистите ръце. Всяка година в инициативата се включват близо 200 млн. души от над 100 страни. 1581 - В ПАРИЖ СЕ ПРОВЕЖДА ПЪРВОТО ПУБЛИЧНО БАЛЕТНО ПРЕДСТАВЛЕНИЕ. Мястото е кралският дворец, а организатор - кралицата-майка Катерина Медичи. Автор на първия спектакъл с единен сюжет е италианецът Балтазарини. В Париж през 1661 г. се открива и Кралска академия на танца, изиграла важна роля за развитието на балета. 1608 - РАЖДА СЕ ЕВАНДЖЕЛИСТА ТОРИЧЕЛИ, ИТАЛИАНСКИ ФИЗИК И МАТЕМАТИК (УМИРА 1647 Г.). Изобретява живачния барометър. За пръв път опитно определя стойността на атмосферното налягане, като използва стъклена тръба, дълга около 1 м, запоена в единия край. Торичели я напълва с живак, запушва отвора й и я потапя в чаша с живак. Когато отпушва отвора, част от живака в тръбата изтича в чашата. В тръбата остава живачен стълб, чиято височина на морското равнище е около 760 мм. 1814 - РАЖДА СЕ МИХАИЛ ЛЕРМОНТОВ, РУСКИ ПОЕТ (УМИРА 1841 Г.). Започва да пише стихове на 14 години, силно повлиян от стила на Джордж Байрон. Публикува първото си стихотворение \"Весна\" през 1830 г. През 1834 г. става офицер. След смъртта на Александър Пушкин през 1837 г. Лермонтов му посвещава поемата на \"На смерть поэта\". Убит при дуел с офицера Николай Мартинов в гр. Пятигорск. 1859 - РАЖДА СЕ АЛЕКСАНДЪР ТЕОДОРОВ-БАЛАН, БЪЛГАРСКИ ЕЗИКОВЕД, ЛИТЕРАТУРЕН ИСТОРИК И БИБЛИОГРАФ, АКАДЕМИК (УМИРА 1959 Г.). Ректор на Висшето училище (дн. Софийски университет \"Св. Климент Охридски\"). Главен деловодител на Българското книжовно дружество (дн. БАН). Автор е на около 900 научни труда. 1905 - В ЛОВЕЧ СЕ РАЖДА ХРИСТО БРЪМБАРОВ, ОПЕРЕН ПЕВЕЦ, ПЕДАГОГ (УМИРА 1974 Г.). Символ на българската вокална школа. УБащаФ на Международния конкурс за млади оперни певци в София. Завършил висше музикално образование в Италия. Изпълнявал поредица централни роли, като коронната е на Борис Годунов в едноименната драма на Мусоргски. Професор, негови ученици са Николай Гяуров, Асен Селимски, Никола Гюзелев, Гена Димитрова и др. 1937 - УМИРА ЙОРДАН ЙОВКОВ, ПИСАТЕЛ (Р. 1880 Г.). Един от най-добрите майстори на разказа, певец на Добруджа. Автор на произведения, превърнали го в част от националния духовен и литературен живот - сборниците \"Последна радост\", \"Старопланински легенди\", \"Вечери в Антимовския хан\", \"Женско сърце\", романите \"Чифликът край границата\", \"Ако можеха да говорят\", драмите \"Албена\", \"Боряна\" и др. Един от най-превежданите български автори.", "date": "2019.10.15", "title": "Датата"}
{"url": "https://duma.bg/tezhka-katastrofa-kray-kazanlak-vze-6-zhertvi-n201471", "text": "Шестима души загинаха при тежка челна катастрофа между два автомобила на пътя между Габрово и Казанлък, близо до село Крън. Челно са се сблъскали два автомобила. Инцидентът е станал около 1 ч. през нощта в понеделник. На място са загинали шофьорите на двете коли и четиримата пътници в едната от тях. Всички жертви са млади хора, а петимата в едната кола са от Крън, уточниха от полицията. По първоначални данни водачът от Крън е употребил алкохол и е карал с висока скорост. 18-годишен загина в катастрофа край бургаското с. Черково, причинена от внезапно излязъл на пътя глиган. Водачът е 20-годишен от Черково, който е карал с несъобразена скорост. Шофьорът е с комоцио, пострадали са още трима пътници, но без опасност за живота. Водач на мотопед загина вчера сутринта при сблъсък с автомобил, съобщават от ОДМВР във Варна. Пътният инцидент е станал на ул. \"Васил Друмев\". Междувременно доклад на новата Държавна агенция \"Безопасност на движението по пътищата\" към МС признава, че близо 40 на сто от инфраструктурата у нас е в окаяно състояние и е рискова за пътната безопасност.", "date": "2019.10.15", "title": "Тежка катастрофа край Казанлък взе 6 жертви"}
{"url": "https://duma.bg/iliyana-yotova-migrantskiyat-vapros-tezhi-s-nova-sila-n201474", "text": "Предишната Европейската комисия не можа да свърши почти нищо по мигрантския въпрос, а той днес тежи с нова сила. Това заяви вицепрезидентът Илияна Йотова по време на срещата си с новия френски посланик Флоранс Робин. Двамата обсъдиха двустранните контакти и предизвикателствата пред ЕС. Акцент в разговора бе развитието на сътрудничеството между България и Франция в областта на образованието и науката. Общо беше мнението, че качеството на образованието е определящо за цялостното развитие на личността, обществото и държавата. Обсъден бе проблемът с обхващането в образователната система на деца от уязвими групи, както и нарушеният баланс между образованието и професионалните умения и изискванията на пазара на труда. Категорична бе общата позиция, че образованието трябва да работи заедно с бизнеса. Френският посланик изрази готовност за съвместни проекти с българската държава. Йотова и посланик Робин бяха единодушни, че са необходими повече инвестиции в науката и трябва да се развие интересът на младите към нея. Междувременно премиерът Бойко Борисов свиква днес Съвета по сигурността във връзка с рязкото изостряне на ситуацията в Сирия и опасността от нова бежанска вълна към България.", "date": "2019.10.15", "title": "Илияна Йотова: Мигрантският въпрос тежи с нова сила"}
{"url": "https://duma.bg/sredno-aritmetichno-n201463", "text": "Британско проучване обяви Банско за най-евтиния семеен ски курорт в Европа. Родната Мека на зимния туризъм получава тази \"титла\" не за пръв път. Подобна е \"съдбата\" и на друг наш курорт - Слънчев бряг, който се определя като най-евтин за летен отдих, популярен най-вече като дестинация за алкохолен туризъм. Всичко това означава, че от декларираните вербално от властта усилия страната ни да бъде измъкната от етикета най-евтина дестинация, няма файда. Без значение какво говори министърът на туризма Николина Ангелкова, очевидно нищо не се прави за качествен и устойчив туризъм. Впрочем, спадът в туризма тази година се дължи в голяма степен на недобрия туристически продукт, който страната ни предлага, и на нелицеприятната оценка на туристите за него. Щом посетилите от миналата година не са дошли сега, ясно е какво мислят. Има обаче парадокс. Докато платежоспособните европейци ни определят като най-евтина дестинация, за средностатистическия българин е финансово непосилно да изкара ваканцията си в тези \"евтини\" родни курорти. Последното проучване по темата показа, че за над 50% от българите лятната почивка е химера. Защото нямат пари да отидат на море. За зимна ваканция положението би било още по-трагично, защото зимните забавления на курорт са още по-скъпи.  Животът в най-бедната държава на ЕС става все по-труден. Проблемът на повечето нашенци въобще не е в това могат или не могат да идат на курорт през ваканцията. НСИ отчита средно около 3-3,5% инфлация на годишна база, за септември даже обяви дефлация. Средноаритметичните стойности не показват реалното обедняване на мнозинството. Защото с най-много са поскъпнали хранителните продукти - основното, което потребяват хората. За онези обаче, дето ни докараха до абсурда да не можем да стигнем до морето, тези проблеми явно не са съществени. Удобно разсъждават средноаритметично.", "date": "2019.10.15", "title": "Средно аритметично"}
{"url": "https://duma.bg/otide-si-golyam-priyatel-na-balgariya-n201460", "text": "Ако след Гагарин светът признава за знаменитост друг руски космонавт, това е Алексей Леонов. Наистина няма друг пионер на Космоса, който да е бил толкова пъти Първи. Той е член на първия набор от кандидат-космонавти (1960 г.), сред които е и Гагарин. Леонов е първият човек, излязъл в открития Космос (1965 г.). при полета на \"Восход-2\" с командир Павел Беляев. Заедно с Олег Макаров е определен за първия пилотиран полет до Луната, но заради смъртта на конструктора Сергей Корольов програмата се прекратява. На 15 юли 1975 г. като командир на екипажа на \"Союз 19\" заедно с Валерий Кубасов Леонов осъществява първото скачване с американския \"Аполо 18\" и светът аплодира първото му ръкостискане на орбита с Томас Стафорд, Ванс Бранд и Доналд Слейтън. Пак той създава през 1985 г. международната Асоциация на участниците в космически полети (АУКП), която се събира на конгрес всяка година в една от космическите държави. През 1988 г. конгресът бе в България. Леонов е единственият космонавт, който рисува Космоса - стотици са уникалните негови рисунки. Той създава емблемата на АУКП и кристалния глобус, който асоциацията връчва всяка година на водещи учени в областта на космическите изследвания. Толкова много е направеното от Алексей Леонов, че не е за вярване, че той всъщност участва само в два космически полета. Щастливец и първенец в постигнатото, но първенец и в проблемите. Смъртта го дебне неведнъж. От дете - когато баща му е репресиран при сталинските погроми през 1936 г. (след 3 години е реабилитиран). А какво струват само онези 12 минути и 9 секунди сам в черната бездна, вързан за живота с 5 и половина метра въже, след които скафандърът му се раздува и се налага да го \"изпомпва\" ръчно и да влезе обратно в люка с главата напред, което е забранено от инструкциите. И отгоре на всичко при връщането една от автоматиките отказва и командирът Беляев за пръв път в историята на космонавтиката приземява \"Восход-2\" ръчно!  През юни 1971 г. Леонов е трябвало да бъде командир на \"Союз-11\" в полета до първата в света орбитална станция \"Салют-1\", но лекарите спират един от екипжа - Валерий Кубасов, и лети вторият състав. Този \"Союз\" не се върна на Земята, той се разхерметизира, космонавтите Доброволски, Волков и Пацаев загинаха... Сред космонавтите Леонов се славеше като чешит с характер, но и с общителността си и с чувството си за хумор. Беше първият, който в новите времена заговори публично за причините за гибелта на Юрий Гагарин, за които се мълчеше. И не на последно място - беше голям приятел на България, идвал е много пъти у нас. В един разговор (бяхме с нашия академик Димитър Мишев, 10-ия учен в света, награден за принос в космическите изследвания) Леонов рече: \"Българите сте ми като семейство\". Сърцат, доброжелателен, човечен. Още от първото си посещение повтаряше думите на Гагарин: \"Българин скоро ще полети в Космоса!\" За него нашият Георги Иванов казва: \"Той ни посрещна още при пристигането ни в Звездното градче през март 1978 г., беше цяла година с мен, после и с Александър Александров. Изпращаше всички екипи на Байконур, нашия - също, докато 10 дни се подготвяхме там за полета. Слънчев, добронамерен, беше просто добър човек\".        Преди три дни, на 11 октомври, НАСА прекъсна предаванията си, за да предаде съобщението на ТАСС, че в Москва на 85 години в болница е починал пионерът на Космоса Алексей Леонов. Днес, 15 октомври, на мемориалното гробище в Митишчи край Москва, земният свят ще се прости с човека, който беше душа на международното ято на космонавтите и астронавтите - уважаван, харесван, обичан.              ", "date": "2019.10.15", "title": " Отиде си голям приятел на България "}
{"url": "https://duma.bg/mogat-no-ne-iskat-n201462", "text": "Доживяхме селекционерът на световния футболен колос Германия да похвали български рефер. Треньорът Йоахим Льов не спести добрите си слова към пловдивчанина, който изгони защитника Емре Джан още в 14-ата минута. При това не в приятелски мач, а в квалификация за Евро 2020. Кабаков е единственият ни арбитър, ползващ се с доверието на УЕФА, която го издигна в най-горната трета група на съдиите и му поверява мачове в Шампионската лига. Българинът спази правилата и не се поколеба да изгони германеца. Правилността на решението му обаче бе поставено под съмнение от българския коментатор на мача.  Може би защото сме свикнали Кабаков и колегите му да се колебаят при такива отсъждания по родните терени. Тук твърде често подобни нарушения се подминават, най-вече ако са в ущърб на \"грандовете\". Иначе Кабаков минава за безкомпромисен и смел съдия, който държи и рекорд в България, след като през 2014-а показа 7 червени картона във \"вечното дерби\". Тогава обаче от отсъжданията му големият печеливш бе третият \"гранд\" -  \"Лудогорец\", който в края на сезона триумфира и с поредната титла.  Реферите ни заслужено са спечелили славата си, че в Европа виждат и отсъждат според правилника, докато у нас или не довиждат, или се оставят да бъдат \"подведени\" от помощниците си. В резултат уважавани арбитри получават наказание с изваждане от списъците с нарядите, а след това тихомълком получават опрощение. Не става въпрос само за това, че парите за международните мачове са в пъти повече. Има и елементът престиж. Докато у нас прегрешенията на съдиите са свързани с това да свирят в угода на силните футболни хора - президенти на клубове или ръководители. И у нас футболните съдии могат, но не винаги искат, да са безкомпромисни и безпристрастни.     ", "date": "2019.10.15", "title": " Могат, но не искат"}
{"url": "https://duma.bg/milko-bagdasarov-kardzhali-mozhe-da-bade-nay-dobroto-myasto-za-zhiveene-v-balgariya-n201461", "text": "- Доминацията на ДПС и в община Кърджали, и в общините на територията на цялата област, е трудно преодолима, най-вече в сегашната ситуация, когато ДПС и ГЕРБ открояващо си партнират, особено когато става въпрос за милиарди левове - като 16 млрд. заем и 3 млрд. за Ф-16. Те активно търсят противопоставяне по места, използвайки реторика, която хората подсъзнателно усещат, че е фалшива. Да не говорим за страха, който всяват чрез местните и държавните институции... Затова БСП търси промяната, която желаят не само членовете и симпатизантите на партията, а и много наши съграждани, симпатизиращи и членуващи в други партии, дори в ДПС и ГЕРБ. - Да за трети път, но с огромно разстояние във времето. Първият път беше преди 20 години, вторият - преди 8 години. Няма как да не отбележа, че и при двете ми явявания спечелих много от гласовете на моите съграждани от град Кърджали. Това доверие, което продължава да расте, ми даде сили за поредното трето участие в съревнованието, като този път обаче очаквам, че още хора ще преодолеят страха и ще гласуват с ума и сърцето си. - Всичко това може да се гарантира и Кърджали наистина да бъде мултикултурната столица на България, ако се осмисли още по време на кампанията, че гарант за успеха на едно местно самоуправление е именно общинското единство и солидарност, и че доброто управление изключва различните форми на етническо или религиозно противопоставяне.    - Не напразно основен приоритет на мен, като кандидат за кмет и кандидатите за общински съветници, е връщането на младите и успели хора в Кърджали. А това е свързано с прилагане на различни мерки. Наред със социалните такива, като безплатни детски градини и ясли, общински жилища за млади семейства, е необходимо да се въведат и облекчения от различен характер при започване на нов бизнес от млади хора, развиване на високотехнологични производства с добре платени работни места и други. Важен момент е и залагането на конкурсното начало както за общинската администрация, така и за всяка длъжност, свързана с общината. Досегашната практика - надпреварата във всички общински и държавни структури да се назначават партийни кадри, без да се държи сметка за професионализма им, чрез създаване на така наречените шарени екипи, трябва изцяло да изчезне. В такъв вариант \"шарен екип\" с хора от различни етноси или религии е непрофесионален екип с всички произтичащи от това негативи. - Образованието е голямата ми болка, защото това е моята сфера. Създадохме с моите колеги едно прекрасно училище, което може да бъде модел за училище на бъдещето, с прекрасна база, мотивирани и усмихнати ученици и учители и много, много успехи. Но Кърджали и в общината, и в областта, има огромен проблем с българския език.  Езикът, на който изучаваме историята, математиката, физиката, химията, биологията  и всички останали предмети, за да изградим конкурентно, знаещо и можещо поколение. Тук е ролята на местното самоуправление да създаде подходяща езикова среда за развитие, както и условия, които да предполагат решаването на този проблем. Немалък е проблемът и с професионалното образование. Изградената мрежа от професионални гимназии е изцяло загубила способността си да обучава кадри в синхрон с развитието на местния бизнес. Тук синхронът местни - държавни институции, е задължителен. - Единствено БСП в Кърджали има програма за управление, която включва 12 основни приоритета с конкретни дейности, направена на базата на задълбочен финансов анализ на общината и отговорностите пред нея. Естествено водещи са благоустройството и хигиенизирането на общината, връщането на младите хора, осигуряването на реда и спокойствието, нова транспортна схема със задължително изграждане на нов обходен път, нова инфраструктура и рехабилитация на инфраструктурата на досега съществуващата индустриална зона, образование, здравеопазване, спорт и туризъм, както и  програми за децата и възрастните хора на Кърджали. Всичко това с ясната цел през 2023 година Кърджали да бъде най-доброто място за живеене в България. - Очаквам относително спокойна кампания, макар и с огромен финансов ресурс от управляващите на местно и държавно ниво, но с умора при жителите на общината от техните обещания.  Очаквам сериозна подкрепа на 27 октомври за \"БСП за България\", а лично за мен като кандидат за кмет - трепетни дни след изборния 27 октомври в подготовка за балотаж.", "date": "2019.10.15", "title": "Милко Багдасаров:    Кърджали може да бъде най-доброто място за живеене в България"}
{"url": "https://duma.bg/bez-podpomagane-na-zhivotnovadite-zaradi-sushata-n201466", "text": "Земеделското министерство не предвижда отпускането на държавна помощ \"де минимис\" за животновъдите, които пострадаха тежко от тримесечната суша това лято. Това е станало ясно от отговор на аграрния министър Десислава Танева пред agri.bg. Фермери от Северна България разказаха, че в продължение на три месеца - от юли до края на септември, в някои райони не е паднала нито капка дъжд. Пасищата са прегорели, а стопаните изхранват животните в оборите с фуража, приготвен за зимата. Министерството обаче не предвижда помощ. Според Танева \"тази година не е по-различна от обичайната\". Такъв de minimis вече беше даден, е отговорила тя. Стопани коментираха обаче, че тези пари са били заради сушата предишната година и трудните условия при изхранването на животните през миналата зима. Министърът казва, че сега животновъдите ще могат да получат преходната помощ за говеда и овце майки, които не са под селекционен контрол. Общият бюджет за това е 35,5 млн. лв., като ще се плати 55% от ставката. Бюджетът по тази мярка е 35,5 млн. лв., парите са осигурени изцяло от държавния бюджет. От 1 декември предстои изплащането на обвързаната подкрепа за всички категории животни, по всички схеми - на 100% окончателно плащане. По време на 15-ото издание на Националнато животновъдно изложение край Сливен в събота миналата седмица премиерът Бойко Борисов обеща: \"С Горанов и с Танева сме се разбрали, преди Нова година - около Коледа, да бъдат направени всички плащания, хората да са доволни.\"", "date": "2019.10.15", "title": "Без подпомагане на животновъдите заради сушата "}
{"url": "https://duma.bg/s-3-poskapna-svinskoto-prez-septemvri-n201467", "text": "През септември свинското месо е поскъпнало с 3%. Това показват данните за инфлацията на НСИ. Най-много е поскъпнало зелето - с близо 5%. Цените на зеления фасул, тиквичките и патладжаните се се повишили средно с 3,5%. Цената на яйцата се е повишила с 2,1%, а на маргарина - с 2,2%. Цитрусовите плодове са поскъпнали средно с 2,6%. Сладоледът с 4,4%, а минералната вода - 1,4%. Инфлацията от началото на годината е 1,7%, а годишната се забавя до 2,3%. Спрямо септември 2018 г. най-много са поскъпнали държавно регулираните цени - на комуналните услуги, на тока, водата, природния газ и топлоенергията. Въпреки това на месечна база за септември НСИ отчита дефлация от 0,3%. Тя е свързана с традиционното поевтиняване на продуктите и услугите в туристическия сектор в България. Услугите по краткосрочно настаняваме са паднали с над 20% за месец. Със 7% за месец са поевтинели развлекателните услуги и те са се върнали на нивото от юни месец. Цените на въздушния транспорт са паднали с 16,3%, а пакетните туристически услуги - с 16% за месец. Цените на ресторантите и хотелите са с 2,3% надолу.", "date": "2019.10.15", "title": " С 3% поскъпна свинското през септември"}
{"url": "https://duma.bg/mutrokratsiya-n201459", "text": "Страната ни се разкъсва от недоволства и от протести. Всеки масов народен гняв, изсипал се на улицата, пред Народното събрание или на ларгото - пред Министерския съвет, е израз на болка, причинена от дебелашката политика на управляващите. Обикновените хора в крайна сметка казват едно: правителството да се маха! Мутрашката политика в България отдавна трябваше да бъде в музея. Вместо това нейната власт процъфтява, разположила се на показната витрина на страната ни.  С какво се характеризира играта й? С това, че няма правила. Големите държавни пари, както и тлъстото европейско финансиране по различни проекти и програми, отиват в банковите сметки на доверени единици до властта. Останалата част от населението е в ролята на кръгли нули, наредени от двете страни на десетичната запетая, отбелязваща икономически, социален и изобщо човешки напредък.  Премиерът Бойко Борисов прави лъжливи изявления, чрез които демонстрира чувство за бащинска справедливост. В резултат се оказва за пореден път, че е превърнал цялата страна в бащиния, т.е. в бащино стадо, а той е пак в ролята на лъжливото овчарче.   На дневен ред са протестите на медицинските сестри. През април т.г. управляващите приеха, и то с постановление на Министерския съвет, да бъдат отпуснати 50 млн. лв. за увеличаване на заплатите на медицинските сестри. Оказа се обаче, че парите тихомълком са редуцирани до... шест милиона. За да демонстрира персонална кристална невинност, Борисов дори се изхвърли, че са били предвидени... 86 милиона. Разликата се е изгубила неизвестно къде по трасето. Изводът е недвусмислен: изпълнителната власт краде. За съжаление, тази власт продължава да краде освен пари и доверието на мнозина българи. А какво става с нашата съдебна власт? Там развитието е спряло някъде в непроницаемите дебри на средновековието. Пространство, в което са способни да се размножават единствено туморните разсейки на всякакви корупционни схеми. Упованието ни остава в парламентарната власт. Надежда всяка тука оставете! В мнозинството си тя е съставена от предани служители на своя работодател Бойко Борисов, който ги удостоява с внимание, само когато им разпорежда за какво да вдигат одобрително ръка. Парламентарна република, утвърждаваща властта на пирамидалната система с жаргонен код мутрокрация.  Тази безотказно действаща у нас система си отглежда своите бизнесмени, които знаят как да се отчитат с благодарност към родителката си. Система, която осигурява армия от работещи бедни, от издъхващи в мизерия пенсионери, от икономически активно мнозинство, готово да избяга колкото е възможно по-далече от родните му географски предели. Тази система същевременно си отглежда и добре контролирани синдикати, чийто лимит на протести се изчерпва до групи, не по-големи от 200 души. Мащабните недоволства и стачки са противопоказни за доброто храносмилане на мутрокрацията. Предизборна родна действителност в своя трети мандат, плакнеща очите и приятно гъделичкаща ушите на ортаците ни в Европейския съюз, пък и на Големия ни презокеански брат. Вълкът е сит, а кокошката е научена да снася цели агнета. ", "date": "2019.10.15", "title": "Мутрокрация"}
{"url": "https://duma.bg/sofiya-v-top-20-po-nay-barzo-poskapvane-na-zhilishtata-n201468", "text": "София е на 19-о място в света и на девето място в Европа по ръст на цените на жилищата, показва индексът на консултантската компания \"Найт Франк\" (Knight Frank) за второто тримесечие. Между април и юни жилищата в столицата са поскъпнали с 9,6% на годишна база, сочат данните на компанията. Това поставя София след Утрехт в Холандия и преди френския град Лион в класацията на \"Найт Франк\", която включва 150 града в света.  Общо цените на жилищата в изследваните градове са нараснали средно с 3,5% през второто тримесечие на годината. Най-бързо растящият жилищен пазар в света е бил китайският град Сиан, където цените на жилищните имоти са се увеличили с 25,1%. Десетката се допълва от Будапеща - с 24,2%, Хидерабад - 18,3%, Ахмедабад - 15,3%, Ухан - 14,6%, Санкт Петербург - 14,6%, Порто - 13,6%, Чунцин - 12,1%, Загреб - 11,4%, и Атина - 11,2%. На другия полюс е Сидни, където цените на жилищата са намалели с 9,4%. Следват Дубай със спад от 9,3%, Мелбърн - минус 7,8%, Абу Даби - минус 7,5%, Делхи - минус 7,1%, Йерусалим - минус 5,5%, Дарвин - минус 5%, Ванкувър - минус 4,9%, и Абърдийн - минус 4,8%. В Европа цените на жилищата в Порто, Загреб и Атина растат от ниска база и продължават да са под върховото им равнище преди финансовата криза. \"Найт Франк\" отбелязва растящата пропаст между градове в една и съща страна. Например цените на жилищата в Уелингтън, Нова Зеландия, са нараснали с 9,1% на годишна основа, докато в Оукланд са намалели с 2,9%. Жилищата в Отава са поскъпнали с 6,3%, докато във Ванкувър са поевтинели с 4,9%. В Лион цените на жилищата са се повишили с 9,2% на годишна основа, а в Марсилия са нараснали само с 0,3%. Във Финикс жилищата са поскъпнали с 5,8%, а в Сиатъл са намалели с 1,3%. Състоянието на местната икономика, противоположните пазарни цикли и в някои случаи по-затегнатите регулации на имотния пазар са факторите за тези различия. Редица големи градове се озовават на дъното на индекса през това тримесечие, включително Лондон, Ню Йорк, Оукланд, Рим, Дубай и Сидни, казва Кейт Евърет-Алън, ръководител \"Жилищни пазари\" на компанията.", "date": "2019.10.15", "title": "София в топ 20 по най-бързо поскъпване на жилищата "}
{"url": "https://duma.bg/es-odobri-zaem-za-aviokompaniya-podrazdelenie-na-tomas-kuk-n201464", "text": "Европейската комисия одобри германския мостов заем на стойност 380 милиона евро (419,3 милиона долара) за чартърната авиокомпания \"Кондор\" (Condor), подразделение на британския туроператор \"Томас Кук\" (Thomas Cook Group), който фалира миналия месец, предаде ДПА. Заемът, отпуснат от федералното правителство и германската провинция Хесен, цели да помогне на \"Кондор\" да продължи дейността си. Европейската комисия одобри вчера заема, след като установи, че той няма да осигури на \"Кондор\" несправедливо предимство. Мярката ще помогне да се гарантира спокойно продължаване на въздушнотранспортните услуги и да се избегнат проблемите за пътниците, посочва ЕК. Шестмесечният заем ще се плаща на траншове при строги условия, отбелязва ЕК, като допълва, че \"Кондор\" ще трябва да представя всяка седмица нуждите си от налични средства. Новите вноски ще бъдат изплащани само когато на компанията не й стигат пари. Германия се ангажира да гарантира, че заемът ще бъде върнат след шест месеца или \"Кондор\" ще трябва да бъде подложен на мащабно преструктуриране, да се върне към дългосрочна жизнеспособност, допълва ЕК. В \"Кондор\" работят общо 4900 души. Компанията води преговори с евентуални купувачи.", "date": "2019.10.15", "title": " ЕС одобри заем за авиокомпания, подразделение на \"Томас Кук\""}
{"url": "https://duma.bg/35-mln-lv-za-9-mesetsa-zarabotiha-alo-izmamnitsi-n201469", "text": "Общо 531 телефонни измами са регистрирани от началото на годината, а откраднатите суми са над 3,5 млн. лв., съобщи в телевизионно интервю инспектор Стефан Попов от сектор \"Измами\" в МВР. Само разбитата група от Ветово е присвоила над 300 000 лв. Има доказателства, че поне шест от измамите са извършени от нея. Най-успешен за ало-измамниците продължава да е сценарият \"Полицейска операция\", който се прилагал и в Гърция, обясни Попов. \"Този сценарий върви от няколко години и за съжаление генерира доста приходи за престъпната им дейност\", обясни експертът.", "date": "2019.10.15", "title": "3,5 млн. лв. за 9 месеца заработиха ало-измамници"}
{"url": "https://duma.bg/korneliya-ninova-nad-500-mladi-hora-sa-kandidati-na-bsp-n201477", "text": "В цялата страна имаме над 500 млади хора, които са кандидати за кметове и общински съветници. Това заяви лидерът на БСП Корнелия Нинова в Казанлък, където подкрепи издигнатия от левицата за градоначалник Стоян Петров. \"Листата за общински съветници е съчетание на опитни и много млади хора, а средната възраст е 39 години. Това е един от резултатите на промяна в партията\", обясни Нинова. \"Има потенциал за промяна, а единствената пречка е страхът да изкажеш мнение, да критикуваш властта. Нека помогнем на всеки да бъде свободен човек\", призова тя. \"Благодарение на вас беше спасена Равда от продажба и обслужване на задкулисни интереси. Показахте, че няма да допуснете разграбване на общинската собственост и че ще продължавате да пазите интересите на съгражданите си\", обърна се към присъстващите Нинова.  \"На Пловдив му отива кмет, който е интелигентен, разумен, умерен и който може да върши нещата. Такъв е Николай Радев - човек с личен авторитет и много уважаван директор на Английската гимназия\", заяви президентът на ПЕС и евродепутат Сергей Станишев. Той подчерта, че кандидатурата на Радев е символна за Пловдив, защото умее да работи с хора, а стотиците успешно подготвени от него ученици доказват способността му да се грижи и за бъдещето. Станишев посъветва пловдивчани да не се подвеждат по кандидатури, които изглеждат атрактивно, но фактически обслужват ГЕРБ. Млади хора го поканиха на кафе в Капана, за да поговорят как ще се отрази Брекзит на българите, с какви средства ЕС ще се справи с бежанската криза, за Дъблинския регламент и охраната на външните граници на Евросъюза. Поетесата Здравка Минева му подари първата си стихосбирка \"Дистанция\".  Четири съвета за успех в живота даде на младите хора кандидатът за кмет на Горна Оряховица Явор Божанков. \"Успехът в живота не е на финала на късия спринт, той е на финала на последния километър от дългия маратон. Не очаквайте бързи плодове от вашата работа. Ако системата ви дразни, не чакайте тя да се промени сама - променете я вие. Търсете съмишленици - никога не оставяйте вашите приятели, които се борят за истина и свобода, сами\", обърна се към младите Божанков по време на концерта на любимия им хип-хоп певец 100 кила, Маги Джанаварова и двама гайдари. Необходимо е лидерство в управлението на Столичната община - кмет, който знае проблемите на столичани, решава ги и не се крие, заяви независимият кандидат за кмет на София Мая Манолова. \"Фандъкова е обещала на най-скъпите райони Драгалевци, Бояна, Княжево, Симеоново до 2017-2018 г. да е изградена канализация, но ангажиментът не е изпълнен. Хората живеят на септични ями\", коментира тя. Манолова подчерта, че проблемът е жизненоважен и трябва да се реши преди финала на програмния период, който е до 2020 г. Моделът, по който се управлява София досега, е изчерпан, а и сбъркан чрез политиката на управлението да сгъстява строителството и да я задъхва, поясни кандидатът за кмет. Манолова представи идеята за създаване на Северен град, като се започне от инфраструктура, довеждаща до кварталите, а след това и оформяне на административен център в летището на Доброславци.", "date": "2019.10.15", "title": " Корнелия Нинова:   Над 500 млади хора са кандидати на БСП"}
{"url": "https://duma.bg/georgi-hristov-n201446", "text": "Като възпитаник на столичната немска гимназия той е проникновен германист. ДУМА може само да е щастлива със задълбочените му анализи, написани на достъпен и цветист език, поради което се четат леко и с удоволствие. Те впрочем биха били интелектуално бижу и за всяка сериозна медия. Освен здраве и радост, ние от ДУМА му пожелаваме да не пресъхва талантливото му перо.    ", "date": "2019.10.15", "title": " Георги Христов"}
{"url": "https://duma.bg/dryanovo-stava-na-150-godini-n201447", "text": "Четиридневни тържества по повод 150-годишнината от обявяването на Дрянова за град, започват от утре с благодарствен молебен за здраве и просперитет на миряните и гостите на града, отслужен в църквата  \"Въведение Богородично\". По време на празничните дни, които ще минат под мотото \"Дряново - старинен и жив\" ще бъде осветен монументът \"Света Петка - Българска\", която се смята за покровителка на балканското градче. В четвъртък по време на тържественото заседание на местния парламент със званието \"Почетен гражданин\" ще бъдат удостоени бизнесдамата Марияна Печеян, доайенът на дряновските медици д-р Никола Антонов, а проф.д-р Донка Александрова, преподавател по реторика в Софийския университет \"Свети Климент Охридски\", ще получи приза \"Заслужил гражданин\" на Дряново. Същият ден ще бъде даден стартът на 50-тия юбилеен национален лекоатлетически шосеен пробег \"Колю Фичето\", а кулминацията на тържествата ще бъде вечерта на \"Ларгото\", където ще се проведе празничен концерт. Празникът продължава и в събота с концерт на група \"Хоризонт\".                                                                                                         ", "date": "2019.10.15", "title": "Дряново става на 150 години"}
{"url": "https://duma.bg/freska-s-gladiatori-nameriha-v-pompey-n201450", "text": "Археолози са открили по време на разкопки в Помпей фреска с изображението на двама сражаващи се до кръв гладиатори, съобщи Phys.org. Сцената, на която е запечатана победата на единия от тях, е била открита в помещение, за което се смята, че е било кръчма, посещавана от гладиатори. Фреската е висока 1,12 м и дълга 1,5 метра.   Сградата на таверната е разположена близо до казармите на гладиаторите, в район, където миналата година е бил открит надпис, потвърждаващ тезата, че градът е бил затрупан от избухналия Везувий след 17 октомври 79 г., а не на 24 август, както се е смятало дълго време. Таверната е имала и горен етаж със стаи, които може би са били използвани като публичен дом. ", "date": "2019.10.15", "title": "Фреска с гладиатори намериха в Помпей "}
{"url": "https://duma.bg/novata-kniga-na-elena-haytova-s-premiera-v-sofiya-n201453", "text": "Книгата за писателите Николай Хайтов и Никола Гигов \"Орли от пламък\" от Елена Хайтова ще бъде представена премиерно днес, 15 октомври, от 18 ч. в столичното читалище \"Николай Хайтов\", жк \"Изток\". Авторката Елена Хайтова има интересна съдба: живяла е с двама големи творци, които имат национална и световна слава. Баща й е писателят акад. Николай Хайтов, съпругът й е орфеистът Никола Гигов. В новата си, 15-а книга, Елена Хайтова разказва за тях двамата.", "date": "2019.10.15", "title": "Новата книга на Елена Хайтова с премиера в София"}
{"url": "https://duma.bg/zhivopis-ot-petar-pironkov-v-kyustendil-n201452", "text": "Изложба живопис на Петър Пиронков се открива в Художествената галерия \"Владимир Димитров - Майстора\" в Кюстендил на 17 октомври от 17.30 ч. \"Цял живот живея и творя, отдавам се на изкуството, защото то предимно се живее\", споделя художникът, който чрез творбите си обръща логиката, за да провокира новото, независимо дали то ще бъде понятно или не. Във всяка от картините му има по едно духовно откритие, което не се е повторило преди това. \"Това е изкуството - да предизвикаш този, който наблюдава, да усети, да произведе духовна енергия\", допълва авторът.", "date": "2019.10.15", "title": "Живопис от Петър Пиронков в Кюстендил"}
{"url": "https://duma.bg/bansko-nay-evtiniyat-kurort-v-evropa-za-ski-vakantsiya-n201465", "text": "Банско е най-евтиният семеен ски курорт в Европа, сочат данните от ново проучване. Той изпреварва италианския Бардонекия, който е обявен за второто най-добро място в Европа за бюджетна ски ваканция със семейството, съобщава \"Дейли мейл\". Италия пък е най-евтината страна като цяло. Тя може да се похвали с четири курорта в Топ 5 на класацията за тази година. Сравнени са цените на наема на ски и обувки, лифтове и ски училище плюс обяд и напитки за двама възрастни и две деца за един и същ брой дни, за да се състави реалистична представа за това колко ще струва едноседмична почивка в различните дестинации на четиричленно семейство. Българският ски курорт Банско напоследък не излиза от световните класации. Докладът установява, че цените са паднали с 0,3 на сто от миналия сезон в Банско, като едноседмичната ски ваканция за четиричленно семейство струва 1530 паунда (1740 евро), в сравнение с 1622 британски лири (1845 евро) в Бардонекия, където се отбелязва ръст от 9,8 на сто. Бардонекия е един от четирите италиански курорта, които окупират първите места в класацията. Най-скъпите ски курорти са Кицбюел в Австрия (2817 паунда/3204 евро, 24 място) и Саас Фе (2902 паунда/3301 евро, 25 място), като цените там са близо два пъти по-високи от тези в Банско.", "date": "2019.10.15", "title": "Банско - най-евтиният курорт в Европа за ски ваканция"}
{"url": "https://duma.bg/plovdivskata-biblioteka-ivan-vazov-chestva-140-godini-n201456", "text": "Народната библиотека \"Иван Вазов\" празнува тези дни достойна годишнина. Създадена само с един месец по-късно от Националната библиотека \"Св. св. Кирил и Методий\" в София, днес тя  продължава да бъде едно от най-важните книгохранилища на страната. В нея се пазят ценни сбирки от старинни книги и албуми, посещава се годишно от хиляди млади и възрастни пловдивчани, включително и много изследователи на националната ни книжнина и култура.  Честванията започнаха с изложби, открити във фоайетата и изкуствоведката на библиотеката, а днес, 15 октомври, е планирана цяла поредица от събития - поднасяне на поздравителни адреси, валидиране на юбилейна пощенска марка. От 12 ч. е юбилейната кръгла маса \"140 години Народна библиотека \"Иван Вазов\" в Пловдив - От Източна Румелия до обединена Европа\" с водещ Георги Ангелов и участници директорът на библиотеката Димитър Минев, проф. Кирил Топалов, доц. Михаил Груев, проф. Мария Шнитер, гл. асистент Младен Влашки. От 14 ч. на терасата пред официалния вход ще се състои клавирен концерт с произведения на Чайковски, Марин Големинов, Ференц Лист, изпълнени от Велислава Стоянова, Евридика Вълчева, Лусия Велева и проф. Ромео Смилков от АМТИИ. Ще има и концерт на Биг бенд \"Пловдив\" и солисти, както и на рок група \"Сигнатура\".", "date": "2019.10.15", "title": "Пловдивската библиотека \"Иван Вазов\" чества 140 години"}
{"url": "https://duma.bg/rekorden-po-razmer-korab-mina-prez-korint-n201448", "text": "Круизният лайнер \"Браемар\" с 929 пътници на борда, е станал най-големият плавателен съд, който досега е преминавал през Коринтския канал, съобщи Си Ен Ен, цитирана от БГНЕС. Плавателният съд е успял да премине покрай скалистите стени на канала, който е с ширина около 25 метра.  Коринтският канал е воден път дълъг 6,3 километра, свързващ Сароническия залив на Егейско море с Коринтския залив на Йонийско море, и разделя полуостров Пелопонес от континентална Гърция. Кораби преминават през него от 1893 година, но за пръв път плавателен съд с тегло от над 24 000 тона и дължина от над 195 метра успява да го преплава без проблеми. ", "date": "2019.10.15", "title": " Рекорден по размер кораб мина през Коринт"}
{"url": "https://duma.bg/britantsite-se-oplakvali-po-3-chasa-sedmichno-ot-rabotata-si-n201449", "text": "Британските служители губят приблизително по 3 часа седмично в оплакване от работата си и 31 минути в жалби от шефа си, установило проучване, публикувано във вестник \"Дейли мейл\", съобщава Дарик. Изследването било проведено от британска благотворителна организация, подпомагаща експерт-счетоводителите и техните семейства. Според проведената от нея национална анкета, британските служители, освен от работата и шефа си, най-много се оплаквали от липсата на признание в службата, както от ниското заплащане и от злонамерени и груби колеги. Най-големи причинители на стрес на работното място се оказали прекалено взискателният мениджър и неизпълнимите срокове, поставени в последната минута. Според изследователите известен умерен натиск върху служителите може да ги накара да работят по-добре, но когато се прекали, това води до стрес на работното място и до по-лоши резултати. ", "date": "2019.10.15", "title": "Британците се оплаквали по 3 часа седмично от работата си"}
{"url": "https://duma.bg/loshiyat-san-probuzhdal-apetita-n201451", "text": "Лошият сън ни кара да жадуваме нездравословна храна, установи проучване на Чикагския университет, съобщава агенция БГНЕС. Лишаването от сън увеличавало хормоните, наречени ендоканабиноиди, които са свързани с нездравословното \"похапване\". Те правели храненето по-приятно - но също така увеличавали желанието за ядене на специфични видове храни като бисквити, торти и чипс, които са обявявани за нездравословни, заради съдържанието на различни мазнини и сол.  Проф. Торстен Кант, който ръководи изследването в Северозападния университет в Чикаго, казва: \"Когато сте лишени от сън, някои области на мозъка може да не получават достатъчно информация. Прекалявате с избора на храна с по-богат енергиен знак.\" Проф. Кант разказва още пред в. \"Сън\": \"Ние събрахме информацията и попитахме дали промените в приема на храна след лишаване от сън са свързани с това как мозъкът реагира на миризмите и дали това се дължи на промените в ендоканабиноидите.\"  В експерименти са били ангажирани 29 мъже и жени на възраст от 18 до 40 години бяха разделени в две групи - едната получила нормален нощен сън и след това, четири седмици по-късно, била само четири часа. В деня след всеки тест им били раздавани контролирано меню за закуска, обяд и вечеря, а след това им била предложена шведска маса. Учените измервали колко и какво ядат участниците. Проф. Кант казва още за \"Сън\": \"Установихме, че участниците промениха избора си на храна. След като бяха лишени от сън, те ядоха храна с по-висока енергийна плътност като понички, шоколадови бисквити и картофени чипсове.\" Учените се надяват резултатите да помогнат при решаване на проблема със затлъстяването на населението.", "date": "2019.10.15", "title": "Лошият сън пробуждал апетита"}
{"url": "https://duma.bg/muzikalniyat-teatar-otkriva-sezona-s-nepostavyana-stsenichna-versiya-na-prilepat-n201455", "text": "Първата премиера през новия сезон на Музикалния театър е оперетата \"Прилепът\" от Йохан Щраус-син. Премиерните дати са 20, 25, 26 и 27 октомври. Театърът ще покаже нова и непоставяна досега у нас сценична версия на творбата. Режисьорка е Марияна Арсенова, диригент-постановчик - Юли Дамянов, диригенти - Огнян Митонов и Димитър Косев, сценографи - Иван Савов и Слава Савова, художничка по костюмите - Яна Дворецка, хореографка - Йоанна Стоянова.  \"С тази премиера на \"Прилепът\" искаме да поднесем подарък на нашата публика, казва режисьорката Марияна Арсенова. Публиката ще види класически прочит на пиесата и в същото време една изцяло нова и непоставяна досега сценична версия на \"Прилепът\". Тя е направена с шега, с лекота и финес - както се поставят всички оперетни заглавия в Музикалния театър.\" \"Костюмите не са от епохата на написването на \"Прилепът\", те са съвременни и това е нарочно търсен похват от режисьора на спектакъла\", разкрива художничката по костюмите Яна Дворецка. Безспорно най-провокативна е визията на Граф Орловски, на чийто бал се заплитат неочакваните и комични ситуации. В ролята ще видим младите звезди на Музикалния театър Александър Панайотов и Денко Проданов.    В останалите роли участват солистите Богомил Спиров, Владимир Грудков (Габриел Фон Айзенщайн), Добрина Икономова, Олга Динова, Марияна Арсенова и гост-солиста Илина Михайлова (Розалинда), Николай Борисов, Иван Панев и Христо Сарафов (Франк), Стефан Петков и Пеньо Пирозов (Алфред), Катерина Тупарова, Теменужка Трифонова, Дайана Фирузи и Исидора Молес (Адела), Кръстан Кръстанов, Добромир Момеков, Александър Мутафчийски (Доктор Фалке) и други.", "date": "2019.10.15", "title": "Музикалният театър открива сезона с непоставяна сценична версия на \"Прилепът\""}
{"url": "https://duma.bg/kratki-novini-n201479", "text": "Приоритетът на британското правителство е да изведе Великобритания от ЕС на 31 октомври. Това обяви в речта си пред парламента на Обединеното кралство кралица Елизабет II, която представи приоритетите на консервативното правителство на премиера Борис Джонсън. По време на речта си Елизабет II засегна предимно вътрешната политика на страната, но все пак обяви още, че Великобритания ще продължи да играе водеща роля в световните дела. Правителството на Еквадор, представителите на коренното население и протестиращите се споразумяха за отмяната на субсидиите за гориво, което доведе до прекратяване на националните протести. След продължителни разговори с  протестиращите правителството на Ленин Морено отмени противоречивото постановление, което предизвика бурни протести. Местните организации за защита на човешките права съобщиха, че по време на протестите са загинали 7 души и най-малко 1000 души са били ранени. В събота около 17 часа в жилищна сграда в Чикаго 67-годишен поляк, пенсиониран строителен работник, който живеел от 15 години в този блок, излязъл от своя апартамент и отишъл до жилището на съседите си българи, които вечеряли. Открил стрелба и убил на място четирима, единият от които е американец, приятел на семейството. След това се качва на горния етаж и прострелва друга своя съседка - 53-годишна полякиня. Според местната полиция стрелецът е с психични проблеми. На парламентарните избори в Полша управляващата партия \"Право и справедливост\" на Ярослав Качински побеждава със значителна преднина - 45,8 процента от гласовете, сочат официалните резултати от 72 на сто от избирателните райони, публикувани в понеделник от избирателната комисия. Най-голямата опозиционна формация \"Гражданска коалиция\" се класира втора с 25,5 процента подкрепа.", "date": "2019.10.15", "title": "Кратки новини"}
{"url": "https://duma.bg/siriyskata-armiya-nastapva-kam-turskite-voenni-n201481", "text": "Сирийската армия е навлязла в град Табка, по-рано контролиран от кюрдската милиция, в провинция Рака и се придвижва на север. Автономното управление на територии в Североизточна Сирия официално обяви в неделя, че е постигнало споразумение със сирийските власти за разполагане на сирийската армия по цялата сирийска граница с Турция, за да помогне за отблъскването на атаките на турската армия и протурските групировки.  Италианският премиер Джузепе Конте заяви, че ще настоява за забрана на ЕС за продажба на оръжие в Турция, след като Анкара разшири атаката си срещу кюрдските сили в Северна Сирия. Подобно предложение дойде и от Париж. Президентът на САЩ Доналд Тръмп пък коментира в туитър, че \"големите санкции срещу Турция идват\", но без да даде повече подробности.", "date": "2019.10.15", "title": " Сирийската армия настъпва към турските военни"}
{"url": "https://duma.bg/studenti-ot-natfiz-s-izyava-na-festival-v-pekin-n201454", "text": "Международният театрален фестивал в Пекин бе  открит вчера със спектакъла на проф. Снежина Танковска \"Бялата змия\". Сюжетът е вдъхновен от една от най-древните китайски легенди за любовта. Притчата става обект на драматургичен интерес от страна на Мери Цимерман, която я преработва в пиеса. След \"Метаморфози\" (2003), \"Пътуване на Запад\" (2011) и \"Аргонавтика\" (2015) - всичките в учебния театър на НАТФИЗ, \"Бялата змия\" за WTEA International Theatre Festival е четвъртата постановка на проф. Снежина Танковска по Цимерман. Проектът се реализира като международна продукция с участието на 12 студенти от 10 страни, между които и двама възпитаници на НАТФИЗ. Фестивалът се организира на всеки две години от Централната академия за драма в Пекин, научи ДУМА от Десислава Димитрова, гл. експерт ВО на академията.", "date": "2019.10.15", "title": "Студенти от НАТФИЗ с изява на фестивал в Пекин "}
{"url": "https://duma.bg/propuka-se-vlastta-na-viktor-orban-n201482", "text": "Унгарската опозиция спечели кметските избори в столицата Будапеща и нанесе тежък удар на премиера Виктор Орбан. Кандидатът на левия център Гергели Карашони победи действащия кмет на столицата Ищван Тарлош, подкрепян от Фидес. С повече от 80% от преброените гласове на изборите за кмет в Будапеща в неделя, опозиционният претендент Гергели Карашони води пред действащия кмет Ищван Тарлош с 51% на 44%, според предварителните резултати. 71-годишният Тарлош, който е на поста от 2010 г., призна поражението си и се обади на съперника си, за да отправи поздравления. Резултатът е разстройващ за управляващата партия Фидес на Виктор Орбан, която не е претърпявала поражение на избори, откакто дойде на власт преди девет години. Карашони, който бе подкрепен от редица опозиционни групи от целия политически спектър, нарече победата \"историческа\". \"Бих искал да поставя отношенията между Будапеща и правителството в нова перспектива. Ние сме готови не за война, а за съвместно изграждане\", каза 44-годишният ляв политик. \"Будапеща ще бъде зелена и независима, ще я върнем в Европа\". Кандидатите от опозицията спечелиха и кметските надпревари в 10 от 23-те най-големи града на страната. Това е съществена промяна от последните местни избори през 2014 г., когато опозиционните групи спечелиха само три кметски надпревари. Карашони сравни победата си с тази на опозиционния кмет на Истанбул през март, който спечели срещу кандидата на президента Таип Реджеп Ердоган. \"Истанбул гласува против агресивната нелиберална сила, много подобна на режима на Орбан\", каза той. Общонационалните общински избори се разглеждат като тест за новата стратегия на опозицията да се обедини зад един-единствен кандидат срещу Фидес. \"Тези избори доказват, че опозиционното сътрудничество работи, опозицията постигна най-добрия си резултат от години с новата стратегия\", заяви политическият анализатор Андрас Биро-Наги пред АФП. \"Победата в Будапеща е само първата стъпка по пътя към промяна на Унгария\", каза Карашони. Повече от 8 милиона души имаха право на глас за над 3000 кметове и повече от 17 000 членове на местната власт при вота в неделя. Избирателната активност е близо 50%, един от най-високите проценти на участие в местни избори след завръщането на Унгария към демокрация през 1990 година.", "date": "2019.10.15", "title": "Пропука се властта на Виктор Орбан"}
{"url": "https://duma.bg/sestri-stoevi-s-titla-v-almere-n201438", "text": "Габриела и Стефани Стоеви спечелиха титлата на двойки от турнира по бадминтон от сериите \"Tour Super 100\" в Алмере, Холандия. На финала европейските шампионки се справиха с 21:10, 22:20 с японките Рин Иванага и Кие Наканиши за 43 мин. Българките триумфираха в турнира като загубиха само един гейм в 5-те си мача.", "date": "2019.10.15", "title": "Сестри Стоеви с титла в Алмере"}
{"url": "https://duma.bg/svetovnoizvestni-divi-gostuvat-na-sofiyskata-filharmoniya-n201457", "text": "Три пъти номинираната за \"Грами\" Александрина Пендачанска, концертмайсторът на Виенската филхармония Албена Данаилова и италианската маестра Сперанца Скапучи ще изпълнят произведения на Рихард Щраус и Ерик Корнголд в \"Divas in Concert\". Красивото музикално събитие ще се състои на 17 октомври в зала \"България\", а идеята да събере трите дами в един концерт е на директора на Софийската филхармония маестро Найден Тодоров. Световноизвестното сопрано Александрина Пендачанска е една от най-обичаните от българската публика родни певици. Талантливата дива гастролира на сцените на най-престижните опери в цял свят - Виена, Париж, Берлин, Ню Йорк, Рим, Брюксел, Вашингтон, Хамбург, Москва, Торино, Неапол, Монте Карло, Тел Авив, Хюстън, Лисабон и др. Пендачанска изпълнява над 70 роли, а през последните години живее и работи в Париж. Другата българска солистка в концерта - Албена Данаилова, също е повод за национална гордост. Виртуозната цигуларка е първата жена концертмайстор в над 140-годишната история на известния със своя консерватизъм оркестър на Виенската опера. Албена се явява и печели мястото след тежък конкурс през 2008 г., а след двугодишен пробен период през 2010 г. е назначена официално на престижната позиция, която заема днес.  Третата дама в \"Divas in concert\" идва от меката на класическото изкуство - Италия.  Сперанца Скапучи завършва Джулиард скул и Музикалната консерватория \"Санта Чечилия\" в Рим.  Скапучи бързо си проправя път към световните сцени - през 2007 г. италианката се присъединява към екипа на Метрополитен опера, където работи с Джеймс Ливайн по \"Лучия ди Ламермур\" на Доницети. Билетите за концерта на трите диви и Софийската филхармония са в продажба на цени от 25 до 50 лв. на касата на зала \"България\", в мрежата на Ивентим, ипейго и тикестбг.", "date": "2019.10.15", "title": "Световноизвестни диви гостуват на Софийската филхармония"}
{"url": "https://duma.bg/nobelat-po-ikonomika-e-za-borba-s-bednostta-n201480", "text": "Кралската шведска академия на науките присъди Нобеловата награда за икономика за 2019 г. на трима души за експериментален подход в борбата срещу бедността по света. Индиецът Абхиджит Банерджи, французойката Естер Дюфло и американецът Майкъл Креймър получават престижната награда за \"експериментален подход към борбата с бедността\". Тримата икономисти получават Нобеловата награда за експерименталния им подход в борбата с бедността в бързоразвиващи се райони, които са част от развиващи се икономики. Ключовата част от тяхното изследване е разбиването на иначе привидно непреодолимия проблем с бедността до по-малки въпроси, на които по-адекватно може да се отговори. Например, за да се открият начини за подобряване на здравето на децата, те ще разгледат различни експериментални подходи като образователни методи, здравни системи, подходи в земеделието и достъп до кредит. В съобщението на академията се казва, че въпреки големите подобрения един от най-неотложните проблем пред човечеството остава намаляването на бедността в света във всичките й форми. ", "date": "2019.10.15", "title": " Нобелът по икономика е за борба с бедността"}
{"url": "https://duma.bg/keniyka-sas-svetoven-rekord-v-maratona-n201437", "text": "Кенийката Бригид Косгей постави световен рекорд за жени по време на маратона в Чикаго. 25-годишната атлетка завърши класическата дистанция от 42,195 км в едно от най-големите състезания в света за 2:14:04 ч, с което подобри с 1,24 мин. световния рекорд на Пола Радклиф (Вбр) от 2003 г. Тази година Косгей спечели и маратона на Лондон, ставайки най-младата победителка в британската столица.", "date": "2019.10.15", "title": " Кенийка със световен рекорд в маратона"}
{"url": "https://duma.bg/grisho-ostana-27-i-predi-stokholm-n201439", "text": "Григор Димитров запази 27-ата позиция в световната ранглиста. Българинът е с 1432 т., а миналата седмица не игра в \"Мастърс\"-а в Шанхай. Най-добрият ни тенисист вече е в Стокхолм, където е втори поставен и почива на старта, а във II кръг очаква Сам Куери (САЩ, №45) или квалификант. В шведския град Гришо играе с \"уайлд кард\", но е под №2 и води в долната половина на схемата заради високата си позиция в ранглистата. Хасковлията е шампион от 2013 г. в турнира, а водач в схемата е Фабио Фонини (Ит, №12). При успех в първия си мач, в III кръг Димитров може да се изправи срещу Пабло Кареньо Буста (Исп, №37), който започва срещу Джон Милман (Авл, №58). В Стокхолм Димитров няма да защитава точки, като може само да прогресира. Той е на 238 т. от завръщане в топ 20. В ранглистата при жените вече има три българки в топ 200. Виктория Томова регресира с 3 позиции до №146 с 407 т., Изабелла Шиникова отстъпи с място до №169 с 358, но Елица Костова скочи с 14 места до №198 с 298 т.", "date": "2019.10.15", "title": "Гришо остана 27-и преди Стокхолм"}
{"url": "https://duma.bg/lov-pohvali-refera-kabakov-n201441", "text": "Селекционерът на Германия Йоахим Льов заяви, че българският съдия Георги Кабаков е показал справедлив директен червен картон на Емре Джан срещу Естония в Талин, но това не е попречило на Бундестима да бие като гост с 3:0 и така да доближи класиране на Евро 2020. Пловдивчанинът Кабаков изгони Джан още в 14-ата минута, след като германецът с турски корени направи фаул като последен в защитата. \"Това нямаше как да бъде жълт картон и съдията правилно изгони Джан. Ние трябваше да се прегрупираме след него и отборът се справи наистина добре със задачата. Не допуснахме гол, а отбелязахме 3. Седмицата не беше лесна за нас с всички тези контузии на основни играчи, но важното е, че останахме спокойни, вкарахме и сега сме доволни\", каза Льов. За \"класиката\" 2 гола отбеляза Илхан Гюндуган (51 и 57), а Тимо Вернер (71) оформи резултата. В група С водят Холандия и Германия с по 15 т., а с 12 е Северна Ирландия, която утре приема \"лалетата\", докато Бундестимът е домакин на аутсайдера Беларус.  ", "date": "2019.10.15", "title": "Льов похвали рефера Кабаков"}
{"url": "https://duma.bg/fen-na-angliya-pochina-v-sofiya-n201444", "text": "Фен на националния отбор на Англия почина в София часове преди мача снощи на Националния стадион. 30-годишният мъж е угаснал в \"Пирогов\", вероятно след предозиране с наркотици. От МВР уточниха, че към 10.00 часа в центъра на столицата е намерен англичанин в неадекватно състояние. Чужденецът е откаран в болница, но лекарите не са успели да го спасят. Веднага е назначена аутопсия, за да се установи точната причина на смъртта.  По непотвърдена информация английският гражданин започнал да буйства, докато бил в лечебното заведение и се наложило да бъде извикана полиция. В патрулката мъжът изпаднал в безсъзнание и отново бил подаден сигнал. При пристигане на спешния екип се установило, че англичанинът е починал. Британските гамени предизвикаха и други проблеми. След сбиване с българи в центъра на София един британец е със счупена ръка. Това съобщи пратеникът на в. \"Таймс\" Хенри Уинтър, който се позовава на източници от Футболната асоциация на Англия. Други двама също са пострадали при сблъсъци. В неделя вечерта 34-годишен мъж е пребит пред заведение на ул. \"Кърниградска\". Пристигналият екип на Спешна помощ е установил травма на главата и мозъчно сътресение, но мъжът отказал да бъде хоспитализиран. По същото време група неизвестни  нападнали пиян 48-годишен британец на ъгъла на улиците \"Цар Асен I\" и \"Солунска\". Мъжът също е с травма на главата и мозъчно сътресение и е откаран в \"Пирогов\". Петима англичани пък нахлули в дамската тоалетна на заведение на \"Витошка\". Британците отворили две от вратите и взели да се облекчават над чиниите. По същото време от други две врати излезли две жени и при гледката, започнали да викат и пищят. Охраната веднага се втурнала в тоалетните и извела оттам феновете на \"Трите лъва\". Вчера от \"Пирогов\" обясниха, че при тях е бил приет англичанин, който отказал лечение и се държал изключително агресивно с медиците, затова била извикана полиция, която го извела от болничното заведение. Около мача нашествието на английски фенове в столицата беше доста сериозно. На ст. \"Васил Левски\" имаше около 4000 привърженици на Англия на квотния принцип 1/10 за фенове на гостуващия тим.  Английските ултраси са известни с невъздържано поведение и хулигански прояви, когато излязат извън страната си. Подобно бе поведението им и при гостуването на Англия на Чехия в петък (1:2), когато в Прага имаше и арестувани фенове от Острова.", "date": "2019.10.15", "title": "Фен на Англия почина в София"}
{"url": "https://duma.bg/uzbechka-i-avstraliets-na-8-a-olimpiada-n201445", "text": "Гимнастичката Оксана Чусовитина (Узб) и състезателят по конен спорт Андрю Хой (Авл) спечелиха квоти за участие на 8-а олимпиада. Представителката на Узбекистан постави нов рекорд в спортната гимнастика. В Токио Чусовитина ще бъде на 45 години. Тя дебютира на олимпийския подиум в Барселона 1992 със  злато в отборното класиране в състава на Обществото на независимите държави (ОНД), съществувало за кратко след разпадането на СССР. Оттогава неизменно участва на всички Олимпиади, а в Пекин 2008 печели сребро на прескок като състезателка на Германия. След Игрите в Лондон 2012, Чусовитина се завръща в родния си Узбекистан, където е родена на 19 юни 1975 г. в Бухара. Гимнастичката има 3 световни титли – две за СССР (отборно и на земя) през 1991 г. и една от 2003 г. за Германия (на прескок). Тя е и европейска шампионка на прескок от 2008 г. Чусовитина е единствената действаща състезателка, приета в Залата на славата по гимнастика. На Игрите в Рио де Жанейро етническата рускиня се класира във финала на прескок, но след грешка при приземяването завършва 7-а с оценка от 14,833 т. Тогава 41-годишната гимнастичка рискува, като се опита да изпълни най-сложния скок на този уред „Продунова“, но при приземяването тя не успя да се задържи на краката си и трябваше да направи кълбо напред, след което беше бурно аплодирана от публиката в олимпийската арена. Скокът носи името на рускинята Елена Продунова, която за първи път го изпълнява през 1999 година. Нарича се още „Скок на смъртта“. През 2014 г. египтянката Фатма Махмуд при опит за негово изпълнение падна на врата си, като оттогава има предложение той да бъде забранен. Чусовитина изравнява рекорда при жените на легендата в гребането Жозефа Идем Герини (2 за ФРГ и 6 за Италия), а в Токио на 8-а олимпиада ще стреля и Нино Салуквидзе (1 за СССР, 1 за ОНД и 6 за Грузия) Австралийският ездач Андрю Хой също спечели квота за участие на осма олимпиада. 60-годишният жокей е  трикратен олимпийски шампион в обездката от Барселона 1992, Атланта 1996 и Сидни 2000. Той спечели квота с два от конете си - Васили де Ласос и Блуум де Хот Кретс по време на тридневното квалификационно състезание в Стшегом, Полша. С постижението си Хой стана 14-ят спортист, който ще участва на 8 олимпиади. Абсолютният рекорд от 10 олимпийски участия държи друг ездач - Йън Милър (Кан), който се състезава на всички игри от Мюнхен 1972 до Лондон 2012 с изключение на Москва 1980, когато западните страни обявяват бойкот.  Хой дебютира на Олимпиадата в Лос Анджелис 1984, като е пропуснал Пекин 2008 и Рио де Жанейро 2016.  С по 9 участия са ветроходецът Хуберт Раудашъл (Ав, Токио 1964 - Атланта 1996) и стрелецът Атанасийс Кузминс (3 за СССР и 6 за Латвия, от Монреал 1976 до Лондон 2012, без Лос Анджелис 1984). Българските рекорди държат Мария Гроздева, която в Токио ще стреля на 7-а олимпиада, и гимнастикът Йордан Йовчев, състезавал се на 6 олимпиади. Пловдивчанинът е единственият гимнастик в света с толкова олимпийски участия. ", "date": "2019.10.15", "title": " Узбечка и австралиец  на 8-а олимпиада"}
{"url": "https://duma.bg/cheh-s-uspeshen-debyut-v-hokeya-n201440", "text": "Легендарният футболен вратар Петър Чех направи своя професионален дебют в хокея на лед. Бившият страж на Челси и Арсенал изигра страхотен мач и помогна на своя английски Гилфорд Финикс да победи Суиндън Уайлкетс с 3:2. Двубоят завърши 2:2 в редовното време, но Чех бе невероятен при дузпите. Той спаси 2 от тях, с което си заслужи приза за играч на мача. Чешкият страж сложи край на бляскавата си футболна кариера в края на миналия сезон и започна работа като технически съветник в Челси. Той обаче реши да сбъдне и една от детските си мечти - да играе хокей. \"Това бе моя мечта от детските години - да изиграя един истински мач по хокей. Вече е факт, сбъдна се. Имам толкова страхотни моменти във футбола, но този мач също ще бъде сред най-ярките ми спомени. Не може да мечтая за по-добър дебют и по-драматичен мач. Никой не може да ми отнеме това\", сподели развълнуваният Чех.Той обаче ще бъде трети избор на вратата на Гилфорд Финикс, защото няма да може да тренира пълноценно с отбора. Графикът на бившия футболист е натоварен покрай работата му в Челси, но той  ще тренира на леда при всеки удобен момент.", "date": "2019.10.15", "title": "Чех с успешен дебют в хокея"}
{"url": "https://duma.bg/sautgeyt-iznenadan-che-lazur-e-zatvoren-n201443", "text": "Мениджърът на английския национален отбор Гарет Саутгейт се сети за Бургас по време на задължителната пресконференция за снощната евроквалификация България - Англия. Англичанинът се снима и поговори с популярния фен и ловец на автографи Кирил Евтимов, като си спомни, че двамата са се виждали преди четири години в Бургас. През лятото на 2015 г. Саутгейт беше в морския град, за да наблюдава тима на \"Трите лъва\" на Европейското първенство за юноши, което се проведе у нас. Там той се запознава с Евтимов на мача с Русия, загубен от младите англичани с 0:1. Бившият национален защитник на Англия попита бургазлията за местния футбол и за стадион \"Лазур\", но нашенецът призна с мъка, че от известно време съоръжението не се използва. \"Ако види \"Лазур\" на какво прилича, ще му призлее\", каза с тъга Киро по-късно. Капитанът на Англия Хари Кейн пък заяви, че тимът е концентриран върху представянето си на терена и не мисли за евентуални расистки провокации от трибуните по време на мача. Голмайсторът в сегашния състав на \"Трите лъва\" призна, че е имало среща, на която са обсъждани евентуални варианти за действие при провокации, но се надява, че няма да има проблеми от подобно естество. “Всички сме разочаровани от загубата в Прага, защото този мач не беше типичен за нас. Той показа, че когато не си концентриран, не можеш да имаш добри резултати. Все пак не трябва да се фокусираме толкова върху загубата в Чехия, а върху предстоящия мач. Все още сме в отлична позиция за класиране, но трябва да направим така, че нещата да се случат. Трябва да спечелим двубоя. Най-важен е мачът, а не какво може да се случи на трибуните. В началото на седмицата имахме среща, за това което можем да направим, ако се случи нещо, но то може да не се случи и не мислим за това. Концентрирани сме само върху нещата на терена”, каза Кейн.", "date": "2019.10.15", "title": "Саутгейт изненадан,   че \"Лазур\" е затворен"}
{"url": "https://duma.bg/priyatelski-ogan-v-grab-n201484", "text": "От 18 октомври Вашингтон налага 25-процентни мита върху стоки от Европейския съюз. Италиански сирена, френски вина, шотландско уиски, зехтин, кафе са включени в списъка. С 10-процентни мита се облагат самолетите \"Еърбъс\". Формалната причина за всичко това е решението на Световната търговска организация за незаконността на субсидиите, предоставени от ЕС именно на \"Еърбъс\". Още през 2004 г. американският конкурент \"Боинг\" се оплака в СТО, като обвини европейците, че благодарение на субсидиите \"Еърбъс\" е получил поръчки за 300 самолета, а \"Боинг\" е загубила съществен дял от пазара. След 15 години умуване СТО най-накрая реши, че американците имат право да предприемат контрамерки в отговор на европейските субсидии. \"Превъзходна победа!\", зарадва се президентът Тръмп в туитър. И на бърза ръка състави списък с европейски стоки, които ще се продават в Америка по-скъпо. Общо почти 150 позиции. Сред тях са дори отвертки, джобни ножчета, брадви, оборудване за фото- и видеокамери (например на германската фирма \"Карл Цайс\"), вълна и одеяла от Великобритания.  Решението на Тръмп всъщност е разпалването на трансатлантическа търговска война. Наказателните мита биха били ужас за Германия, особено в и без това забавената икономика, коментира в. \"Ди Велт\". Според изданието институтът Ifo изчислява, че износът на немски автомобили за САЩ може да се намали почти наполовина, което би довело до загуби от над 18 милиарда евро годишно. От списъка е видно, че потърпевши от митата ще са почти всички европейски страни. България също е включена в листата. Очаква се от 18 октомври да се обложи с 25-процентни мита вносът в САЩ на български сирена и млечни продукти, свинско месо (различно от шунка), кисело мляко, масло, плодове, салами от свинско, плодови сокове, както и мазнини и масла, добивани от мляко. От БСК уточниха, че стойността на основните стоки, изнасяни от България в категориите, описани от търговското представителство на САЩ, е в размер 11,86 млн. долара за 2018 година. При прилагане на 25-процентни мита загубите биха били около 3 млн. долара. Това, разбира се, е нищожна сума на фона на предстоящите загуби на Германия, Испания, Франция и Италия. Все американски стратегически партньори. Новите мита разочароваха и Лондон, който не очакваше такъв \"коледен подарък\" от големия брат. Белият дом обаче обеща на Борис Джонсън изгоден търговски договор, веднага след като Кралството напусне Евросъюза.   Много скоро обаче нещата обаче може да загрубеят още повече. Очаква се в началото на 2020 г. СТО да приеме решение по аналогичната жалба на ЕС срещу \"Боинг\", също получавала мощна подкрепа от Вашингтон. Евросъюзът твърди, че от 1989 г. до 2006-а корпорацията \"Боинг\" е получила 19,1 милиарда долара субсидии от американските власти. След редица юридически победи Европейският съюз поиска от СТО разрешение да предприеме санкции срещу американски стоки.  Европа вече е готова със своя списък за допълнителни мита върху американски стоки. В листата са включени самолети, алкохол, животновъдна, зеленчукова, плодова и рибна продукция. Общо, според оценките на Еврокомисията, това ще засегне внос на стойност до 20 милиарда долара. Американските мита на свой ред засягат, според различни данни, европейски стоки на обща стойност от 5 до 10 милиарда долара. Много европейски държави са готови да увеличат митата още сега. Испания и Италия вече заговориха за такива действия. За това призова и германският външен министър Хайко Маас. Европейците не са готови да се предадат без бой. Нещо повече на Стария континент освен за ответни мита се чуват все по-силни гласове, че сега е моментът да отпаднат санкциите срещу Русия, приети след силен американски натиск. Официално европейските санкции действат до януари 2020-а, може би е време да се сложи край на тази безсмислица.  Все още съществува слаба надежда търговската война между съюзниците САЩ и ЕС, ако не да се спре, то поне да се отложи. Вчера започнаха преговори между двете страни. Надеждите за положителен резултат обаче не са особено големи. Слаби са шансовете за постигане на споразумение и между САЩ и Китай. Двете страни се опитват да сложат край на противопоставянето помежду си, но без особен успех. Миналата седмица Министерството на търговията в Китай съобщи в официална позиция, че двете страни са направили значителен прогрес по време на последните търговски преговори. Но в съобщението на министерството не се говори за сключена сделка. По-късно от министерството обявиха, че двете страни избягват ескалация на конфликта, но несигурността остава. Не много по-различно е положението в спора между Вашингтон и Брюксел, въпреки съюзническите отношения. Търговското противопоставяне между Европа и САЩ всъщност продължава от доста време. То обаче рязко се увеличи при президентството на Доналд Тръмп с неговата политика \"Америка над всичко\". Тръмп дори описа Евросъюза с думите \"те са по-лоши от Китай, само дето са по-малки\". В същото време експерти бият тревога, че бъдещето на световната икономика изглежда все по-мрачно. Миналата седмица Световната банка за пореден път влоши прогнозата за ръста на брутния вътрешен продукт на страните и световната икономика. Ден по-късно новият шеф на Международния валутен фонд Кристалина Георгиева пък предрече икономическа криза, по-лоша от тази през 2008-а. Според оценките на фонда, към края на годината световният БВП ще загуби 0,8%, или 700 милиарда долара. В резултат на това темпът на икономически растеж в 90 процента от страните в света ще намалее и ще стане най-лошият за едно десетилетие. И двете институции подчертаха, че причина за надвисналите черни облаци са търговските войни. Търговската война изглежда вече не може да бъде спряна, коментира \"Ел периодико де Каталуня\". \"Съдейки по всичко, ЕС ще тръгне по същия или подобен път, като на правителството на Тръмп. Поне такъв извод може да се направи от думите на еврокомисаря по търговията Сесилия Малстрьом и помним априлската прогноза на Брюксел, в която ставаше въпрос за ответни санкции за американски продукти, като например кетчуп. Тази нова глава в националистическата икономическа политика потвърждава неотдавнашното изказване на Тръмп, че отсега нататък бъдещето е на патриотите, а не на глобалистите. Съществуват опасения, че новата търговска война ще се разрасне и ще се превърне в хронична болест, от която ще пострадат преди всичко потребителите\". По всичко изглежда, че светът стремглаво се е запътил към нова тежка икономическа криза. През 2009 г. Китай буквално измъкна световната икономика от тежката криза, припомнят експертите. Тогава обаче никой не пречеше на китайците да продават стоките си по целия свят и да растат. Днес обаче търговската война, разгърната срещу Пекин, намалява темповете на ръст на Китай. В същото време се съкращават икономиките на Великобритания, Германия, Италия. Дори в САЩ, които надигнаха глава при Тръмп, вече два поредни месеца се регистрира съкращаване на промишленото производство. \"Ефектът Тръмп\" очаквано започва да се забавя именно заради търговската политика на Тръмп. Търговските войни никога не завършват добре, понякога дори се превръщат в истински войни. Стоките поскъпват, търговията се свива, икономическият ръст се забавя, иновативните сили на фирмите отслабват, а безработицата расте. Действията на Белия дом ни обричат именно на такова бъдеще. ", "date": "2019.10.15", "title": "Приятелски огън в гръб "}
{"url": "https://duma.bg/amerika-pak-ni-vkarva-v-antiruski-kapan-n201483", "text": "Въвличане на България във военна конфронтация срещу Русия планират САЩ в лицето на правителствения научноизследователски център РАНД Корпорейшън. Той минава за \"тежката артилерия\" на политологията в САЩ и съветите му често се вземат на въоръжение от Вашингтон. В свой анализ каква да бъде военната политика на Вашингтон в Черноморския регион центърът смята, че Пентагонът трябва спешно да разгърне модерни системи за противовъздушна отбрана (ПВО) у нас и в Румъния. Всъщност става дума да се изгради нещо като черноморска ограда от ракети. Центърът смята още, че в района трябва да се увеличат морските учения на НАТО, както и да се съдейства на Украйна и Грузия да развият свой \"национален отбранителен потенциал\". Изобщо РАНД  вижда  Черно море като арена на конфронтация между Русия и Запада за бъдещето на Европа. Неговите аналитици набеждават Москва, че \"с помощта на военна сила, а също на информационни, икономически и енергийни инструменти се опитва да превърне Черно и Азовско море в своя вътрешна акватория\", както коментира агенция РИА \"Новости\". Тя добавя, че според американските експерти от 2015 г. в Крим се прехвърлени ракетни комплекси на бреговата охрана, за чиято сигурност се грижат ракетите С-400 \"Триумф\", смятани за най-съвършените системи на ПВО в света. Разгърнати също са радиолокационни станции за ранно предупреждение и съвременни комплекси за радиоелектронна борба. Според РИА \"Новости\" особено внимание в доклада на РАНД се отделя на Черноморския флот, който последните пет години е с попълнени шест нови корвети, шест подводници и три многоцелеви кораба, които, впрочем, са въоръжени с крилатите ракети \"Калибър\", а те пък могат да поразяват цели в цялата акватория на Черно море.   \"Всичко това, според РАНД, позволява на Кремъл да създаде в региона т.нар. зона за ограничен достъп, в която при военен сблъсък\", силите на НАТО ще понесат неоправдано високи загуби. Съответно нито един военен кораб на алианса няма да се чувства тук в безопасност\". В същото време в анализа се отбелязва, че ще бъде сложно изработването на единна стратегия  срещу Русия, защото черноморските държави често се разминават в своите интереси.  Докладът се появи на фона на засилена военна дейност на НАТО в Черноморския регион.  През юли се проведоха военноморските учения с участието на почти 20 държави, 32 кораба и 24 самолета - включително наш малък кораб за борба с подводници. Учение в края на същия месец се състоя и в черноморска Грузия с  участието на 3000 военнослужещи от 14 държави. Не приличат ли САЩ и НАТО на хищници, които маркират своята нова територия на влияние край южните граници на Русия?  Отделно през пролетта на тази година генсекът на алианса Йенс Столтенберг заяви, че западните кораби все по-често ще влизат в пристанищата на Украйна и Грузия, ще провеждат повече учения в региона и ще си разменят разузнавателни данни. А постоянната представителка на САЩ в НАТО Кей Бейли заяви, че НАТО планира да приеме т.нар. черноморски пакет от мерки, който ще включва засилване на въздушното разузнаване и прикриване на украински кораби, преминаващи през Керченския пролив.   Впрочем дори в годините на Студената война нямаше подобна заплаха за СССР - предшественикът на Русия. Тогава единствената натовска държава в Черноморския район беше Турция и алиансът не можеше да се похвали с такива военна активност в мирно време. А и след Карибската криза през 1962 г. ядрена заплаха от Турция престана да дебне пред прага на съветската страна - известно е, че САЩ изтеглиха ядрените си ракети оттам в замяна на изтеглянето на съветските ракети от Куба.  И какво излиза - понеже Русия предприема ответни мерки срещу засилващото се военно присъствие на САЩ и НАТО в Черноморския регион, РАНД съветва американското правителство (косвено и НАТО)  И нито един неин кораб, както и самата Русия да не се чувства в безопасност край нейната южна граница. С такава ли зловредна политика трябва да се обвързваме и да я пускаме на територията си? Причините РАНД за \"изплюе\" такъв анализ на хегемонизма лежат на повърхността. По принцип \"дълбоката държава\" в САЩ възприема Украйна и Грузия като причинител на трайни, а защо не и прединфарктни спазми за Русия. Само че в двете страни текат процеси, които са обратни на замисъла на \"мислителите\" от РАНД. Избирането на Владимир Зеленски за президент на Украйна и еднозначен признак, че народът на тази страна иска мир в Донбас. И не случайно Зеленски прие нормандската формула на Щайнмайер (германският президент) за прилагането на Минските споразумения. Управляващите в Грузия не крият намеренията да се нормализират отношенията с Русия след вредите на президента Михаил Саакашвили и въпреки скандала по-рано тази година с международната асамблея на православието.  С доклада си обаче РАНД дава акъл на Вашингтон да насъсква Украйна и Грузия към конфронтация срещу Русия, макар това да е в разрез с обществените настроения в двете страни. Фактически РАНД намига на предишния президент Петро Порошенко, на първосигналните украински русофоби и на всички противници на Минските споразумения да саботират тези договорености, включително и формулата на Щайнмайер, която по същество е формула и на Европа. Очевидно РАНД се надява и на втори Майдан в Украйна, няма и нищо против страданията на хората в Донбас да продължат, само и само да се вреди на Русия. Редно ли е тогава България да се ангажира с такава злонамерена и опасна политика? Освен това докладът излезе в момент, когато една  Франция, отчасти и Германия обръщат гръб на русофобска Украйна и открито заявяват готовност за нормализиране и развитие на отношенията с Русия. Поне още дузина страни от ЕС са готови да я последват.  Срещу тази нова линия се обявяват крайните русофобски държави в лицето на Полша, Швеция и балтийските страни. Очевидно РАНД намига и на тях да продължат в същото русло и да се противопоставят на Франция и други западноевропейски държави, които вече не възприемат Русия като враг и заплаха. А това противопоставяне крие риск от разкол в Европа относно регулирането на украинския конфликт. Ето как именно \"дълбоката държава\" в САЩ, а не Русия работи срещу единството и миролюбивия потенциал, който би трябвало да носи Старият континент, след две опустошителни световни войни, от които най-много пострада именно той. Втората причина за появата на такъв доклад е свързана с т.нар. политика на сдържане на Русия, която в случая трябва да се материализира в Черноморския регион. Последните години много се говори за проекта Триморие - бизнес и геополитическа свързаност между страните от Балтийско, Адриатическо и Черно море. Замисълът е да се създаде \"санитарен кордон\" от враждебни на Русия държави. Водещите такива държави са Полша и балтийските страни. Всъщност, това е стара реваншистка идея на Варшава, която ламти да отмъщава на Русия чрез засилване на полското регионално влияние и създаването на \"Берлинска стена\" в Източна Европа срещу Русия. Очевидно РАНД напира към враждебния антируски кордон да бъдат включени и православните България, Румъния, Украйна и Грузия, за да бъде изолирана Русия от останалия православен свят. Да се сатанизира Русия, защото и православните й съседи застават срещу нея. Съответно разкол и враждебност да настъпи и в православието, за да бъде по-лесно манипулиран от Запада, включително и за джендър идеологията.  Целта на \"санитарния кордон\" е и друга - да се пресече износът на руски газ за Европа, макар че той да й е най-изгоден, да намалеят енергоприходите в руския бюджет, оттук да се засили недоволството срещу властта, което да прерасне в нещо като \"цветна революция\", която пък да отстрани Владимир Путин. И Русия да стане просия, както бе при Елцин. И не на последно място да се разчисти европейският пазар за американския газ.  Руски газ ще потече по \"Северен поток-2\" за Германия, Централна и Западна Европа - там не са малоумни, за да се отказват от полезното, въпреки злостните действия на САЩ, Полша и балтийските държави. Руски газ е на път да потече и по европейското продължение на \"Турски поток\", което продължение започва именно от България. Страната ни хем ще печели от него, хем и ще диверсифицира енергодоставките, защото газ към България ще тече и по други маршрути, а в перспектива и от Източното Средиземноморие. А нали след съветския разпад Америка набиваше канчето на бившите соцстрани, че тази именно диверсификация е енергопросветлението, което ще ги изведе по светлия друм на независимостта и възхода. Така че ако страната ни приеме ПВО системите срещу Русия, ще изпадне в глупашката неврастения да се конфронтира с енергийната си сигурност и енергоресура, който консумира от същата тази държава. Появата обаче на РАНД доклада има и по-дълбинна причина, която не се вижда на повърхността.  \"Умниците\" от центъра искат САЩ да се противопоставят на многополюсния свят, чието формиране вече е станало необратимо. Не един и двама политици или политолози твърдят, че макар и да остават най-мощната държава, САЩ все пак вече не са хегемон и вече го няма скроения от тях еднополюсен свят на 90-те години, частично и на следващото (или миналото) десетилетие. \"САЩ сериозно се залавят с Черно море\" - така РИА \"Новости\" озаглави своя публикация за доклада на РАНД. САЩ сериозно се залавят било със спасяването на  еднополюсната геополитика или на хегемонизма си в Черноморския регион, било с подлагането на крак пред многополюсността и баланса на интересите в него. Така може да се разчете не само заглавието на агенцията, но и скритият замисъл на доклада.  в доклада за разполагане у нас на модерни ПВО системи по ред причини. Първо, Русия не ни застрашава нито териториално, нито икономически, нито ресурсно, нито културно, нито етнически. Същото важи и за другите страни от Черноморския регион. Ако Украйна или Грузия са се почувствали заплашени, то е защото първо те застрашиха Русия със своите враждебни действия към нея.  В нито един момент тя не спря газа за страната ни заради  ходове на българското правителство, включително и заради влизането ни в НАТО или спирането на \"Южен поток\". Нито пък е поставяла ултиматума, че при следващ недобронамерен или враждебен ход на София ще намали или направо ще спре тази суровина. Или  пък, че ще направи същото, ако не увеличим в пъти дела, примерно, на руските филми или сатирични предавания по нашите телевизии или на руската попмузика по обществените ни радия, за да засили \"хибридно\" влиянието си у нас.  Въпреки действащите в момента контрасанкции за стоки и услуги спрямо страни от ЕС и НАТО, руската икономика и пазар са били и остават отворени към света. Впрочем, вече на всички е ясно, че страната ни е изпаднала в тежка демографска катастрофа, но това се случи, след като тя загърби руския и се преориентира към западния пазар. И с всеки изминал ден стана все по-болезнено ясно, че в условията на западния пазар тази катастрофа е трудно преодолима. Русия не застрашава и другите страни от региона, нито пък свободното корабоплаване, на което толкова държат САЩ. Няма случай, в който тя незаконно да е спряла търговски кораб, контейнеровоз, танкер или дори военен кораб в Черно море. При Керченския пък инцидент тя блокира не свободното военно корабоплаване, а чиста проба вредоносна провокация.  На Запад я обвиняват заради украинския конфликт, присъединяването на Крим или минивойната срещу Грузия, но за всеки трезво мислещ човек е ясно, че Кремъл бе провокиран на контрамерки от агресивните действия и хибридна антируска политика било на ЕС, било на САЩ, било на Запада като цяло. Всъщност Западът се стремеше егоистично и меркантилно към разширяване на сферата си на влияние за сметка на Русия, но изкарва нея като виновница, защото се брани да не изпадне отново до просия.    В Крим пък тя предостави възможността за свободно волеизлеяние на местното население, каквото то едва ли щеше да има, ако бе останало в майданова Украйна. Но бе обявена за \"грешница\" от демократичния Запад, след като разчисти пътя за тържество на демокрацията с радостни лица и избирателната активност, за каквато западните държави могат само да мечтаят.  Абсурдът е, че в Крим Западът се обърна срещу демокрацията, но така е, когато се преследват коварни и опустошителни цели, а не общочовешки ценности.   Е, има ли сериозни основания да приемем натовски ПВО-та?  Между другото, вече отказахме на САЩ да бъдем домакин на тяхната противоракетна система (ПРО), насочена директно срещу Русия. А жертвеното агне на американския хегемонизъм и на ответен руски ядрен удар избра да бъде Румъния. Нейна си работа, щом това й харесва. Но вече имаме опит, макар и скромен, да не коленичим пред искания на САЩ. И няма да бъде нещо ново, ако отхвърлим и ПВО системите, за които пише РАНД. А ако ни липсва достатъчно кураж да проявим разум и самостоятелност, имаме примера на Норвегия. Това е държава ветеран на НАТО, чийто генсек е норвежец, но наскоро отказа да стане част от ракетния щит на САЩ, какъвто има в Румъния - за да не изостря отношения с Русия. Със същия довод България също би могла да откаже участие във вдигането на \"ракетната ограда\".   Пък и аналитиците от РАНД си дават сметка, че не всички държави от региона слепешката ще следват \"Големия брат\". Втората причина да пренебрегнем съветите на РАНД са съмненията в интелекта и морала на американската политика, съответно и на \"мислителите\" от мозъчните й центрове. Ирак, Сирия, Либия, Украйна, Грузия, Иран, Йемен - това са само най-биещите на очи примери за интелектуалната непригодност на Вашингтон. Хазартната му намеса там с амбицията за свобода, демокрация, човешки права, либерализъм и напредък изхвърлиха повечето от тези държави точно на противоположния бряг, където вилнееха войни, смърт, хаос, конфликти, срив на икономики, масово обедняване и изпадане в по-долните групи на цивилизационния ход. Впрочем, на този бряг се мярка и страната ни, макар военен конфликт да не се е стоварил на главата й. Изобщо ниският интелектуален индекс на американската външната политика е толкова пагубен и разрушителен, че се признава и в самите САЩ.  Зад същите красиви лозунги за свобода, демокрация и права през последните 30 години се крие хищническият нагон за печалби, включително мръсни, за икономически и политически хегемонизъм било на американския бизнес, било на САЩ като държава. Цената за това обаче плащат други с ограничен суверенитет, пропуснати икономически ползи, зловещо социално неравенство, мизерия и висока смъртност дори в мино в мирно време, като по последния показател България е сред \"челниците\" в ЕС. Цената на това е и глобалната ядрена сигурност. Америка мошенически обвиняваше Русия, че била нарушавала договора за ракетите със среден и малък обсег. Но наскоро стана ясно, че нарушителят е именно Вашингтон, който създаде нова ракета със среден обсег, с която може да нанася удари срещу руските центрове за управление на стратегическите ядрени сили. Америка откровено лъжеше с обвиненията срещу Русия, за да намери причина да излезе от договора заради тази нова ракета. Навремето тя едностранно и на своя глава излезе от договора с Русия за ПРО, същото стори и с договора за средните ракети, намеква, че няма да продължи договора с Русия за стратегическите настъпателни оръжия, който изтича през 2021 година. А всичко това води само до засилване на ядрената надпревара.   Е, откъде накъде трябва да приемем, че ПВО системите у нас и антируската политика са продукт на верен и научнообоснован анализ или пък, че с тях страната ни ще се нареди сред \"праведниците\" в Черноморския регион. Праведно ли е изобщо да участваш в заговор, който да доведе съседна държава като Русия (пък и всяка друга държава) до просия? Изобщо заради злонамереността в редица свои външнополитически деяния САЩ са се превърнали в Сатанински Американси Щати, а заради пагубността и опустошителността на такава политика за другите - в Световни Американски Щети. Такава ли държава да ни служи за пример и чинно да вървим по петите й.   И поседната, но не по значимост причина за българското \"не\" на РАНД препоръките е свързана с историята. До 1945 година или за 67 години независимост след турското робство страната ни е преживяла три национални катастрофи - от Сюзническата война, Първата и Втората световна война. И в две от катастрофите ние се озовахме в лагера на враговете на държавата, която ни е освободила от османския гнет - двете световни войни. Невидима ръка има не само пазарът, но и историята, която наказва безпаметните и неблагодарните държави с национални катастрофи.  И въпреки това Москва ни помогна да преодолеем с по-малки щети втората катастрофа. През 1944-1947 г. тя парира опитите на Великобритания, САЩ, Турция и Гърция да окасапят страната ни териториално и да я \"кастрират\" до границите на някогашното княжество България. Ако днес не охкаме, че сме загубили Родопите или Странджа както охкаме по несъществуващия вече български град Кукуш или Дедеагач (Александруполис), това е благодарения именно на СССР. Ако през 1878 г. Русия бе нашата освободителка, през 1944-1948 г. тя се оказа нашата спасителка Но рулетката на историята се завъртя така, че ние се озовахме в НАТО и ЕС. И за трети път се оказахме сред враговете на държавата, която е била за нас и освободителка, и спасителка. И историята пак не ни прости - демографската ни катастрофа по същество е третата, а според други и четвъртата ни национална катастрофа. Дори и по време на войните страната ни е губила една пета от населението си. А и след войните се е възстановявала демографски. Докато сега нямаме потенциал за такова възстановяване, защото младите българи бягат от уж демократичната си държава. И сега ще ни тикат въоръженията, с които ще стреляме по Русия, която се оказа знакова държава за нашата съдба. Или ще стреляме срещу историческата си памет. Ако това се случи, българската политическа върхушка не просто ще се орезили, че не е научила урока си по история, но и ще обрече държавата ни да няма право и на поправителен. Невидимата ръка на историята не прощава такава междудържавническа неморалност и непочтеност. Ето след средата на века тя ни обрича да станем малцинство - след циганите и турците. Ще има ли тогава държава с името България? Трагично, много трагично ще плащаме за пороците на геополитическата си ориентация и слугинажа на конюнктурата. ", "date": "2019.10.15", "title": "Америка пак ни вкарва в антируски капан"}
{"url": "https://duma.bg/rezultati-n201442", "text": "VII кръг Група С: Естония - Германия 0:3 0:2 Гюндоган (51 и 57) 0:3 Вернер (71), ЧК: Джан (Г-14); Беларус - Холандия 1:2 0:2 Вайналдум (32 и 41) 1:2 Драгун (54) 1. Холандия 15 т. 2. Германия 15 3. С. Ирландия 12 4. Беларус 4 5. Естония 1. утре: Германия - Беларус; С. Ирландия - Холандия. Група Е: Уелс - Хърватия 1:1 0:1 Влашич (9) 1:1 Бейл (45); Унгария - Азербайджан 1:0 Корхут (10). 1. Хърватия 14 т. 2. Унгария 12 3. Словакия 10 4. Уелс 8 5. Азербайджан 1. утре: Азербайджан - Уелс; Хърватия - Словакия. Група G: Полша - Северна Македония 2:0 1:0 Франковски (75) 2:0 Милик (80); Словения - Австрия 0:1 Пош (21), ЧК: Попович (89-С); днес, 21.45: Израел - Латвия. 1. ПОЛША 19 т. 2. Австрия 16 3. С. Македония 11 4. Словения 11 5. Израел 8 6. Латвия 0. утре: Словения - Латвия; Австрия - С. Македония; Израел - Полша. Група I: Шотландия - Сан Марино 6:0 3:0 МакГин (12, 27 и 45) 4:0 Шенкланд (65) 5:0 Финдлий (67) 6:0 Армстронг (87); Казахстан - Белгия 0:2 0:1 Батшуай (21) 0:2 Мюние (53); Кипър - Русия 0:5 0:1 Черишев (9) 0:2 Оздоев (23) 0:3 Дзюба (79) 0:4 Головин (89) 0:5 Черишев (90), ЧК: Лаифис (28-К). 1. БЕЛГИЯ 24 т. 2. РУСИЯ 21 3. Кипър 10 4. Шотландия 9 5. Казахстан 7 6. Сан Марино 0. утре: Русия - Белгия; Кипър - Шотландия; Сан Марино - Казахстан. по БНТ 3 Футбол 21.35 Швеция - Испания по Евроспорт 1 Колоездене 12.30 Обиколка на Франция (обявяване на маршрута) Снукър 14.45 и 20.45 Открито първенство на Англия по Макс спорт 1 Волейбол, Световна купа 6.30 Полша - Иран 9.00 Италия - Бразилия Баскетбол 19.00 Ритас - Партизан 21.30 Виртус Болоня - Андора", "date": "2019.10.15", "title": "Резултати"}
{"url": "https://duma.bg/vreme-za-deystvie-n201485", "text": "В края на седмицата предстои една от най-важните срещи на върха на ЕС в последно време. Поне по предварителни очаквания на нея трябва да се вземат поне две ключови решения за бъдещето на Европа - за съдбата на Брекзит и за разширението на съюза към Западните Балкани, в частност Албания и Северна Македония. И двете теми обаче са обект на тежки дискусии, които ще продължат до последния възможен момент и трудно може да се предвиди какъв ще бъде крайният резултат по всяка от тях.  Спокойно може да се каже, че мнозинството граждани и от двете страни на Ламанша вече просто искат Брекзит да намери своя завършек под една или друга форма, но макар 31 октомври да приближава с пълна скорост, се повтаря ситуацията от март - нищо не е ясно. Отчита се известно сближаване на позициите между Лондон и Брюксел, като преговорите продължиха зад закрити врати и през този уикенд. Но въпросът стои все така отворен. По-близък до нас е въпросът с приемането на Албания и Северна Македония, особено след миналата седмица, когато българското правителство свенливо размаха пръст на Скопие, но все пак не посмя да отиде по-далеч. Всъщност, ако някой наложи вето на започването на преговори с двете държави, той едва ли ще е от Източна Европа. Съпротивата срещу приемането на нови страни членки не идва от нашия регион, а от т.нар. Стара Европа.  През уикенда Ангела Меркел се срещна с френския президент Макрон, за да го убеждава да подкрепи членството на Скопие и Тирана. Разногласията са очаквани - Германия винаги е имала силно влияние на Балканите, политическите и икономическите й връзки с източноевропейските държави са много по-развити и от Берлин винаги са разчитали на тях за подкрепа. Ние сами виждаме тези взаимодействия у нас. Така включването на още такива държави в ЕС работи в интерес на Германия. В същото време Макрон не е особено популярен в нашата част на континента, наложи се да се сблъска със сериозна опозиция от Източна Европа за т.нар. пакет УМакронФ и е разбираемо да е по-скептично настроен.  Комбинацията с евентуален Брекзит показва и изместване на баланса в Брюксел - отива си един от стълбовете на УстараФ Европа, влизат членове от УноваФ Европа. Изместването е дори географско. Няма как страни като Франция и Нидерландия да не се притесняват от намаленото си влияние и да не се съпротивляват. От другата страна, заедно с Германия, пък са и страните от Вишеградската четворка, чийто външни министри публикуваха издържано в изцяло проевропейски дух общо изявление в подкрепа на започването на преговори с Албания и Северна Македония. Вероятно именно с мисълта за разширяване на източноевропейския лагер и повече контрол върху общата европейска политика. При Бойко Борисов България традиционно се опитва да е приятел и да угоди на всички, но така рискува да остане без собствена позиция и да върви винаги след събитията. Със съответните щети от една такава политика. Проблемите, които ще се дискутират в края на седмицата, не свършват дотук. След като Урсула фон дер Лайен не успя да състави комисията си навреме, най-вероятно тя ще заработи едва през декември. Последният удар за нея беше отхвърлянето на френското предложение за еврокомисар, което де факто и де юре осуети спазването на предвидените срокове.  ЕС е също пряко заплашен от последиците от турската офанзива в Сирия - вече за никой не е тайна, че Турция открито работи с джихадистите и ползва бежанците като разменна монета. Оръжейното ембарго за Анкара е доста мека мярка, която няма да доведе до необходимия ефект. На ЕС ще се наложи да заеме по-твърда позиция, ако наистина иска да защити интересите си. На срещата трябва да бъдат обсъдени още , политиката по отношение на климата и много други належащи теми. Ще видим дали евролидерите ще имат време за всичко. Със сигурност обаче срещата на върха на ЕС обещава да не е протоколна.", "date": "2019.10.15", "title": "Време за действие"}
