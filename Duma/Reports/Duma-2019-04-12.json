{"url": "https://duma.bg/komentarite-na-adamovich-vselena-na-ruskoto-zarubezhie-n189638", "text": "Литературната гостоприемница при читалище \"Д-р Петър Берон\" е подвижен литературен салон и ще представи в Руския културно-информационен център на 15 април от 18 ч. двете книги на писателя емигрант Георгий Адамович в превод на Елена Алекова: първата \"Единство и други стихотворения\" и втория том \"Коментари\" - сложна кардиограма на руската литература през погледа на писателя емигрант. В предговора на проф. Владимир Смирнов четем, че Георгий Адамович е каторжно прикован към родината - не носталгично-емигрантската, а живата и вечната, за да се направи темелен извод, че мисията на руската задгранична литература се състои според него в работа за бъдещето на Русия. И руснакът емигрант Адамович пише: \"Затова ние заминахме от Русия, защото ни бе нужно да си останем руснаци в своя особен облик, във вътрешната си тоналност и действително политиката тук е без значение.\" Коментарите на Адамович са епикриза на онези години, когато той е вторачил погледа си в Матушка Рус от парижките предградия. И стиховете, и коментарите са характеристика на онова време. Затова ще кажа, че в българската книжовна съкровищница влиза едно значимо име, което ще запази свой периметър. Двете книги на Адамович вече са в ръцете на българския читател и ще цитирам мнението на акад. Ефрем Каранфилов как да разберем коя е хубавата книга. \"Хубавата книга, каза преди четвърт век академикът в \"Старинният файтон\", е тази, която те накара да я прочетеш втори път.\" Аз вече направих това с коментарите на Адамович. И ще продължа да ги чета. Защото са брилянтни текстове.", "date": "2019.04.12", "title": "Коментарите на Адамович - вселена на руското Зарубежие"}
{"url": "https://duma.bg/do-kakvo-shte-dovedat-evtinite-bankovi-prevodi-n189603", "text": "От 20 март регламентът за намаляване на таксите за презгранични преводи в евро влезе в сила. Реално обаче разпоредбите, които ще позволят българите да изпращат и получават евро десетократно по-евтино, ще влязат в сила от 15 декември 2019 г. Българските граждани и бизнеси ще спестяват над 60 млн. лв. годишно от регламента за таксите за презгранични преводи. Премахването на тези финансови бариери ще облагодетелства 36 000 малки и средни предприятия у нас, които внасят от ЕС, и 15 000, които изнасят. Ще намалеят разходите и на българите, особено на тези, пътуващи в чужбина, които харчат около 1.6 млрд. евро годишно зад граница, тъй като регламентът включва текстове за повече прозрачност при плащане с карта или теглене от банкомат в други страни от ЕС. Комисионата при разплащането или тегленето ще бъде ясно индикирана. Потребителите ще получават електронно известие с тази информация и ще могат да избират дали превалутирането да се извърши от тяхната банка или от тази на търговеца, поясни при последното представяне на регламента в София докладчикът по темата Ева Майдел. Ако в момента искате да направите паричен превод, макар и малък, 10 евро например, по всяка вероятност ще ви се наложи да платите такса около 15-20 евро в банката. Очакванията са от декември тази година ситуацията да се промени, като таксите за международни преводи бъдат приравнени към таксите, които плащаме за вътрешни преводи. Това означава те да станат 2-5 лв. Сега използваме картата си на ПОС терминал, теглим пари, но нито знаем обменния курс, нито таксите, които ни прибират. Научаваме това един месец по-късно, когато си получим банковото извлечение. Новият еврорегламент предвижда тази информация да се дава предварително, още когато подписваме договора със съответната банка за дебитна или кредитна карта, поясни Ева Майдел.  Според нея падането на цените на преводите в евро за и от чужбина може да бъде определено като втора малка революция в ЕС след намаляването на таксите за роуминг. В анализ на консултантската компания \"Делойт\" България бе дадена като лош пример за това, че ние плащаме най-високите такси за трансгранични преводи в евро. За превод на 100 евро средната такса у нас е близо 20 евро, което е два пъти повече от тази в Румъния - втората страна в ЕС с най-високи такси. Освен това проучването показва, че от 2012 г. насам таксите за трансграничен превод в ЕС намаляват, но само в България се покачват. По последни данни на БНБ поне пет банки у нас събират от 30 до 57 евро на транзакция, като е възможно да наложат и допълнителни 20-30 евро за експресен превод. Очаква се обаче банките да компенсират загубите от този сериозен източник на приход с повишение на други такси. В предварителната оценка на въздействието от новия регламент се отчита тази възможност, като някои банки директно са посочили, че ще компенсират намалените такси, каза икономистът Лъчезар Богданов. Според официалните данни на БНБ от  януари до ноември 2018 г. печалбата на банките в страната е 1,47 млрд. лв. Това е увеличение с над 35% спрямо печалбата от 1,08 млрд. лв. за същия период на предходната година. През миналата година изходящите парични преводи от България са били около 1.9 милиона на обща стойност 98 млрд. лева. При средна цена от 20 евро излиза, че банките събират между 35 и 40 млн. лв. годишно. Входящите преводи в евро са около 4.3 милиона през 2017 г. на стойност 248 млрд. лв. и при тях средната цена е между 5 и 8 евро, което означа още около 30 млн. лв., пресметна Богданов. От 2016 г. банките в страните извън еврозоната имат възможност да ползват системата за разплащания SEPA, разработена именно за да направи транзакциите в рамките на Евросъюза бързи и евтини. Българските банки обаче не се възползваха от тази система и запазиха високите такси. Това е и една от причините Европейският парламент да се намеси и да въведе новия регламент, посочи Ева Майдел при поредното представяне на евродирективата в София. Друг основен момент в еврорегламента предвижда осигуряването на по-голяма прозрачност за таксите, които се получават от банките за превалутиране при теглене на чужда валута от банкомат и разплащане с банкови карти в чужбина. Потребителите ще получават електронно съобщение или известие чрез банковото си приложение за таксите, предлагани от тяхната банка или от банката на търговеца, и ще може да избират по-изгодния курс. \"Очаква се това да спести още няколко милиарда на европейските граждани, като премахне скритите такси, които някои банки и търговци налагат. Те стават известни едва след получаването на банковото извлечение\", обясни Майдел. Тази част на промените обаче ще започне да се прилага от 2021 г., тъй като е необходимо пренастройване на информационните системи на банките. Това вероятно няма да е малка инвестиция и е възможно да повлече ново вдигане на такси. Това означава загуби от десетки милиони левове годишно за финансовите институции. Те обаче по всяка вероятност ще бъдат компенсирани с повишение на други такси и комисиони. Няколко са основните източници за печалба на банките. На първо място, това е ръстът на депозитите. При рекордно ниските лихви цената, която плащат трезорите на гражданите, намалява, в същото време парите, с които разполагат, се увеличават заедно с ръста на депозитите. Привлечените средства от нефинансови институции в края на миналата година доближават 80 млрд. лв. На второ място, банките печелят от ножицата между лихвите по кредити и тези по депозити. Такава разлика винаги има и тя е един от основните приходоизточници. Например, в момента една от най-ниските лихви е по ипотечните заеми - малко под 4%, а при потребителските заеми - около 9%. Това означава, че разликата между цената на депозита и цената на кредита за всеки 1000 лева финансов ресурс е от 3,97 до над 7% в зависимост от вида на заема и на депозита. Около 30% от този марж са доход, ако допуснем, че останалите 70% са разходи по обслужването и покриването на рискове. Третият източник на печалба са таксите и комисионите. За всяка услуга всяка банка събира такса или/и комисиона. Годишно това са около 500 млн. лв. Печели се и от продажбата на залози, защото чистенето на лоши кредити много често е свързано с продажба на залозите по тях. При отпускането на ипотеки например банките оценяват заложения имот на около 75-80% от реалната му пазарна цена. При продажбата му обаче те, естествено, се стремят към 100% от нея. Част от разликата отива за покриване на разходите по преобразуването на просрочените заеми. Останалото е доход за съответната банка. Банките все още нямат отговор на въпроса как ще компенсират загубите след намаляването на таксите за международни преводи в евро от 15 декември тази година. В момента пишат стратегиите си за това, твърди Добромир Добрев, зам.-председател на управителния съвет на Райфайзенбанк България. Добрев каза, че \"регулацията ускорява нещо, което вече се случва\", и процесът на понижаване на таксите тече от няколко години. \"И за нас, и за почти всички банки цената на левовия превод е под себестойността на валутния - валутните са предимно на хартия. Много процеси ще се оптимизират. Конкуренцията не би позволила поскъпване\", добави той.  ", "date": "2019.04.12", "title": "До какво ще доведат евтините банкови преводи"}
{"url": "https://duma.bg/arestuvaha-asandzh-n189613", "text": "Британската полиция влезе в посолството на Еквадор и арестува укриващия се в него основател на разобличителния сайт \"Уикилийкс\" Джулиан Асанж, след като Еквадор му отказа убежище. Официално той е арестуван по заповед на лондонски съд от 29 юни 2012 г., задето не се явил в съда. Според \"Уикилийкс\" отказът от убежище е заради корупционен скандал с офшорни документи, свързани с еквадорския президент Ленин Морено. Асандж се укри в посолството, защото се опасяваше, че ще бъде екстрадиран и съден в САЩ заради нелицеприятните му разкрития за US външната политика. Корумпираният Ленин Морено е най-големият предател в историята на Еквадор и Латинска Америка, заяви предишният президент Рафаел Кореа, чийто вицепрезидент бе именно Морено.", "date": "2019.04.12", "title": "Арестуваха Асандж"}
{"url": "https://duma.bg/6-godishna-otselya-sled-padane-ot-26-iya-etazh-n189592", "text": "6-годишно момиченце падна от 26-ия етаж в Китай и оцеля почти без наранявания. Всичко е заснето от камери за видеонаблюдение. На кадрите се вижда как момиче с червена рокля пада върху паркинг, покрит със стъклопласт, после - на мотопед, а накрая - на асфалта. След това детето се изправя и леко накуцвайки, си тръгва. Китайските телевизионни канали съобщиха, че този невероятен инцидент се е случил на 2 април в град Чунцин, разположен в централната част на страната. Според официалната информация момиченцето е паднало от прозореца случайно. След инцидента е било откарано в болницата, където лекарите просто били зашеметени от изненада. Освен счупена ръка детето няма никакви други наранявания.", "date": "2019.04.12", "title": "6-годишна оцеля след падане от 26-ия етаж"}
{"url": "https://duma.bg/gerb-lazhat-che-vlizame-v-chakalnyata-na-evrozonata-prez-yuli-n189691", "text": "Премиерът Бойко Борисов лъже, че България ще влезе в чакалнята на еврозоната през юли. Това заяви народният представител от \"БСП за България\" проф. Румен Гечев. Той беше гост на Дискусионен клуб \"Политика 21\" към БСП - София, а темата, по която говори, беше \"Новият икономически ред\" в контекста са предстоящите европейски избори. Премиерът и управляващите лъжат, защото няма как стрес-теста, провеждан от Европейската централна банка и обхващаш шест от водещите ни банки, да бъде завършен в края на юни, а веднага през юли да бъдем приети в чакалнята на еврозоната, обясни проф. Румен Гечев. - Чисто технологично е невъзможно да се случи. Очевидно е, че управляващите правят тези техни изявления заради предстоящите евроизбори. От друга страна - дори и да влезем в чакалнята на еврозоната, минимумът за престой там е две години. А максимум няма. Което означава, че една държава може да стои в тази чакалня много години. А тук има един много важен принцип на Банковия съюз, който заслужава особено внимание. България към момента има около 24 милиарда евро валутен резерв в БНБ. Ако влезем в Паричния съюз, а това е задължително условие и за членство в Еврозоната, по-голямата част от този валутен резерв може да се използва в случай на криза в банковата система на някоя от страните-членки. Всъщност, към днешна дата, по данни на самата ЕЦБ, натрупаните резерви на Паричния съюз за реакция при евентуална нова криза са крайно недостатъчни. Като се имат предвид прогнозите, че опасността от нова криза през близките години е реална, можем да приемем, че ще се наложи ползването на тези валутни резерви. С други думи, трупането на валутни резерви у нас и то при политики на \"затягане на коланите\", може да се окаже полезно за други страни\". Проф. Румен Гечев добави, че е възможно да има някои неприятни изненади, когато бъдат обявени резултатите от проверките на българската банкова система. Но тази проверка е необходима и тя би могла да има редица позитивни ефекти, особено по отношение на доверието към водещите ни банки, коментира той. - Защото, уви, сагата около банка КТБ ни показа, че българските надзорни, регулаторни и контролни органи не са на висотата на европейските стандарти. Така че, текущата проверка на тези шест банки е стъпка в правилна посока, защото всички искаме да сме сигурни, че банковата система в България и вътрешният надзор, който прави новото ръководство на БНБ, отговарят на международните стандарти. Според професора по икономика и народен представител от \"БСП за България\", правителството трябва да бъде много внимателно при преговорите за влизане в чакалнята на еврозоната. Правилно е България да проявява интерес към членство в еврозоната и да води преговори. Но не е правилно България, в лицето на правителството на ГЕРБ и неговите коалиционни партньори, да взима чисто политическо решение, без да има никакви разчети, коментира проф. Румен Гечев. - Много е притеснително една държава да влиза в Еврозоната, без да е наясно за това какви ще бъдат ефектите от него върху нейния износ, внос, върху инвестициите - външни и вътрешни, върху конкурентоспособността й и покупателната способност на населението, при какъв обменен курс на лева към еврото и т.н.? Моето отношение е позитивно, но напълно споделям тревогата на много икономисти в България и извън нея, че на тези ключови въпроси още нямат отговори. Затова и не бих се подписал под писмо за влизане в чакалнята на еврозоната, без да съм видял всички разчети за ефектите върху България, обобщи Гечев.", "date": "2019.04.12", "title": "ГЕРБ лъжат, че влизаме в чакалнята на еврозоната през юли"}
{"url": "https://duma.bg/festival-na-ruskoto-kino-vav-varna-n189637", "text": "Любими на няколко поколения шедьоври на руското кино ще бъдат прожектирани от днес, 12 април, до 21 април в зала 6 на Фестивалния и конгресен център във Варна. В програмата са включени продукции от златния фонд на \"Мосфилм\", отличени с престижни награди от кинофестивали. Лентите са реставрирани дигитално и са подобрена версия на класики като \"Москва не вярва на сълзи\" на Владимир Меншов и \"Бялото слънце на пустинята\" на Владимир Мотил. В афиша са още \"Диамантената ръка\" и \"Кавказка пленница\" на Леонид Гайдай, \"Любов и гълъби\" на Вл. Меншов, \"Куриер\", \"Отрова, или световна история на отровителството\" и \"Американската дъщеря\" на Карен Шахназаров, \"Пази се от автомобил\" на Елдар Рязанов. Панорамата се открива днес в 20.30 ч. с комедията на Л. Гайдай \"Иван Василиевич сменя професията си\" по пиесата на М. Булгаков (на снимката). Цена на билетите 5 лв.", "date": "2019.04.12", "title": "Фестивал на руското кино във Варна"}
{"url": "https://duma.bg/prof-ivanka-stoyanova-iznasya-lektsii-v-nma-n189636", "text": "Проф. д-р Иванка Стоянова (Франция) - доктор хонорис кауза на Националната музикална академия, ще изнесе лекционен курс \"Музика без граници 2019\" на 16 и 17 април от 13.30 до  15.30 ч. в зала 48, ет. 3, в НМА, бул. \"Евлоги и Христо Георгиеви\" 94.", "date": "2019.04.12", "title": "Проф. Иванка Стоянова изнася лекции в НМА"}
{"url": "https://duma.bg/neofashizmat-mit-ili-realnost-n189598", "text": "Наистина реалност ли е неофашизмът, или измислица на хора, които преувеличават някои прояви на маргинални групи в различни държави. В европейския печат често се публикуват материали, свързани с неофашистки демонстрации. В България тази тема рядко се споменава.  Реалност ли е неофашизмът? Като анализираме изявите на новите факлоносци, скандираните лозунги, любими татуировки, кои герои славят и ги сравним с основните характеристики, ще разберем реалност ли е неофашизмът, или е илюзия. Знае се, че фашистката идеология не толерира различните мнения, приема насилието като средство за постигане на целите си. Стожер на тази идеология е теорията за расовото превъзходство. Национализмът в крайните му прояви, както и ксенофобията са опасни, особено когато са издигнати в ранг на държавна политика. В последно време тези основни характеристики на фашизма са видими в обществения и политическия живот на различни държави.  Възниква въпросът защо се възраждат тези идеи, Една от тях е, че след Втората световна война в редица европейски държави не се извършва истинска денацификация - Унгария, Румъния, Прибалтийските държави, дори и Украйна. Причините са различни, но главната е, че тези страни са били съюзници на СССР и в името на дружбата се избягва темата за извършеното от фашистките поддръжници в тях. Бандеровците, а не немците са извършили кланетата в Западна Украйна над поляци и евреи. Масовите убийства в Бабий Яр също са дело на бандеровците. Една част от поляците са участвали активно в погромите срещу евреите. Унгария и Румъния участват с многохилядни армии във войната срещу СССР в състава на хитлеристката армия. Сега обаче безпринципността се връща солено на Русия. Дори в Западна Германия денацификацията не е докрай. В последно време се разбра, че в Министерството на правосъдието на Германия половината от работещите са били нацисти. Един от най-важните чиновници на Хитлер - Шахт, е осъден в Нюрнберг на осем години лишаване от свобода, а излиза от затвора след половин година. Има и други подобни примери. Да не говорим, че хиляди нацисти с помощта на католическата църква са прехвърлени в Южна Америка, някои - в САЩ. Безспорна причина за възраждането на фашистките идеи днес е натрупаното социално напрежение, несправедливостта,  слабостта на демокрацията, предизвикана от неадекватни политици. Нестабилност на държавите, миграционни проблеми, бедност, несигурност, страх от бъдещето - всичко това поражда недоволство, бунтове, протести, които лесно преминават в краен национализъм, ксенофобия, насилие и стигат до неофашизъм. Можем да предположим, че в сегашните условия има и емоционален реванш от страна на бившите партньори на Хитлер. А това е възможно, защото Европа стана лицемерна, с двойни стандарти. В някои европейски държави фашистите се оправдават. В Латвия има закон, който оправдава фашисткото минало. В столицата Рига и в други градове хиляди се включват в марша на легионерите във възхвала на бившите участници в дивизията \"Вафен-СС\". В Хърватия се възхвалява фашисткият усташки режим. Преди време 10 000 усташи се събраха в Каринтия на най-голямото фашистко сборище в Европа. Никой не ги спря. Напротив, имаше високопоставено представителство на хърватското правителство. А това става в Австрия, държава в центъра на Европа, с изразени демократични ценности!  В Европейския съд по правата на човека понякога има не правосъдие, а политически решения. Беше оправдан нацистки престъпник от Латвия с мотива, че нямало живи свидетели за неговите зверства. Украинският председател на Радата Парубий обяви Хитлер за най-големия радетел на пряката демокрация. Трябва ли тогава да се учудваме, че властта в Украйна призна за национални герои нацистки престъпници като Бандера и Шухевич? Бяха признати за герои участниците в Украинската повстанческа армия-УПА, действали активно в убийствата на хиляди евреи, комунисти, съветски войници, в убийството на генерал Ватутин, освободителя на Киев. Е, как тогава да се изненадваме от хилядите маршируващи в Киев с факли, с маски, черни униформи и нацистки свастики.  А какво да кажем за Полша, която прие закон за премахване на всички паметници, свързани с освобождаването й от Съветската армия.  на някои полски организации стигна дотам, че поискаха обезщетение от милиарди долари, че били окупирани от СССР. Невероятно, като имаме предвид, че за освобождението на Полша са загинали 600 000 червеноармейци. А в демократична и цивилизована Белгия бе издигнат паметник на нацист от Прибалтика.  Една от най-важните характеристики на фашизма, както и на неофашизма, е антисемитизмът. Теорията за расовото превъзходство, съчетана с лошата перспектива, бедността, допълнително усилена от миграцията, са в основата на разпространението на антисемитизма в Европа. Проблемите, които имат държавите и гражданите, несигурни в своето бъдеще, нямат нищо общо с евреите, но се търсят изкуствени врагове за нерешените проблеми. Част от \"жълтите жилетки\" обявиха евреите за виновници за тяхното обедняване. Все по-често по време на маршове и протести се чуват крясъци \"мръсни евреи\", появяват се антисемитски плакати. Във Франция нападенията срещу евреи са нараснали със 74%, а в Германия - с 60%. В Швеция, в Малмьо и Стокхолм се организират демонстрации с призиви \"Ние ще застреляме евреите\", наричат ги \"маймуни\" и \"прасета\". За съжаление  И тук реваншистките идеи взеха връх в последните 30 години. Отначало плахо, а после все по-нагло. Върховният съд отмени присъдите на Народния съд над отявлени главорези. Участниците в Съпротивата не бяха признати за борци срещу фашизма, наричат ги терористи. Преименуваха се улици и площади. Издигна се паметен знак пред НДК на изверги като ген. Кочо Стоянов, убиеца на ястребинчетата. На 1 февруари депутатите стават на крака, за да почетат паметта на главорези. Всяка година наследници на легионери и бранници правят Луков марш, а общината уж го забранява, но не предприема реални мерки. Ето това всъщност е държавната политика. Като говорят за памет, защо нито един път официалните институции не почетоха паметта на жертвите на фашизма? Лицемерие и цинизъм без граници. Съществена основа за развихрянето на неофашизма е и  преиначаването на фактите. Вълната от фалшификации се надига с особена сила с приближаването на 75-годишнината от края на Втората световна война. Появяват се и се подготвят книги, филми, публикации. Ако отворите новите учебници, победителят във войната вече не е СССР. В испанския вестник \"АБС\" се появиха хвалебствени статии за фашистката \"Синя дивизия\", която се \"била героично\" със \"сталинските орди\" при обсадата на Лениград. 7000 от същата дивизия са участвали и при защитата на Берлин на страната на Хитлер, а в Ленинград загинаха стотици хиляди блокадници. Тиражират се измислици, че Берлин е защитаван от старци и деца, а не от войските на Вермахта и дивизиите на СС. Битката при Прохоровка била измислица, а знамето над Райхстага - пропаганда. Вменява се вина на СССР за започването на войната, напълно е заличено злополучното Мюнхенско съглашение между западните държави, което отваря широко вратите на Хитлер. През 1939 г. не само Германия, а всъщност цяла Европа  воюва срещу СССР. И колко държавите от Европа са участвали в антихитлеристката коалиция - само Англия! Едва след войната по настояване на Сталин като участник в нея е добавена Франция. Вторият фронт в Европа е открит чак през 1944 г., защото става ясно, че Червената армия и сама ще победи Хитлер. Къде станаха най-големите, кървави и ожесточени сражения - на Източния фронт. Нека да сведем глави пред великия съветски народ, който даде 27 милиона убити. От тях 16 милиона са мирни жители, 200 000 са децата. А колко десетки хиляди села, градове, заводи са разрушени. Трябва да се поучим от мъдростта на Израел, който обяви 9 май за национален празник и сега предстои откриване на паметник, посветен на блокадата на Ленинград. Трябва да знаем и помним, че  и Ден на Европа без победния 9-и май. И още нещо - идеите на неофашизма днес се разпространяват бързо благодарение на социалните мрежи. Крайнодесни, националистически и екстремистки партии бележат възход. Плод на тези идеи са убийствата в Норвегия и Нова Зеландия. Казват, че неонацистите в Европа наброяват около 7 милиона. Според някои на фона на 500-милионна Европа това е нищо. Но да припомним, че през 20-те години на ХХ в. са иронизирали и ефрейтора с мустачките. А Хитлер се появява с прости решения на проблемите на фона на недоволството сред населението, бедността, безработицата, невероятната инфлация, неспособността на Ваймарската република да се справи с проблемите. Агресивното малцинство налага волята си над пасивното мнозинство - с помощта на демократична Европа, заслепена от омраза към СССР, сляпа и глуха за това, което става в Германия.  Чувам гласове, че днешна Европа няма да позволи възход на неофашизма, на антисемитизма, на ксенофобията. Била образована, хуманна, цивилизована, демократична. Но нима немският народ не е бил образован, културен и цивилизован? За съжаление и сега Европа се прави на глуха и сляпа. Основната причина е същата - омразата срещу Русия. Ставащото в Украйна и Прибалтика просто се използва като острие срещу Руската федерация. Западът не забелязва заплахите от тероризъм, от радикален ислям, от надигащия се неофашизъм. Понякога си мисля, че ако Хитлер не беше изповядвал теорията за расовото превъзходство и не беше унищожил евреите, може би нямаше в днешно време да бъде строго съден за войната срещу СССР. Та кой е съден за Първата световна война? А за кръвопролитията на Наполеон? ", "date": "2019.04.12", "title": "Неофашизмът - мит или реалност"}
{"url": "https://duma.bg/nepoznatata-rayna-knyaginya-n189599", "text": "Ние не трябва да свързваме името на народната героиня Райна Княгиня само с ушиване знамето на панагюрските въстаници, въпреки че в историята и в представите и на съвременници, и на потомци нейното име всъщност символизира знамето на свободна България. Тя е последователна и възхитителна до края на дните си - целия си живот след въстанието подчинява на една идея: да бъде полезна на Отечеството! Освобождаването на Райна от турския затвор в Пловдив трябва да се приема като сбор от благоприятно стекли се обстоятелства. Както е известно, пренебрегвайки поканите от Англия, Щатите, Франция и Швейцария, тя предпочита да отиде в \"едноверната и едноплеменна наша покровителка Русия\". Москва. Райна е приета от ръководителите на дамското отделение на Славянския благотворителен комитет. Настаняват я на квартира в Страстни манастир и я изпращат на лечение. Именно тази част от нейния живот я насочва към благородната акушерска професия. Московският период на Райна е изпълнен с много труд, самоотверженост, посвещаване на човеколюбиви каузи.  Трябва да се посочи, че тя се захваща с написването на автобиография - по искане на нейните покровители. В този малък по обем труд Райна разказва за Априлското въстание, за драматичните и трагичните събития от онези кървави дни, видени през нейните очи. Пише и за българското ученолюбие. Пише, че в Панагюрище на всеки десет жители се пада по един ученик и че така е в цялата страна. Затова искрено се възмущава и възкликва: \"...И по това време се намираха хора от средата на просветените нации на Запад, които ни наричаха диво племе и ни причисляваха към варварите...\" Какво самочувствие у една девойка! Какво достойнство да се наричаш българин! Райна Футекова активно участва в създаването на бъдещото просветено поколение на Отечеството. Съществува един, макар и непълен, списък от 26 имена на панагюрски деца, които по това време са на издръжка на Славянския благотворителен комитет. Заслугата за тяхното приемане и грижите по престоя им лягат върху слабите рамене на Райна. Освен това тя успява да подпомогне обзавеждането на възстановените черкви, да събира и изпраща книги на училища и читалища. Ето извадки от едно вълнуващо писмо от благодарните й съграждани, каквито писма тя получава многократно: \"...Госпожице, тази добрина, това благодеяние, които правите Вие, то е за нас неизказана благодарност и голема похвала за всекиго... Не намирам думи да Ви благодаря... Нека Бог Ви даде добро здраве за Вашите трудове и добрини, които правите за народа ни... нисък до земята поклон...\" Трите години в Москва преминават бързо. Райна се завръща в България в края на лятото на 1879 г. с диплом на \"бабка-повивалня\" и друг от професионалното училище при манастира. Тя се установява в Търново по настойчивата молба на Васил Друмев (епископ Климент), вероятно привлечена от възможността да работи като учителка в първата след Освобождението девическа гимназия. Там Райна преподава близка до професията й специалност - естествена история. Освен това има и часове по българска история и по ръкоделие. През 1882 г. се завръща в Панагюрище, където се омъжва за кмета на града Васил Иванов Дипчев, който също е участник във въстанието. Той е и един от четиримата заместник-апостоли на Петлешков.  Животът на Райна в Панагюрище и за кратко в Пловдив протича главно в семейството. Макар и нередовно, тя започва акушерската си практика. Един след друг добива пет сина: Иван, Георги, Владимир, Петър и Асен.  В края на 1899 г., когато семейството се премества в София, съпругът й почива, а Райна отглежда и едно момиче-сираче - Евгения Щъркова. По това време семейството живее в една стая на ул. \"Аксаков\" - срещу бившия Студентски дом. Този период от живота й обаче е много тежък. Не е лесно да се изхранват толкова невръстни деца само с акушерската практика. Райна помага предимно на родилките от дипломатическия корпус в квартала. След няколко години тя се премества на ул. \"Екзарх Йосиф\" 44. През 1909 г. с големи усилия успява да построи едноетажна къщичка на ул. \"Софроний\" 119 върху дарено място (както и на други от този квартал - поборници и опълченци). Всички я наричат по народному - \"Баба Райна\". Характерно за дейността й през този период е, че Райна първа въвежда у нас предварителните консултации с бременните, като ги посещава по домовете им, грижи се за тях и ги подготвя деликатно отдалеч за раждането. Животът на Райна Княгиня завършва на 29 юли 1917 г. По данни на покойния й внук Христо Дипчев, който ме запозна преди години с много неизвестни моменти от нейната биография, през 1976 г. във връзка със 100-годишнината от Априлското въстание и 120-годишнината от рождението й, по предложение на обществеността в Панагюрище, тленните й останки са пренесени и положени в двора на родната й къща - наред с костите на нейните родители.  Не е ли време и софиянци да увековечат по внушителен начин нейното име? Квартал \"Райна Княгиня\" би звучало според мен далеч по-гордо и най-вече по-българско!", "date": "2019.04.12", "title": "Непознатата Райна Княгиня"}
{"url": "https://duma.bg/nameriha-rodnina-na-homo-sapiens-n189591", "text": "При разкопки във Филипините бяха открити 13 кости и зъби, принадлежали на непознат далечен прароднина на човека от времето, когато Хомо сапиенс е живял в Африка, предадоха Ройтерс и Асошиейтед прес. Този древен човекоподобен вид е наречен Хомо лузоненсис - по името на остров Лусон, където се намира пещерата Каяо. Тук, в планината Сиера Мадре в северната част на острова, бяха правени разкопки през 2007, 2011 и 2015 г. Тези древни хора вероятно са били дребни на ръст, но тъй като не са открити черепни кости, а само зъби, е трудно да се определи с точност техният ръст. На мястото има и животински кости, затова се предполага, че са били месоядни и са си служели с каменни оръдия. Откритите фосили са на три различни индивида - двама възрастни и един млад. Единият е живял преди около 67 000 години, а другите двама - преди близо 50 000 години. Досега не е извлечено ДНК. Някои от чертите им наподобяват тези на австралопитека - живял преди 2 млн. години. Хомо лузоненсис е живял по едно и също време както с Хомо флоресиенсис, така и с Хомо сапиенс, появил се в Африка преди около 300 000 години.", "date": "2019.04.12", "title": "Намериха роднина на Хомо сапиенс"}
{"url": "https://duma.bg/svetovni-kompanii-sreshtu-dvoyniya-standart-na-hranite-n189616", "text": "Българското поделение на световния производител на храни Марс официално се обяви вчера срещу двойните стандарти на храните. Един от основните принципи в работата на компанията е да поддържа постоянно високо качество в производството. За нея няма значение дали продава продуктите си в Полша и България или Германия и Франция, качеството е едно и също, обявиха мениджърите на Марс - България. Това стана точно година, след като срещу двойния стандарт на храните се обявиха и от Нестле- България.   Според изпълнителния директор на дружеството Дарко Милинчич особено бързо се развива сегментът на храните за домашни любимци, който вече заема близо 50% от пазара. Марс, която е американска семейна собственост, не планира изграждането на завод на Балканите. Пазарът тук не е достатъчно голям. Освен това икономическото развитие на региона не е високо, коментира Милинчич. Компанията планира да пусне четири нови марки на българския пазар през 2019 г. Една от тях е в сегмента на дъвките, където групата е пазарен лидер. С нея през следващите месеци ще се появят още бранд шоколадови десерти, както и два продукта за домашни любимци. ", "date": "2019.04.12", "title": "Световни компании срещу двойния стандарт на храните"}
{"url": "https://duma.bg/kratki-novini-n189612", "text": "Това обяви лидерът на ПЕС Сергей Станишев на среща на европейските социалистически лидери в Брюксел. Отношенията с партията на румънските социалдемократи се замразяват до изборите за Европарламент на 26 май и докато партията не изясни ангажимента си към върховенството на закона и не следва препоръките на Еврокомисията. През юни ПЕС ще обсъди и членството на партията.   Военният съвет на Судан извърши преврат, президентът Омар Башир, управлявал страната 26 години, е отстранен от власт, предаде РИА \"Новости\". Задържани са бившият министър на отбраната на Судан Абдурахим Хюсеин, членовете на личната охрана на Башир, лидерът на управляващата партия \"Национален конгрес\" Ахмад Харун и бившият вицепрезидент Али Усман Тах. Не се съобщава къде се намира самият Башир, който от 10 години е издирван от Международния наказателен съд за военни престъпления в провинция Дарфур. По улиците на Хартум излязоха хиляди ликуващи столичани. От 4 месеца в страната текат протести и размирици заради поскъпването на основни стоки.    Американският вицепрезидент Майкъл Пенс се нахвърли върху венецуелския представител в ООН да напусне заседанието на Съвета за сигурност на ООН, посветено на хуманитарното положение във Венецуела. Пенс заяви, че иска да види в залата \"представител на свободното венецуелско правителство\" в лицето на опозиционния лидер Хуан Гуайдо. Междувременно МВФ прекратява контактите си с Венецуела и замразява достъпа й до резервите й в размер на $400 млн.  Алжир ще проведе президентските си избори на 4 юли, заявиха от президентството. Съответният указ бе подписан от временния президент Абделкадер Бенсалах.  Силна пролетна снежна буря връхлетя централните щати на САЩ. Тя е втората за последните 30 дни. Държавните учреждения в щата Южна Дакота са затворени, много домакинства са без ток, там е регистрирано и рядкото явление на сняг с гръмотевична буря. Стотици полети са отложени, някои пътища са непроходими или затворени заради пътни инциденти. Според синоптици бурята може да бъде наречена \"историческа\".  а", "date": "2019.04.12", "title": "Кратки новини"}
{"url": "https://duma.bg/kurierski-firmi-otkazvat-pratki-za-velikobritaniya-n189617", "text": "Повечето куриерски фирми в Бургас спряха да изпълняват доставки на колети за и от Великобритания, предаде БНТ. Причината е все още неясната ситуация около \"Брекзит\". \"Български пощи\" засега продължават да обслужват клиентите според официално съобщение от спедитора. Една от клиентките на куриерска фирма - Олга Барева, разказва, че е решила да зарадва своите роднини с колет с подаръци за Великден. Когато отишла да го изпрати, разбрала, че фирмата не може да го достави до Англия. Други фирми също й отказали. \"Всяка година за Великденските празници изпращам на моите близки в Лондон колет с разни неща. Днес отидох в една куриерска фирма и ми казаха, че не мога да изпратя нищо.\" - разказва Барева. От фирмата заявиха, че не искат да рискуват, докато не стане ясна ситуацията с \"Брекзит\". Българските пощи обаче продължават да приемат колети. Повечето от куриерските фирми смятат, че след излизането на Великобритания от Европейския съюз може да има забрана да извършват куриерска дейност на територията на острова.", "date": "2019.04.12", "title": "Куриерски фирми отказват пратки за Великобритания"}
{"url": "https://duma.bg/petima-kandidat-kontsesioneri-za-letishte-sofiya-n189618", "text": "Четири консорциума с водещи европейски летищни оператори и българска компания са подали заявления за участие в процедурата за концесионирането на летище София и офертите си, съобщиха от транспортното министерство вчера, когато изтече поредният удължен срок на процедурата. До 9 май ще се прецени кои от тях отговорят на критериите за допустимост и ще се отворят офертите им за стопанисване на летището и изграждането на нов терминал. Заявления и оферта е внесъл консорциум \"Витоша“ с водещ член \"Манчестър Еърпорт Груп Оувърсийз Инвестмънтс Лимитид\" и партньор британското дружество на китайската \"Бейджин Кънстракшън Ейнджиниринг Груп\". Този кандидат единствен официално обяви интереса си. Предложението към българското правителство съдържа сериозни планове за развитие и реконструкция на съществуващите терминали на летището, както и дизайни за напълно нов Терминал 3, заявиха от англо-китайския консорциум в съобщение до медиите. \"Това е вълнуващ момент за нас, защото наистина вярваме, че летище София има огромен потенциал да осигури по-голяма свързаност на София\", каза Андрю Харисън, изпълнителен директор по летищни услуги на \"Манчестър Еърпорт Груп\". Другият кандидат е консорциум \"Соф Кънект“ с водещ член \"Меридиам Ийстърн Юръп Инвестмънтс САС\" в партньорство с оператора \"Флугхафен Мюнхен\", който управлява второто най-натоварено летище в Германия след Франкфурт. Фондът \"Меридиам\" е базиран в Париж и инвестира в инфраструктурни проекти в Европа, Северна Америка и Африка. \"Копенхаген Еърпорс\", която управлява летището в датската столица и шведското в Малмьо, не успяха преди години да вземат концесията на летищата Варна и Бургас, сега играе за столичния аеропорт, но като част от консорциума \"ССБ София Еърпорт ДжейВи\". Негов водещ член е \"ССБ Зауервайн & Шефер Бау АГ\". Консорциум между \"Еърпортс Де Пари“ ЕС. ЕЙ и \"ТАВ Хавалиманларъ Холдинг“ А. Ш. с водещ член операторът на три парижки летища \"Еърпортс Де Пари“ ЕС. ЕЙ, е четвъртият заявил участие в процедурата. ТАВ е турският кандидат, за когото от БСП твърдяха, че процедурата е направена за него, но реално се афишира през френския си партньор. Компанията бе оператор на истанбулското летище \"Ататюрк\", чиито клиенти обаче мигрираха към новия аеропрот на турския мегаполис. ТАВ управлява летища и в Грузия, Тунис, Саудитска Арабия. Петият е българската \"Фрапорт България“ ЕАД, която е еднолична собственост на \"Фрапорт Малта Инвестмънт Лимитед\". За изпълнението на изискването за технически способности и финансови възможности е посочено дружеството \"Фрапорт АГ Франкфурт Еърпорт Сървисис Уърлдуайд\", което в момента държи 60 процента от концесионера на летищата във Варна и Бургас. Останалият дял е на “Еърпорт Сървисиз България\", която е на \"Химимпорт\", притежаваща авиокомпанията \"България Ер\" – един от големите длъжници на летище София. \"Фрапорт\" управлява летището в Хановер, в Лима, Сантк Петербург, Анталия, Любляна, както и две летища в Бразилия, едно в Китай и заедно с гръцката \"Копелузос\" 14 аеропорта н Гърция. Българското правителство търси концесионер на летището в София за 35 години с възможност за удължаване на периода с близо една трета. От кандидатите се очаква първоначално плащане от 281,210 млн. евро, което съответства на обявената искана авансова вноска от 550 млн. лв., които да отидат за дълговете на БДЖ и нови влакове.", "date": "2019.04.12", "title": "Петима кандидат-концесионери за летище София"}
{"url": "https://duma.bg/pitsa-sas-154-sirena-chupi-rekord-na-gines-n189590", "text": "Австралийският готвач Джони ди Франческо, работещ в пицарията в Мелбърн \"400 градуса\", подобри световния рекорд на \"Гинес\", като направи пица, гарнирана със 154 различни вида сирена, предаде агенция ЮПИ. Предишното най-добро постижение в дисциплината беше пица със 111 сирена, а по-предишното също принадлежи на Джони ди Франческо с 99 сорта. Готвачът беше твърдо решил да си възвърне короната и го направи. Това никак не било лесно, тъй като всяко сирене трябвало съществено да се отличава от останалите, включени в гарнитурата. В разнообразния микс влезли горгонзола, пекорино, таледжо, гауда, чедър и мн. др. Пицата рекордьор станала хит в мeлбърнското заведение и досега Ди Франческо сервирал 797 порции от специалитета си \"Чийзи пица\".", "date": "2019.04.12", "title": "Пица със 154 сирена чупи рекорд на \"Гинес\""}
{"url": "https://duma.bg/vlastta-barza-sas-zakona-za-rozite-potushava-ochakvano-naprezhenie-n189619", "text": "Близо година след протестите на розопроизводителите заради срива в изкупните цени и обещанието за бранша да има специален закон Министерският съвет одобри законопроект за маслодайната роза. Очаква се пълният текст на проектозакона да бъде качен на електронната страница на Народното събрание.  Според информацията от МС измененията целят защита на родното производство и гарантиране на качеството на българското розово масло. Предвижда се земеделските стопани да отглеждат насаждения само от сертифициран посадъчен материал. Ще се регламентират взаимоотношенията между производители и преработватели чрез сключването на договори за изкупуване на цвят от маслодайна роза. Приемането на закона се налага поради настъпилите през последните години процеси на масово създаване на насаждения от маслодайна роза с неясен и разнороден сортов състав, различни стопански качества и свръхпроизводство на розовия цвят, аргументират се от МС. \"Говори се за ползите от един закон, който беше поискан от розпроизводителите през миналата година. Само след месец обаче ще бъдем в същата ситуация като миналогодишната - на протести.\" Това заяви пред ДУМА депутатът от \"БСП за България\" Веска Ненчева, която участва в срещи с производителите, на които беше обсъждан законопроектът. До розобера остава малко време и да бъде приет законът, той няма как да обхване тазгодишната кампания. Според Ненчева това е измиване на ръцете на властта, за да се потуши евентуално напрежение. По думите й, ако законът не е читав и не се възприеме от бранша, отново ще има протести. Очакваме проектът да бъде публикуван, но от това, което огласи МС, земеделските стопани могат да отглеждат насаждения само от сертифициран посад. По нейните думи обаче само това не решава проблема. Добиваме уникален продукт - розовото масло, а към защитата на този продукт досега държавата не проявява грижа, заяви Ненчева.  В обсъждания вариант се предвиждаше задължителна регистрация на всеки розопроизводител. Само едрите производители обаче имат основен доход от розите. За дребните производители отглеждането на розите не е основна дейност. Това са основно възрастни хора и млади семейства, които с тази дейност допълват доходите си, обясни депутатът. \"Против съм тези хора да са извън закона, но със задължителната регистрация държавата не им помага, не ги облекчава, не ги стимулира да обработват двата си декара с рози. И така ще се случи това, от което се страхуваме - тези хора ще бъдат накарани да не обработват земята си. Само в община Карлово има около 250 такива семейства\", заяви Ненчева.  Още миналата година с проф. Светла Бъчварова зададохме депутатски въпрос какъв е контролът на държавата за внос и износ на розово масло, но не получихме адекватен отговор, припомни тя. Излиза, че държавата няма отношение към това какво се внася и изнася. Всички знаем, че чрез вноса на розово масло и смесването му с произведеното у нас се компрометира качеството на защитения български продукт, обясни депутатът. ", "date": "2019.04.12", "title": "Властта бърза със закона за розите, потушава очаквано напрежение"}
{"url": "https://duma.bg/ekspozitsiya-v-hg-krakra-v-pernik-n189635", "text": "Едни от най-изявените възпитаници в областта на изящните изкуства в НБУ представят част от последните си живописни и скулптурни произведения в съвместна изложба. Диана Тодорова и д-р Румен Кожухаров са млади художници, завършили с отличие в департаментите \"Дизайн\" и \"Изящни изкуства\". Събитието е в Художествената галерия \"Кракра\" в Перник и показва разнообразието от умения и интереси в изобразителното изкуство на двамата автори, които следват заедно през годините при едни от най-видните родни творци - почетен проф. Николай Майсторов, проф. д-р Борис Сергинов, проф. д-р Олег Гочев, доц. Валентин Савчев, доц. Румен Лаптев, доц. Банко Банков и др. Експозицията, която показва малка, но важна част от творчеството на двамата автори, може да бъде разгледана до 21 април. ", "date": "2019.04.12", "title": " Експозиция в ХГ \"Кракра\" в Перник"}
{"url": "https://duma.bg/balgariya-i-turtsiya-ostanaha-v-bitkata-za-zavoda-na-folksvagen-n189690", "text": "България и Турция са страните, които ще се конкурират за бъдещия завод на \"Фолксваген\", предаде ДПА. Доскоро кандидати бяха също Румъния и Сърбия, но в крайна сметка фаворити останали България и Турция. Все още обаче не е взето решение и компанията отказва да коментира. Предимството на нашата страна, което се отбелязва от германския бизнес, е, че ние сме член на Европейския съюз, докато Сърбия и Турция не. Турция от своя страна има голям пазар, платежоспособно население и традиции в производството на западни автомобили.", "date": "2019.04.12", "title": "България и Турция останаха в битката за завода на \"Фолксваген\" "}
{"url": "https://duma.bg/podpaliha-dve-tsiganski-kashti-v-gabrovo-n189689", "text": "Две къщи, обитавани от роми, са били запалени вчера в Габрово. Къщите са били обитаеми, съобщават габровските медии. Пожарът е станал на метри от снощните сблъсъци между протестиращи и жандармерия.  От МВР коментираха, че сред протестиращите е много вероятно да е имало провокатори. В същото време има съмнения, че в действията на полицията е имало забавяне и това е довело до инцидентите, при които бяха ранени няколко души, а четирима арестувани.  Прави се анализ на работата на Областната дирекция на МВР, ще бъдат взени дисциплинарни мерки, заяви пред медиите в парламента зам.-вътрешният министър Красимир Ципов. Имаме забавяне на действията и реакциите на Областната дирекция на МВР, констатира преди това и шефът на вътрешната комисия Пламен Нунев, който призова ръководството на МВР да направи в спешен порядък оценка на работата на ръководството на областната дирекция. Имаме данни за провокации, обобщи от своя страна вътрешният министър Младен Маринов. Протестиращите са били между 800 и 900 души и са се разделили на три лъча, като само от единия лъч са летели бомбички, камъни и димки.", "date": "2019.04.12", "title": "Подпалиха две цигански къщи в Габрово "}
{"url": "https://duma.bg/vigenin-konflikti-kato-tozi-v-gabrovo-tleyat-s-godini-n189686", "text": "Проблемът с етническото напрежение е сериозен и не е от вчера. Подобни конфликти тлеят с години и периодично избухват, най-често преди избори, защото се трупа напрежение. С тези думи секретарят на ПГ на БСП Кристиан Вигенин коментира ситуацията в Габрово в пред БългарияОнЕър. По думите му от седмица се правят системни опити вниманието да се отклони от проблема с апартаментите на властта. След като не успяха по други начини, етническото напрежение в град като Габрово върши чудесна работа, коментира още народният представител. Вигенин каза още, че предпоставките това да се случи са изцяло в управлението на ГЕРБ в местната власт. По темата ще се върне ли БСП в парламента Кристиан Вигенин заяви, че на един разкалян от управляващите терен, никой не може да бъде в бяло. Отказваме да бъдем съпричастни към дъното, което българският парламент достигна благодарение на тях. Ние сме сред хората, готвим се за предстоящите избори, както и за предсрочни парламентарни избори, представяме нашите управленски виждания и хората, които ще ги реализират, обясни народният представител. Той бе категоричен, че БСП не иска да губи времето на нацията и това на депутатите си в един обречен парламент. Във връзка с опитите политици от БСП да бъдат вкарани в скандала \"Апартаментгейт\" народният представител коментира, че много млади хора, създавайки семейства, си купуват жилища с ипотечен кредит, и добави, че не може да разбере каква е вината на Крум Зарков.  Стандартът на ГЕРБ не е просто да си подадеш оставката, когато има подозрения към теб. Стандартът на ГЕРБ е, когато си във властта, да си осигуриш евтини жилища, поръчки на роднините. Да овържеш в паяжина близки, познати, братовчеди, майка ти да вземе апартамента на братовчедка ти и ти да й плащаш наем за него, категоричен бе Кристиан Вигенин.  Той заяви, че обвинението срещу Елена Йончева е политическа акция и то ще падне рано или късно. Убеден съм, че ще има още \"разкрития\", защото  кризисният ПР на управляващите се състои в това да овъртолят всички в тази схема, заключи Кристиан Вигенин.", "date": "2019.04.12", "title": "Вигенин: Конфликти като този в Габрово тлеят с години"}
{"url": "https://duma.bg/topim-se-s-50-000-na-godina-n189688", "text": "Само за последната една година населението на България е намаляло с почти 50 000 души, сочат данните на НСИ. Към 31 декември 2018 година българите са общо 7 000 039 души, което в сравнение с 2017-а е с 49 995 души по-малко.    Статистиката отчита, че продължава процесът на застаряване на населението. В края на 2018 г. хората на 65 и повече навършени години са милион и половина. Което е 21.3% от населението на страната. В сравнение с 2017 г. делът на населението в тази възрастова група нараства с 0.3 процентни пункта. Процесът на застаряване е по-силно изразен сред жените отколкото сред мъжете. Относителният дял на жените на възраст над 65 години е 24.8%, а на мъжете - 17.7%. Тази разлика се дължи на по-високата смъртност сред мъжете и като следствие от нея - на по-ниската средна продължителност на живота при тях. В регионален аспект делът на хората на 65 и повече навършени години е най-висок в областите Видин (29.6%), Габрово (28.6%) и Кюстендил (27.3%). Общо в двадесет области този дял е над средния за страната. Най-нисък е делът на възрастното население в областите София (столица) - 17.5%, и Варна - 18.9%. Общо за ЕС относителният дял на населението на 65 и повече навършени години е 19.7%. Най-висок е този дял в Италия (22.6%), следвана от Гърция (21.8%) и Португалия (21.5%). Общо в осем страни, включително и България, делът на възрастното население е над 20.0%. Към 31.12.2018 г. децата до 15 години в страната са 1 004 845, или 14.4% от общия брой на населението, като спрямо 2017 г. този дял се увеличава с 0.1 процентни пункта. Относителният дял на населението под 15 години е най-висок в областите Сливен - 18.5%, и Бургас - 15.6% от населението на областта. Общо в шестнадесет области този дял е под общия за страната, като най-нисък е в областите Смолян - 11.5% и Габрово - 11.6%. През 2018 г. в страната са регистрирани 62 576 родени деца, като от тях 62 197 (99.4%) са живородени. В сравнение с предходната година броят на живородените намалява с 1 758 деца, или с 2.7%. Коефициентът на обща раждаемост през 2018 г. е 8.9‰, а през предходната 2017 г. - 9.0‰.  Средната възраст на жените при раждане на първо дете се увеличава от 27.1 години през 2017 г. на 27.2 години през 2018 година. В регионален аспект средната възраст при раждане на първо дете варира от 30.2 години за област София (столица) до 23.0 години за област Сливен. Средната продължителност на живота е 74.8 години.  Към 31 декември 2018 г. в градовете живеят 5 159 129 души, или 73.7%. Жителите на селата са 1 840 910 души, или 26.3% от населението на страната.  Към края на 2018 г. населените места в България са 5 256, от които 257 са градове и 4 999 - села. Населените места без население са 164. Най-голям е техният брой в областите Габрово, Велико Търново и Кърджали - съответно 64, 55 и 11. В 1 193, или в 22.7% от населените места, живеят от 1 до 49 души включително.", "date": "2019.04.12", "title": "Топим се с 50 000 на година"}
{"url": "https://duma.bg/prokuraturata-otkaza-da-razsledva-boil-banov-n189687", "text": "Няма да има разследване на скандала \"Ало, Банов съм\". Специализираната прокуратура е отказала да образува разследване срещу министъра на културата Боил Банов, съобщиха от държавното обвинение.  Припомняме, че в началото на годината депутатът от БСП и журналист Елена Йончева показа запис, на който ясно се чува как Банов, тогава зам.-министър, дава разпореждане на свои подчинени да преправят документи, за да може частна фирма да избегне плащане на неустойки към държавата за неспазени срокове. Става въпрос за проекта за ремонт на столичното Ларго. Скандалът стана известен като \"Ало, Банов съм\". БСП подадоха сигнали до прокуратурата и до ОЛАФ. Според съобщението на държавното обвинение, проверката не е установила нарушения от страна на Банов. Не можело да се говори и за набавянето на имотна облага. Според прокуратурата настоящият министър на културата е спазил закона и освен това е осъществил необходимия контрол при изпълнението на строително-монтажни работи при Ларгото.", "date": "2019.04.12", "title": "Прокуратурата отказа да разследва Боил Банов"}
{"url": "https://duma.bg/chetirima-arestuvani-i-dvama-raneni-sled-protesta-v-gabrovo-n189683", "text": "Четирима души са арестувани, а няколко са леко ранени след снощните размирици в Габрово. Част от протестиращите влязоха в сблъсъци със жандармерията. Има и пострадал полицай. След 23 часа ситуацията бе овладяна и шествието се разотиде. За втора поредна вечер протестиращи се опитаха да навлязат в квартали с къщи, обитавани от роми. Младежи с качулки, носещи бухалки и камъни, бяха спрени от кордон жандармеристи, но гневът им се изсипа върху униформените.  Жандармерията не пази един или други етнос, а пази обществения ред, категоричен бе вицепремиерът Томислав Дончев. Тази сутрин той даде брифинг и отвърна на обвиненията, че полицията пази ромите, а бие българите. Дончев, който е бивш кмет на Габраво, обясни, че силите на жандармерията не са в града, за да пазят една група хора от друга група, а за да опазват обществения ред.  Не може да си позволяваме да има хаос и заплаха за живота, на който и да е български гражданин, отбеляза Дончев.  Гневът на хората е справедлив, продължи вицепремиерът, но призова за разум и спокойствие. Призна обаче, че държавата не трябва да бяга от отговорност.  Дончев увери, че са взели мерки във всички посоки, без да се съобразяват с това кой какъв етнически произход има.  Кметът на Габрово Таня Христова също призова за спокойствие, като заяви, че с гняв и протести нищо няма да се реши. Не заселвам роми, нито имам желание, нито имам правомощие за това, изтъкна кметът. По думите ѝ проблемът с ромите е в цялата страна.  Комисар Христо Терзийски потвърди, че при снощните размири има четирима задържани. Той обясни още, че хората от протеста пред общината са се разделили на три лъча. Обособили са се групи от млади граждани на възраст между 20-25 години, които хвърляли камъни и бомбички. При сблъсъците е пострадал и журналистически екип. ", "date": "2019.04.12", "title": "Четирима арестувани и двама ранени след протеста в Габрово"}
{"url": "https://duma.bg/izvanredno-zasedanie-na-obshtinskiya-savet-v-gabrovo-n189684", "text": "По искане на общо 11 общински съветници бе свикано извънредно заседание на Общинския съвет в Габрово. Съветниците ще се съберат от 13 часа и ще разгледан дневен ред от две точки - доклад от кмета Таня Христова и началника на полицията за ситуацията в града след протестите от последните три дни. По втора точка местните парламентаристи ще гласуват визия в краткосрочен, средносрочен и дългосрочен план за интеграция на лицата от малцинствените групи, конкретните мерки за успокояване на възникналото напрежение и стъпките, които трябва да бъдат предприети за решаване на проблемите.", "date": "2019.04.12", "title": "Извънредно заседание на Общинския съвет в Габрово"}
{"url": "https://duma.bg/andrey-raychev-borisov-yasno-kaza-na-tsvetanov-mahay-se!-n189685", "text": "Господин Цветанов би всички рекорди по политическа нечувствителност в рамките на скандала с апартаментите, коментира социологът Андрей Райчев. Цветанов си мисли, че всичко е наред, че ще се върне, че е фигура в средите на герберите, но това не е така. Той е уволнен. Чисто и просто – уволнен!, категоричен бе Райчев пред Нова тв. Според него вторият в ГЕРБ явно той не разбира едно много сериозно послание към него.„Аз съм на власт“, казва Бойко Борисов, „а ти си никой, махай се“. Това му се казва на Цветанов, но по един възпитан начин, посочи Райчев. На Цветанов първо му го каза обществото, после му го каза Фандъкова, след това му го каза и Борисов. Цветанов се опитва да се представи пред ГЕРБ-ерите, че все още е на власт. Не, не е! Той има избор - или да слуша Борисов и да внимава, или да се бие с Борисов. Ако се бие с Борисов, това ще нанесе страшни рани на премиера, но Цветанов ще загуби. Той е уволнен!  Ще загине! Мисли си, че всичко е наред. Е, не е наред! Уволнен е! Този скандал е поредното нещо в държавата. Борисов умело прибира цялата власт. Махна Цветанов. Играта е в полето на ГЕРБ. Опитът да изнесат топката към опозицията засега е безполезен, сочи анализът на Андрей Райчев. Социологът определи като абсурдни опитите на ГЕРБ да прехвърли проблема с апартаментите, като натопи опозицията. Идеята, че опозицията е корумпирана, е безобразна. На ГЕРБ им се струва, че ще избягат от темата, като кажат, че и опозицията има апартаменти. Това е като да седиш до огън с бензин. Това само усилва темата, хората се ядосват, заяви Райчев.", "date": "2019.04.12", "title": "Андрей Райчев: Борисов ясно каза на Цветанов \"Махай се!\""}
