{"url": "http://duma.bg/node/153655", "text": "В поредна атака към президента Румен Радев гербаджийката Цвета Караянчева заплаши с гражданска война. \"Няма как някой да ни забранява да говорим. Няма как да ни казва \"озаптете си беквокалите\", с тези думи депутатката коментира изявление на държавния глава, който ден по-рано се възмути от реториката срещу себе си. \"Ние сме избрани от избирателите, това значи, че избирателите трябва да млъкнат. Когато парламентът не говори, демокрацията не работи, тогава отиваме в следваща стъпка - гражданска война\", продължи да беснее тя. Гербаджийката добави, че ГЕРБ не иска оставката на президента Румен Радев, а само диалог с него. \"Как ще проведе КСНС, как ще разговаря с ГЕРБ, след като ни обяви за хора, които трябва да бъдат озаптени. Той залита малко в реториката на БСП\", продължи Караянчева. \nВ понеделник вечер, докато защитаваше Делян Добрев в Хасково, зам.-председателят на ГЕРБ Цветан Цветанов бе още по-краен в атаката си и сравни държавния глава с Ким Чен-ун. \"Ако смятаме, че ще имаме севернокорейски нов лидер, който ще се нарича Румен Радев, аз не бих искал българският президент да бъде олицетворение на противопоставянето и на разделението на нацията\", заяви Цветанов. \nЗам.-председателят на НС Валери Жаблянов подкрепи вчера реакциите на Радев спрямо атаките към него от страна на ГЕРБ. \"Реториката на президента съответства на тази, която беше употребена по негов адрес. Не считам, че по този начин би следвало да разговарят българските държавни институции\", коментира народният представител от БСП. \nЖаблянов припомни, че първата стъпка, която ГЕРБ предприеха спрямо държавния глава, бе да създадат парламентарна комисия, която да разследва сделката за самолетите. \"Не може да се говори за някакви нормални взаимоотношения между президента, ГЕРБ и правителството още от самото начало. След като един въпрос, който беше обсъден на КСНС, за превъоръжаването на Българската армия, и след като беше направен опит да бъдат постигнати общи параметри по тази тема, се стигна до пълно блокиране на въпроса и остра конфронтация от страна на правителството, както и отказ да изпълнява собствените си решения от предишни мандати\", обобщи Жаблянов. Той бе категоричен, че БСП подкрепя Румен Радев в позицията му. Жаблянов изрази надежда президентът, правителството и управляващото мнозинство да потърсят пътищата за нормализиране на междуинституционалните взаимодействия особено предвид усложнената международна обстановка. Социалистът подчерта, че Радев тепърва има мандат, в който да се окаже като обединител на нацията.     \n", "date": "2017.10.04", "title": " Караянчева плаши президента с гражданска война  "}
{"url": "http://duma.bg/node/153643", "text": "Спецзвеното \"Антикорупция\" в СГП обвини бившия директор на полицията в Добрич Веселин Колев за закана с убийство, принуда и склоняване на вещи лица да дадат невярно заключение. Доказателствата са събрани при разследването срещу бившия народен представител Живко Мартинов. \nКолев е обвинен, че на 19 септември заплашил с убийство и отправил нецензурни думи срещу основен свидетел по обвиненията срещу Суджука, ако свидетелства отново. Бившият полицейски шеф насочил пръст към свидетеля, имитирайки пистолет и отправил заплашителни жестове. Това заканване е могло да възбуди основателен страх за осъществяването му, коментират от прокуратурата. \nОбвинение срещу Колев има и за това, че е принудил двама автоконтрольори в сектор \"Пътна полиция\" при ОДМВР в Добрич, да извършат нещо противно на волята им. Злоупотребявайки с властта си, полицейският шеф ги принудел да не санкционират водач на микробус за извършено нарушение и да не му съставят акт или фиш, а да го освободят без последствия, въпреки, че водачът на микробуса не е представил необходимите документи. \nВ хода на разследването са събрани доказателства и, че през 2015 г. Веселин Колев е подбуждал три вещи лица да дадат невярно заключение. Този случай е особено тежък, пишат от СГП. Трите вещи лица са били назначени от Окръжния съд в Добрич, за да изготвят тройна трасологична експертиза по наказателно производство за причиняване на смърт по непредпазливост при управление на МПС. \nКолев оглавяваше полицията в Добрич от април 2015 г. до юни 2016 г. Той е с мярка за неотклонение \"Подписка\".     \n", "date": "2017.10.04", "title": " Обвиниха бивш полицейски шеф, заплашил с убийство свидетел срещу Суджука"}
{"url": "http://duma.bg/node/153644", "text": "Новоизбраните 22 членове на Висшия съдебен съвет положиха клетва в зала \"Тържествена\" на Съдебната палата в София вчера. Те заемат мястото на предишните съдебни кадровици, чийто 5-годишен мандат официално изтече в понеделник. На церемонията по тържественото полагане на клетва и встъпване в длъжност на новия състав не дойдоха нито председателят на парламента, нито президентът, нито премиерът. Държавният глава Румен Радев изпрати поздравителен адрес, който бе прочетен от правосъдния министър Цецка Цачева. Задочно той призовава членовете на новия ВСС да го превърнат в гарант за независимостта на съдебната система. \"Противопоставянето не работи в интерес на съдебната власт и държавността. Споровете извън смислените дискусии, често с елемент на лични нападки, са неразбираеми за голяма част от обществото. Остава горчив привкус за нещо незряло\", обърна се към новия състав на съвета Цачева. \nЦеремонията бе уважена от ръководителите на Върховния касационен съд и Върховния административен съд Лозан Панов и Георги Колев, както и главният прокурор Сотир Цацаров. \nОт изказвания на някои от новоизбраните членове на ВСС се разбра, че има разбиране от страна на кадровиците за основанията на президента да не подписва указа за избор на председател на ВАС. \"Процедурата за избор на шеф на Върховния административен съд би трябвало да започне отначало. Нека обаче да се изчака да мине през всички етапи една процедура, за да се завърши конкретен орган\", заяви Севдалин Мавров, член на новия състав. Припомняме, че Радев призова новият ВСС да потвърди решението на предходния за избор на шеф на ВАС. \nснимка Емилия Костадинова   \n", "date": "2017.10.04", "title": "Новият ВСС положи клетва"}
{"url": "http://duma.bg/node/153645", "text": "Поредните нелегални мигранти бяха открити в страната при полицейска акция. Осем чужденци без документи, но представящи се за афганистанци, бяха заловени при съвместна операция на ГД \"Национална полиция\" и ОДМВР в София на 54 км от автомагистрала \"Тракия\", близо до КПП \"Траянови врата\" край Костенец. \nВ понеделник вечер за проверка е спрян автомобил опел вектра, управляван от 28-годишния Д.Л. Мъжът е от Любимец, криминално проявен и осъждан. Арестуваните са на видима възраст 18-25 години. \nД.Л. е задържан с полицейска заповед за арест за срок до 24 часа, а чужденците са отведени в РУ в Костенец за установяване на самоличността им. \nПо случая е образувано досъдебно производство за престъпление по чл. 281 от НК, което се наблюдава от прокуратурата в Ихтиман. \n    \n", "date": "2017.10.04", "title": "Откриха още 8 нелегални чужденци край Костенец"}
{"url": "http://duma.bg/node/153646", "text": "В половината екипи по обхват на децата и приобщаването им към образователната система участват само учители и директори на училища. Представителите на социалните служби и на полицията отказват да се включват в тях. За това алармира вчера председателят на синдикат \"Образование\" към КТ \"Подкрепа\" Юлиян Петров. Според него вероятната причина за отказ от участие в екипите е липсата на регламентирано заплащане. Работата на механизма за календарната 2017 г. не предвижда допълнителни средства, заплащат се единствено разходите, обясни Петров.   \nОт МОН потвърдиха за проблема, но oбясниха, че става дума за много по-малко случаи. \"Бяха получени сигнали, че в определени населени места в областите Русе, Кюстендил, Шумен, Бургас Стара Загора и София-област основната работа се извършва от учители и директори на училища и детски градини, от представители на общинските администрации и съответно кметовете\", обясни зам.-министърът на образованието Деница Сачева.  \nНад 3000 деца са върнати към образователната система и са обходени повече от половината адреси. Има информация за местонахождението и за конкретните причини за отпадането на над 100 000 деца. Обобщените резултати ще са ясни в края на октомври.   \n", "date": "2017.10.04", "title": " Социалните отказват да се включват в екипи за връщане на децата в училище"}
{"url": "http://duma.bg/node/153647", "text": "Спецзвеното \"Антикорупция\" към СГП повдигна още две обвинения на бившия изпълнителен директор на НДК Мирослав Боршош - за умишлена безстопанственост и сключване на неизгодни сделки. След допълнителна съдебно-икономическа експертиза разследването е установило, че от 23 август 2016 г. до 26 юли 2017 г. Боршош е разпоредил част от целевите средства в размер на 3 431 146,06 лв. да бъдат изразходвани за заплащане на разходи, които не са свързани с дейностите, за които са били отпуснати. С решение на МС от 3 август т.г. бюджетът на НДК е увеличен със 17 млн. лв., като средствата са били за преустройството, модернизацията и адаптирането на основната сграда за нуждите на българското председателство на Съвета на ЕС, съобщава прокуратурата. \nВ хода на разследването са събрани доказателства за още едно престъпление, извършено от Боршош. Той е причинил умишлена безстопанственост, от която са последвали щети за НДК в общ размер на 389 624,82 лв. \nОт 16 януари 2015 г. до 24 януари 2017 г. шефът на двореца е сключил договори с адвокатски дружества при наличие на назначени двама юрисконсулти, за изработване на уеб сайт и изготвяне на технически паспорти, при съществуващ интернет сайт на НДК и изработени два технически паспорта на сградата. \nОт събраните и анализирани до момента доказателства е установено, че от 24 ноември 2014 г. до  23 декември 2015 г. Боршош съзнателно е сключил 15 неизгодни сделки, от които за НДК са настъпили значителни вреди в размер на 94 740 лв. Подписани са шест договора за пиар обслужване, при назначени в НДК четирима служители за тази дейност и 9 контракта за процесуално представителство пред съдебни органи, при назначени двама юрисконсулти. \nБез промяна остава обвинението в безстопанственост, свързано със сключения договор за оперативен лизинг за отдаване под наем на лек автомобил м. \"Лексус\", от което за НДК са настъпили щети в размер на 28 399,61 лв.   \n", "date": "2017.10.04", "title": " Прокуратурата повдигна още две обвинения на Боршош  "}
{"url": "http://duma.bg/node/153648", "text": "Депутатите от \"БСП за България\" Кристина Сидорова, Донка Симеонова и Ирена Анастасова се срещнаха вчера в Трявна с учители и директори от училища и детски градини от Габровска област. На срещата присъстваха и експерти от региона, както и общинските председатели на БСП в Габрово и Трявна Здравко Кънчев и Татяна Рачева и областният лидер на левицата в Габрово Николай Григоров. Форумът е част от националната програма за срещи на БСП на тема \"За делника на образованието\". \nНа дискусията стана ясно, че училищата се нуждаят от промени в законите и наредбите, които регламентират образователния процес у нас. Трябва да се намалят и ударите на бюрократичната машина върху учителите и директорите, защото едва тогава децата отново ще бъдат в центъра на вниманието на преподавателите, обобщиха организаторите. Бяха обсъдени проблемите, свързани с финансирането и поддръжката на сградния фонд на училищата и детските градини, особено в малките населени места, където има под 100 ученици. Демографският срив в област Габрово също допринася за засилване на негативните тенденции в образователния процес. Бюрократичната тежест и формално заложените нормативни изисквания определено затрудняват учителите и възпитателите. Апатията и липсата на адекватно отношение и заплащане от страна на държавата водят до още по-голям срив в образованието по места, заключиха участниците в срещата. Трябва да се търсят пътища за засилване на връзката с учениците и подрастващото поколение, категорични са участниците в дискусията   \n", "date": "2017.10.04", "title": "Депутати от \"БСП за България\" участваха в дискусия за проблемите в образованието"}
{"url": "http://duma.bg/node/153649", "text": "Няколко часа след пресконференцията на БСП от ГЕРБ свикаха по спешност медиите, за да се оправдават. Депутатът Цвета Караянчева заподозря Корнелия Нинова в \"стратег и идеолог на битката на президента срещу ГЕРБ\" и я атакува за служебните ангажименти на съпруга й. \nАлександър Ненков пък се ожали, че му било отнело много време да се докаже като народен представител и да излезе от сянката на родителите си. Той призна за кумовските връзки с колегата си Теодора Георгиева и половинката й Георги Гегов. Според депутата обаче било нормално човек да се сближи с хора, с които работи. Похвали се, че съпругата му е изключителен професионалист, който започнал работа едва на 17 г. Кумът й я поканил на работа преди година и половина заради качествата й, а не с връзки. \nДва дни след обявеното намерение да подаде оставка Делян Добрев най-сетне го направи вчера по обяд. Той продължи да се жали, че е жертва и заяви, че не Елена Йончева е тази, която трябва да оценява работата му. \"В моята история имаше добре скалъпени малки истини, които да изглеждат на зрителите по определен начин. Това са ченгеджийски похвати. Тази тяхна атака към мен не изключвам да цели да се прикрият други неща, които се случват в държавата\", продължи с жертвения тон гербаджията, който сам призна, че е уреждал назначения в Хасковско.     \n", "date": "2017.10.04", "title": " ГЕРБ влязоха в обяснителен режим"}
{"url": "http://duma.bg/node/153650", "text": "\"Моделът Добрев\", по който депутатът Делян Добрев урежда свои близки и роднини на апетитни управленски постове, е превзел и държавното дружество \"Булгартрансгаз\", разкриха вчера от БСП. \"Изразяваме подкрепа към Елена Йончева за тежката битка, която води с паралелната държава. Този модел съществува не само в община Хасково, а е модел, по който се ръководи цялата държава, в частност и държавните дружества. Такова дружество е \"Булгартрансгаз\" ЕАД\", заяви членът на ИБ на БСП Атанас Зафиров.  \nШефка на Управителния съвет на газовото дружество е Таня Захариева, общински съветник от ГЕРБ и председател на Общинския съвет в Хасково. През 2014 г. гербаджийската активистка успя да пренареди листата за НС и беше класирана за депутат заради съвпадението на деветото й място с номера на ГЕРБ в листата. Захариева се отказа и така в парламента влезе Евгения Ангелова. \nТрети на парламентарните избори през 2014 г. избори в хасковската листа остава Владимир Митрушев. Той щеше да се уреди с депутатско място, ако водачът на листата Делян Добрев беше влязъл в правителството. Бившият министър обаче остава в парламента, а Митрушев за компенсация получава апетитния пост на зам.-председател на Надзорния съвет на \"Булгартрансгаз\". Митрушев е бивш зам.-кмет на община Димитровград, която е в Хасковска област, има зад гърба си и депутатски мандат от ГЕРБ. И в момента баща му е общински съветник от същата партия. \nВ УС на дружеството влиза и изпълнителният директор на \"Булгартрансгаз\" Георги Гегов. \"Той живее с народния представител от ГЕРБ Теодора Георгиева. Те заедно са кумове на депутата от ГЕРБ Александър Ненков и Пламена Ненкова - служител в \"Булгартрансгаз\", разкри схемата народният представител от левицата Иван Иванов. \nГегов беше шеф на борда на директорите на дружеството при първото правителство на Бойко Борисов. Бил е и директор от българска страна на \"Южен поток България\", но бе освободен от поста от Драгомир Стойнев като енергиен министър. Газовият шеф е син на дългогодишния шеф на \"Булгаргаз\" Кирил Гегов. Половинката му Теодора Георгиева пък е спрягана за една от най-благосъстоятелните депутатки. Тя влезе в настоящия НС в напреднала бременност.  \nСпоред запознати депутатката и Гегов навремето въртели сделки със застреляния бизнесмен Александър Тасев. Заедно с Теодора Георгиев Гегов е собственик на 4 апартамента в София, 3 гаража и три магазина. \nГегов и Георгиева са кумове на депутата от ГЕРБ Александър Ненков и съпругата му Пламена, която е началник на отдел \"Анализи и международна дейност\" в \"Булгартрансгаз\" и де юре е подчинена на кума си. През 2009 г. Ненков обяснява, че жена му 7 г. е работила в неправителствена организация, към онзи момент е мениджър в американски проект за инвестиционни портали. При всички случаи е ориентирана към европроектите, към Брюксел, заявява депутатът през първия си мандат. Между 2010 г. и 2014 г. Пламена е началник на отдел \"Международно сътрудничество и връзки с обществеността\" в \"Булгаргаз\" ЕАД, а в периода 2014-2015 г. е част от екипа на \"Южен поток България\" АД.  \nСъпругът й Александър е син на шефката на КЗК Юлия Ненкова. Тя бе дългогодишен зам.-кмет в София от ГЕРБ - първо на Бойко Борисов, а след това и на Йорданка Фандъкова. Съпругът й Румен Ненков е конституционен съдия, избран е от съдийската квота. Той бе докладчик по казуса \"Делян Пеевски\". \nИванов се възмути, че роднинските зависимости се пренасят не само на общинско ниво, но и в държавните предприятия. За съжаление там нещата не приключват само до роднини и кумове, добави той. Депутатът подчерта, че до голяма степен това дружество определя енергийната политика в държавата. Докъде се простират пипалата на този октопод, заложен в основите си в Хасково, попита социалистът. \n\"Категорично отричаме този модел, ще направим и предприемем всички възможни мерки той да бъде прекратен, разрушен, защото очевидно не става въпрос за обвързаности и зависимости, изградени само в местната власт, а за пряката връзка на този модел към националните структури на политическо управление и към партии от управляващата коалиция\", допълни зам.-председателят на НС Валери Жаблянов. Той подчерта, че БСП отхвърля роднинския и олигархичен модел, обвързан с местната власт с цел финансови и други облаги.    \n", "date": "2017.10.04", "title": " \"Моделът Добрев\" царува и в \"Булгартрансгаз\" ЕАД "}
{"url": "http://duma.bg/node/153652", "text": "Кандидатът на БСП Валентен Лазаров ще се бори за кметския стол на предстоящите частични местни избори на 8 октомви във врачанското село Ракево. Освен него в надпреварата ще участват Петър Комитски от ГЕРБ, Светослав Петров, издигнат от \"Воля\", и Тихомир Тодоров, номиниран от \"Воля\", съобщиха вчера от ОИК. \nИзборът за кмет на селото ще се проведе в две секции, а секционните избирателни комисии вече са назначени. Избирателите са около 700 души. Частичните местни избори в село Ракево се обявяват, след като през юли кметът  Димитрина Козлева депозира пред председателя на Общинския съвет в Криводол своята оставка. С решение на Общинската избирателна комисия правомощията й бяха прекратени от 1 август.   \n", "date": "2017.10.04", "title": "Валентин Лазаров ще се бори за кметския стол от БСП в село Ракево"}
{"url": "http://duma.bg/node/153653", "text": "Вицепрезидентът Илияна Йотова е патрон на 13-та Световна среща на българските медии в Кишинев. Официалното откриване на форума е утре, а събитието ще протече под мотото \"Политики на близостта\". Както ДУМА вече писа, Световната среща на българските медии традиционно организира Българската телеграфна агенция в сътрудничество с Асоциацията на българските медии по света. \nВъв форума ще се включат около 40 печатни и електронни медии от България, Молдова, Украйна, Румъния, Сърбия, Испания, Ватикана, Нидерландия, Унгария, Чехия, Гърция, Кипър, Израел, САЩ, Канада и др. Освен състоянието на българските общности дискусиите ще засегнат и новите платформи на образованието, връзката бизнес-образование-икономика, трансфера на кадри и технологии, отговорността на медиите за съхраняването на българския език. \nПреди да се включи в медийния форум, вицепрезидентът има планирани работни срещи с молдовския президент Игор Додон, председателя на НС Андриан Канду и премиера Павел Филип. Основна тема на разговорите ще бъдат правата на българското малцинство и възможностите за образование на български език. \nЙотова ще присъства и на церемонията по откриване на Пресклуб на БТА и ще се срещне с представители на местната власт в град Тараклия. \nНа 6 октомври вицепрезидентът ще бъде гост на Българския теоретичен лицей \"Васил Левски\" в Кишинев, където ще проведе дискусия с учители и ученици.     \n", "date": "2017.10.04", "title": " Йотова ще е патрон на 13 Световна среща на българските медии в Кишинев"}
{"url": "http://duma.bg/node/153635", "text": "27 паралелки във видинските училища са по-малобройни от задължителния минимум. Подобни класове има в седем учебни заведения. Намаленият брой ученици се дължи на демографската криза и икономическата миграция. Маломерните паралелки са в пет основни училища във Видин, в средното училище по изкуствата \"Св. Св. Кирил и Методий\" и в Професионалната гимназия по селско стопанство в Дунавци. В тях учат средно между 11 и 15 деца. През тази учебна година училищата в областта са с две по-малко заради сливането на две основни школа във Видин и две средни в Димово. Почти 60 деца по-малко са записани тази година в първи клас за област Видин, в сравнение с предходната, съобщават от Регионалното управление на образованието. \n    \n", "date": "2017.10.04", "title": "27 са маломерните паралелки във Видинско "}
{"url": "http://duma.bg/node/153636", "text": "Едва 2,5% от населението се ваксинира срещу грип. Това обяви вчера директорът на Националния център по заразни и паразитни болести проф. Тодор Кантарджиев. Два щама,\"Хонконг\" и \"Мичиган\" ще атакуват България тази есен, съобщи той. \"През октомври и ноември е моментът за ваксини. Имунитетът трае година и половина, като са необходими 21 дни да започне действието на защитата\", обясни проф. Кантарджиев. Той посъветва хората над 60 години да обсъдят със своите лекари дали да се ваксинират, като това трябва да се направи октомври или ноември. Препоръчително е и лицата с хронични белодробни заболявания и тези, чиято професия изисква контакт с много хора, също да го направят. \n\"Медицинско е доказано, че, когато се разболееш и си ваксиниран, изкарваш грипа без усложнения. Няма как да направиш пневмония и да се засегнат вътрешните органи на хората\", категоричен е медикът. \n    \n", "date": "2017.10.04", "title": "Едва 2,5% от хората се ваксинират срещу грип"}
{"url": "http://duma.bg/node/153637", "text": "Екипите на спешната помощ ще посещават рискови адреси само със служители на реда. Около тази позиция се обединиха медици, прокурори и полиция на работна среща в Регионалната здравна инспекция в Кърджали. На нея беше дискутиран механизъм за взаимодействие между лечебните заведения, органите на МВР и магистратите с цел противодействие на насилието над медиците. Идеята на срещата бе да се постигне обединение срещу агресията над лекарското съсловие. Присъстващите се споразумяха лекарите да уведомяват незабавно полицията и прокуратурата при всеки случай на посегателство над медицинско лице, независимо дали става дума за вербална закана или упражняване на физически натиск. \nПрокурори от Районната прокуратура в Пловдив се срещнаха с представители на държавни, общински и частни лечебни заведения за координация при посегателства над медици. И.д. районният прокурор на Пловдив Чавдар Грошев обясни, че лекарите ще имат директна връзка по телефона с прокурор по всяко време, като делата за насилие над медицински специалисти ще се отработват в максимално кратки срокове. От екипите в болниците ще се очаква ускорено осигуряване на необходимите документи, обмен на информация и др.  \n    \n", "date": "2017.10.04", "title": "Спешните медици в Кърджалийско ще ходят на рискови адреси с полиция"}
{"url": "http://duma.bg/node/153638", "text": "Над 2/3 от децата с проблеми в растежа са недиагностицирани поради слаба информираност на общопрактикуващите лекари и родителите. Това отчитат детските ендокринолози във варненската \"Св. Марина\". \nПри болестните нарушения в растежа предимно се касае за ендокринни или синдромни заболявания, нерядко има и съпровождаща по-тежка диагноза - кръвни, сърдечни, нервно-мускулни и др. Колкото по-рано се извърши диагностиката, толкова по-големи са възможностите за лечение, а те вече са значителни, предвид напредъка на науката в сравнение с преди 15-20 години, предупреждават медиците. Около 4000 са диагнозите в медицината, свързани с изоставане в растежа. Повечето са от групата на редките болести. Дефицитът на растежен хормон е само една от тях. Лечението на това заболяване е скъпо, но се поема изцяло от Здравната каса. Специалисти ендокринолози настояват за реимбурсацията и на други лечими заболявания, които не се повлияват от растежния хормон. \n    \n", "date": "2017.10.04", "title": " Над 2/3 от децата с проблеми в растежа са недиагностицирани"}
{"url": "http://duma.bg/node/153639", "text": "Административнонаказателни производства ще бъдат образувани в столичните болници \"Св. Иван Рилски\" и \"Пирогов\" във връзка с починал пациент. Това показва проверка на изпълнителната агенция \"Медицински одит\", която здравното министерство инициира преди дни. В него се отбелязва още забавяне на линейките в столичния Център за спешна медицинска помощ, а обяснението за това е дефицит на кадри. \nОказва се, че три дни след като бил приет по клинична пътека за лечение на левкемия, Спас Добрев напуска \"Св. Иван Рилски\" по собствено желание. Към документите му обаче липсвало задължително информирано съгласие за прекратяване на престоя. Това се случва в средата на септември. Ден по-късно състоянието на пациента отново се влошава и той търси линейка, която пристига на адреса за час и двадесет минути. От \"Пирогов\" отказали да приемат Добрев. След проверката станало ясно, че пациентът не е регистриран в болничната информационна система, липсват и документи за извършен преглед. Оказало се, че не са проведени никакви лабораторни изследвания за доказване или отхвърляне на диагнозата, поставена от спешните медици. Болният е насочен устно към друго лечебно заведение. Така той се озовава в Александровската болница, където въпреки усилията на лекарите, умира. Основната причина за смъртта не могла да бъде установена, тъй като съпругата на пациента е отказала аутопсия. \nМедицинският одит беше разпореден от министър Петров след като съпругата на починалия на 16 септември мъж Спас Добрев изпрати отворено писмо до него, с което подробно го запозна с обстоятелствата около случая. \n    \n", "date": "2017.10.04", "title": "Наказват болници заради смъртта на пациент"}
{"url": "http://duma.bg/node/153640", "text": "Всички лекари и медицинският персонал от врачанската болница подават колективна оставка. Такова решение бе взето на заседание на Медицинския съвет на лечебното заведение. Там работят около 600 души. Причината е тежкото финансово състояние на болницата във Враца и невъзможността на персонала да изпълнява основните си задължения, отговарящи на правилата на добрата медицинска практика. Предизвестията ще бъдат връчени на 6 октомври, става ясно от отворено писмо, изпратено до Министерството на здравеопазването, парламентарната комисия по здравеопазване, РЗИ във Враца и РК на БЛС. \nПо-рано през деня десетки медици  протестираха заради неизплатени заплати. Те настояват най-голямото здравно заведение в региона да бъде подпомогнато от държавата. Заплати там не са давани от юли. \nОт години болницата трупа дългове за медикаменти и битови консумативи. От година, въпреки затворените четири отделения и съкратените 120 души от медицинския персонал, не се стигна до подобряването на финансовото състояние на болницата. Задълженията вече са 12 милиона лева, а активите са 4 милиона лева и болницата е близо до фалит. От половин година Министерството на здравеопазването се въздържа да подкрепи приетия оздравителен план, което допълнително влоши финансовото й състояние. \"Пациентите ще бъдат обречени, защото друго лечебно заведение, което да изпълнява социални функции на територията на Враца, няма. Частните болници не отглеждат тежко болни\", коментираха протестиращи. Според синдикалния лидер д-р Емил Младенов хората са на границата на отчаянието. Той припомни също, че болницата е част от националната сигурност, защото се намира на 80 км от ядрените реактори на АЕЦ \"Козлодуй\" и е първата болница, която, ако се случи нещо, ще бъде ангажирана. \nДо края на седмицата здравното министерство ще преведе предсрочно месечната субсидия на болницата, което ще даде възможност на ръководството на болницата да даде на лекари, медицински сестри и персонал авансите за месец септември. За това се договориха изпълнителният директор в оставка Орлин Цветков и МЗ на извънредна среща вчера. \nснимка \"Дарик\" \n    \n", "date": "2017.10.04", "title": " Всички работещи във врачанската болница подават оставка"}
