{"url": "https://duma.bg/asansor-kam-bezdnata-n188564", "text": "преподавател по политология в Университета в Отава, Канада                                              П.Буаст                                                             Покрай аферата с апартаментите - \"Апаратаментгейт\", разтърсила като медийно цунами общественото мнение в страната, по неочакван за мен начин възкръсна едно болезнено \"deja vu\" отпреди десет години. Тогава през далечната 2008-а бяхме не само свидетели, но преди всичко потърпевши, на едно друго по своето естество цунами - глобалната финансова криза. Както вероятно читателите си спомнят, банкрутът на най-старата инвестиционна банка в САЩ \"Леман брадърс\" (\"Leeman Brothers\")  доведе до най-голямата финансова криза след Голямата депресия от 30-те години на ХХ в.  Какъв би могъл да бъде един възможен паралел между \"Апаратментгеит\" и печалната, отдавна в небитието, \"Леман брадърс\"? Завчерашната пресконференция на главното лице зад аферата \"Апаратментгейт\" - Цветан Цветанов, по поразителен начин наподобяваше пресконференцията пред Американския конгрес на Ричард Фулд, бившия президент на \"Leeman Brothers\", известен като \"Горилата на Уолт Стриит\" поради авторитарния си и безцеремонен стил на работа. Именно Фулд бе един от основните \"архитекти\" на финансовата криза, предизвикала световната рецесия.  Банкрутът на \"Leeman Brothers\" доведе до уволнението на 24 000 служители на банката, но нещо повече - всеки трети работещ американец остана без работа. Или казано по друг начин, 15.7 милиона  американци бяха уволнени, а рекордният брой от 9 милиона загубиха своите жилища... Към тези числа можем да добавим увеличението на дълга на САЩ с колосалните 700 милиарда долара! В глобален план финансовата криза доведе до 35 000 000 безработни.  Независимо от безспорните доказателства срещу Фулд, представени по време на изслушването му в Конгреса, и доказващи личното му облагодетелстване за сметка на клиенти и на служители на банката, Фулд отказа да приеме каквато и да било вина. Нещо повече, той безцеремонно заяви, че не приема никакъв критицизъм, считайки за нормално да му бъдат изплатени общо 455 милиона долара. Независимо от факта, че именно той е допринесъл за банкрута. На въпроса не се ли притеснява, че световната рецесия, за която той има косвена вина, е довела до обедняването на милиони хора, Фулд бе безпардонен и лаконичен - при пазарната икономика, хората както печелят, така и губят.  Именно тази комбинация между зле прикрита арогантност и очевидна безпардонност при отсъствието на елементарни морални задръжки пролича и в пресконференцията на г-н Цветанов.  Разбира се, разлика има и тя е в мащаба. За 10 години управление на ГЕРБ държавният дълг на България нарасна до над 25 милиарда лева, България е на първо място в света по демографски срив, най-бедната и най-корумпираната страна в Европейския съюз, където 35% от населението, или 2.5 милиона българи живеят в бедност. Да завърша. Идентичен бе не само доминиращият стил на тези пресконференции. Оказа се, че както г-н Цветанов, така и Ричард Фулд си падат не само по многобройни недвижими собствености, но и по лични ВИП асансьори.  Фулд притежава единствено и само за него личен ВИП асансьор в сградата на \"Леман брадърс\", с тази разлика, че е програмиран да спира единствено на 34-тия етаж, където се намира неговият офис. Толкова за асансьорите.   В древна Атина арогантността (Hubris), особено на един държавник, се е смятала за твърде тежко престъпление, тъй като именно арогантността, твърдят гърците, е най-сигурната гаранция за неизбежната разруха на поверената им институция.  За съжаление, в конкретния случай институцията е българската държава. ", "date": "2019.03.29", "title": " Асансьор към... бездната "}
{"url": "https://duma.bg/godenitsite-na-vasil-levski-vs-fundamentalizma-n188563", "text": "Може да изглежда странно на пръв поглед, но книгата ми \"Годениците на Васил Левски\" няма за цел просто да разкаже подробности за личния свят на Васил Левски. Още от самото начало я замислих като акт, като вик, ако щете, срещу фундаментализма днес.  А фундаментализмът - във всичките му аспекти - е най-уродливото обществено явление в нашия живот. То убива всеки ден. Уродливо е тъкмо заради \"чистите и свети\" подбуди на фундаменталистите - убийци!  \"Годениците на Васил Левски\" е книга за любовта. За нежната, романтична и силна любов на един мъж. (Фундаменталистката пада в екстаз само пред Месията.) Стигаме до въпроса - защо този мъж да не е Васил Левски? Кой и защо му отказва правото да люби? Кой и защо ми отказва правото да информирам за това? (Фундаменталистката смята, че само тя има права над Левски.) Кой и защо забранява на читателя да знае?  \"Годениците на Васил Левски\" е книга за откритието на нещо важно, но неподозирано или малко известно за една значима личност. (На нещо, смятано от фундаменталистката за табу.). Репортерът в разказа не съм само аз, тоест авторът. Репортерът е обобщен образ на човека, който се рови в прашасали книги и скъсани вестници, ходи по села и манастири, връща се там многократно, издирва свидетели, убеждава ги да отворят домовете си и да говорят, задава въпроси не само на тях, а и на себе си, постоянно се съмнява, докато не намери доказателства, пече го слънцето, огрява го месецът по местата на главния герой, същото слънце, същият месец, огрявали и него, докосва с пръсти онова, до което се е докосвал  и той, поема всеки мирис, цвят и звук на зазоряването,на тъмата, на есента, подушва риска и го усеща с кожата си - такъв, на какъвто е изложен главният герой в действителност, може би. Вълнува се, когато той е с любимата жена. Страда с него, когато тя му липсва. Особено, когато трябва да я пожертва. И най-вече, когато това се случва няколко пъти... Така \"репортер\" всъщност става читателят. Читателят се нахъсва, читателят тича, чуди се, размишлява, разкрива и преживява. (Фундаменталистката, за жалост, е лишена от такива сетива.) В крайна сметка \"Годениците\" е книга, в която Васил Левски оживява. Той диша, пее, състезава се, закача се с шеги, на които всички се смеят, буйно гърми във въздуха, наслаждава се на вкусни гозби, играе хоро до най-хубавата мома, прави й подаръци, задължително!... (Докато фундаменталистката бие чело пред мъртвеца на иконата.)  А не бива ли да оживее? Не искаме ли? Може би Левски не ни е нужен жив?  Представете си, опитайте се да си представите само за миг - какво ще стане, ако живият Васил Левски влезе сега в Народното събрание, в мола, във вашата стая? Ще стане страшно. Първо ще настъпи шок, а след това..., не ми се мисли... Дотук ни е довел фундаментализмът. Той е проникнал дълбоко в нас,той ни е комплексирал, той ни е пречупил, той ни е ослепил и скопил.  В цялата съвременна литература имам една най-любима творба - \"Духът на поета\" от Стефан Цанев. И един най-любим момент - когато след освобождението много бивши \"апостоли на свободата\" хубавко са се загнездили на тлъстата политическа трапеза. Изведнъж Христо Ботев, който се оказва, че не е загинал, идва, тропа силно по вратата и настоява да ги види... Наистина настъпва шок. Цялата благовидно натъкмена, общоприета конструкция се преобръща. Като пред Страшния съд. Но на онези, които не са гледали постановката в Народния театър, няма да отнемам удоволствието да видят финала сами...  По никакъв начин не искам да си присвоя сравнение с колос като Стефан Цанев. Но има нещо общо в самата ситуация. Общо е лицемерието. Лицемерието, залегнало в ценностната основа на фундаментализма. Този, удобният за всички фундаментализъм. При него Васил Левски е плакат в медиите на 19 февруари. При него \"светците\" на българската свобода стоят на портрети зад гърбовете на властимащи,които вършат престъпления спрямо своя народ, всеки божи ден.  Излиза, че Левски не ни трябва жив! (Иначе фундаменталистката нямаше да може да хлипа по студиата за неговата мъченическа смърт.) Впрочем, имам една нестандартна, но доста полезна за емоционалната ни хигиена идея - нека да се забрани портретите на Левски и Ботев да се окачват в административни кабинети и сгради на властта. Не им е мястото там, поне засега. Емблематичният вестник ДУМА се принизява,  като става трибуна на фундаментализма. Най-малкото, защото би трябвало догматичният подход да е останал в миналото на левицата. Но да се върнем към \"Годениците\". След публикуването на книгата един психиатър ми каза, че любовта с жена е необходима на революционера психически. Елементарно казано - за баланс на личността, баланс, който е екзистенциално важен, особено при него. За баланс срещу опасностите и смъртта. Сиреч, Васил Левски е постигнал върхове като революционер, защото е имал пълноценен живот. Защото е обичал и е бил обичан.    Един негов стих, написан в тефтерчето със собствената му ръка, казва всичко: \"Сбогом,мила, кой знай дали щеш ма видиш вече жив. Но, драга, не щеш ма  забрави, ако падна аз убит.\"", "date": "2019.03.29", "title": "\"Годениците на Васил Левски\" VS фундаментализма"}
{"url": "https://duma.bg/bnb-ne-smenya-kordovska-koyato-si-iztegli-parite-ot-ktb-n188577", "text": "Управата на БНБ, начело с Димитър Радев, по неясни причини не сменя зам.-председателката на Фонда за гарантиране на влоговете в банките (ФГВБ) Нели Кордовска, въпреки че мандатът й изтече на 4 февруари. Тя стана известна с това, че като шеф на \"Банков надзор\" в БНБ изтегли спестяванията си от КТБ вечерта на 19 юни 2014 г. - часове преди затварянето на 20 юни на фалиралата впоследствие банка. По същото време ръководството на БНБ призоваваше публично гражданите да не се поддават на паниката и да не теглят спестяванията си от банката.  В началото на 2015 г. Кордовска бе наградена с нова важна позиция – зам.-председател на ФГВБ. Това е институцията, която надзирава несъстоятелността на КТБ, включително действията на синдиците и разпродаването на остатъците от разграбената банка, а също и изплаща гарантираните влогове на гражданите при фалит на банка. През май 2015 г. шефката на бюджетната комисия в парламента Менда Стоянова разкри, че Нели Кордовска е служителят, разрешавал от името на ФГВБ да бъдат променени условията по договорите за преференциални депозити в обявената в несъстоятелност КТБ. Така собствениците на влоговете са получили обезщетения от фонда до 100 хил. евро, въпреки че по закон привилегированите влогове не са гарантирани. Новата управа на БНБ, начело с Димитър Радев, не пожела да смени Кордовска, която изкара пълния си мандат, а на всичкото отгоре продължава да работи във фонда и след изтичането му. В сряда правителството, което назначава председателя на фонда, избра без никакви мотиви начело на институцията да застане адв. Матей Матев, за когото източници на \"Mедиапул\" сочат, че е близък до синдиците на КТБ, които сега ще трябва да надзирава.", "date": "2019.03.29", "title": "БНБ не сменя Кордовска, която си изтегли парите от КТБ"}
{"url": "https://duma.bg/borisov-se-razmechta-za-evrozonata-n188578", "text": "През юли 2019 г. България ще получи покана за чакалнята на еврозоната. Това каза вчера премиерът Бойко Борисов на българо-германски икономически форум.  Имаме три неща да изпълним. Имаме прекрасна среда за инвеститорите и инфраструктура, която се гради. Изпълнили сме абсолютно ангажиментите си към ЕС, стриктно спазваме и опазваме границите на Съюза, подчерта премиерът, цитиран от Нова телевизия. За бизнеса е важно да има стабилни данъци и икономическа среда. Външният дълг ще продължава да пада. Зависи кога сключим сделките за военните проекти, но резервът така или иначе е голям и те няма да предизвика трус, коментира още премиерът. Той бил доволен, че България вече изнася изделия от машиностроенето, електрониката и развива реалните индустрии, което е причина за ръста на икономиката. По темата за новият завод на Volkswagen в Източна Европа Борисов отбеляза, че тя ще бъде коментирана, след като фирмата завърши преговорите. Той каза, че с президента Румен Радев са обединили усилията с идеята и предстоящото посещение на президента на Германия у нас също да подпомогне усилията на България в тази сфера. Министър-председателят коментира и темата за Brexit, като подчерта, че евентуалното излизане на Великобритания от ЕС без сделка ще има сериозни последствия за всички. Българските министерства обаче вече се подготвяли за такъв вариант.", "date": "2019.03.29", "title": "Борисов се размечта за еврозоната"}
{"url": "https://duma.bg/datata-n188560", "text": "ДЕН НА ВОЕННОИНВАЛИДИТЕ И ПОСТРАДАЛИТЕ В ИЗПЪЛНЕНИЕ НА ВОИНСКИТЕ СИ КОНСТИТУЦИОННИ ЗАДЪЛЖЕНИЯ. За първи път се отбелязва през 1993 г. На тази дата през 1915 г. е създаден Съюзът на военноинвалидите и пострадалите от войните. Наследник е на учредените през 1912-1913 г. дружества \"Военноинвалид\". Дейността му е прекратена на 1 декември 1950 г. Възстановителният конгрес на съюза е на 26 юни 1990 г. 1516 - ИЗГОНЕНИТЕ ОТ ИСПАНИЯ ЕВРЕИ СА НАСТАНЕНИ ВЪВ ВЕНЕЦИЯ В ОБОСОБЕН КВАРТАЛ - ГЕТО. Думата гето произлиза от венецианското гето Gettore, където в близост до леярна (gheto, от getto - леене, отливане) чрез декрет са били заставени да живеят евреите. Обособеното за тях място е на остров в района на Канареджо, известен като Getto Nuovo. Евреите възприемат тази дума и оттук произлиза терминът гето. Днешното значение на думата се отнася за всякаква бедна или престъпна градска част. 1886 - ЗА ПЪРВИ ПЪТ Е ПРОИЗВЕДЕНА \"COCA-COLA\". В Атланта, САЩ, е \"премиерата\" на напитката, дело на фармацевта д-р Джон Пембъртън (1831-1888). Той я замисля като лекарство, което се купува без рецепта. На 8 май с.г. започва продажбата й. Благодарение на агресивната маркетингова политика от страна на бизнесмена Ейза Григс Кандлер напитката става лидер на световния пазар за безалкохолни. 1986 - РИМСКИЯТ НАКАЗАТЕЛЕН СЪД ОПРАВДАВА СЕРГЕЙ АНТОНОВ, обвинен за атентата срещу папа Йоан-Павел II (т.нар. българска следа). През 1981 г. Антонов е зам.-директор на бюрото на БГА \"Балкан\" в Рим, където на 13 май с.г. е извършен атентат срещу главата на Римокатолическата църква. Обвинен е в съучастие на турчина Мехмед Али Агджа, посочен за физически извършител. Следствието продължава 2 години и 6 месеца. След него и престоя в ареста българинът се завръща в родината си с разбито здраве. През 2002 г. 39-то НС му отпуска 200 лв. месечна пенсия. Приживе получава опрощение от папата. Умира на 1 август 2007 г.   1990 - БЪЛГАРИЯ ПРЕУСТАНОВЯВА ПЛАЩАНИЯТА ПО ВЪНШНИЯ СИ ДЪЛГ. На 16-ата сесия на 9-то НС е прието решение за Програма за излизане от стопанската криза и за разгръщане на икономическата реформа. С него се въвежда обявеният от МС на 25 март 1990 г. мораториум за плащане на външните дългове на България към чуждестранни търговски банки. Външният дълг на страната към 1990 г. е почти 11 млрд. щ.д. С решение на 36-то НС от 23 януари 1992 г. се дава съгласие МС да проведе преговори по неуредени задължения на Българската външнотърговска банка след мораториума от март 1990 г. Споразумението за плащанията по външния дълг на България към банките от Лондонския клуб е подписано на 29 юни 1994 г. 2004 - БЪЛГАРИЯ ВЛИЗА В НАТО. Страната ни става пълноправен член заедно с Естония, Латвия, Литва, Румъния, Словакия и Словения. Така организацията на Северноатлантическия договор се разширява за пети път с приемането на седемте нови държави.", "date": "2019.03.29", "title": "Датата"}
{"url": "https://duma.bg/sasht-davat-yadrena-tehnologiya-na-riyad-n188574", "text": "Администрацията на Тръмп тихо сключва по-широко споразумение за споделяне на американска ядрена технология със Саудитска Арабия, като има за цел да изгради поне две атомни електроцентрали. Няколко държави, включително Съединените щати, Южна Корея и Русия, се състезават за тази сделка, а се очаква победителите да бъдат обявени по-късно тази година от Саудитска Арабия. Министърът на енергетиката на САЩ Рик Пери одобри шест тайни разрешения на компании за продажба на ядрени технологии и помощ за Саудитска Арабия според документ, видян от Ройтерс. Одобренията на Пери, известни като разрешения по част 810, позволяват на компаниите да извършват предварителна работа по ядрени технологии преди всяка сделка, но не и на оборудване, което ще влезе в централа. Националната администрация за ядрена сигурност на Министерството на енергетиката (NNSA) заявява в документа, че компаниите са поискали от администрацията на Тръмп да запази в тайна одобренията. Миналия месец Комисията по надзор започна проучване на плановете на администрацията на Тръмп за изграждане на ядрени реактори в цялото Саудитско кралство. Много депутати в САЩ са загрижени, че споделянето на ядрени технологии със Саудитска Арабия в крайна сметка би могло да доведе до надпревара с ядрени оръжия в Близкия изток. Група от Камарата на представителите разкритикува в сряда американския държавен секретар Майк Помпео за плановете на Белия дом да достави ядрени технологии на Саудитска Арабия. Представител Брад Шърман, демократ, призова държавния секретар Майк Помпео по време на изслушване в Конгреса да обяви имената на компаниите, които са получили одобренията до средата на април, а Помпео обясни, че ще разгледа въпроса. Шърман добави, че администрацията на Тръмп се е опитала да избегне Конгреса, когато е споделяла ядрена технология с кралството.  \"Близкият изток не се нуждае от ново ядрено оръжие\", каза Шърман на изслушването.  Помпео обясни, че администрацията работи, за да гарантира, че каквато и да е ядрена технология няма да представлява риск. Отделно Службата за отчетност на правителството, разследващият клон на Конгреса, прие искане на сенаторите Марко Рубио и Боб Менендес да проучат преговорите на администрацията за ядрено споразумение със Саудитска Арабия, съобщава службата.", "date": "2019.03.29", "title": "САЩ дават ядрена технология на Рияд"}
{"url": "https://duma.bg/s-dah-na-pukanki-i-staro-kino-n188561", "text": "Още едно знаково кино в София - паметник на културата, е на път да стане хипермаркет. Кино \"Европа Палас\", по-известно като \"Димитър Благоев\" на ул. \"Алабин\" 35, се превръща в сив спомен от миналото - арт салонът, открит през 1938 г., е до основи изтърбушен и предстои да бъде преустроен. Чиновниците от Националния институт за недвижимо културно наследство и Министерството на културата с лека ръка разрешават радикалната промяна, без да изпитват каквито и да е сантименти към славната история на тази културна институция и без да се интересуват от нейния  защитен статут, отбелязват от сдружение \"Кинопамет\". То настоява НИНКН да финансира  изготвянето на паметна плоча, която да бъде монтирана пред бившето кино \"Европа Палас\", за да напомня, че в тази сграда някога се е помещавал легендарният столичен кинотеатър.  Не останаха следи и от кината \"Изток\" и \"Култура\", където днес се подвизават супермаркети. \"Била\" превзе салона срещу хотел \"Плиска\", а друг магазин безскрупулно се настани в кино \"Култура\". \"Москва\" също бе превърнато в търговски център с магазини и офиси. Подобна е и съдбата на известното столично кино \"Сердика\" срещу паметника на Васил Левски, на неговото място в момента продължава строежът на хотел... За съжаление, идентична е ситуацията и в  страната. Преди дни багер започна премахването на сградата на славното за Велико Търново кино \"Полтава\". На това място ще бъде изграден нов търговски център. Киното е построено през 1974 г. по повод 30-годишнината от победата на 9 септември. Сградата има две зали - със 760 места и малка с 250. Обзаведени с най-съвременната техника, акустиката била най-добрата за България. \"Полтава\" е екстра категория, според тогавашната категоризация на \"Кинематография\" - именно там се правели премиерите на новите български филми...   Няма как да бъде оправдано безпардонното  поведение спрямо кината в София и страната. Не виждам някой да има желание или намерение да  съди виновните, защото на фона на другите посегателства това изглежда като неуспял флирт на хора, които освен страната мразят и киното си. Не пазим паметта си. Не знаем, че ако умре тя, умира и планетата, коментира пред ДУМА режисьорът Георги Стоянов, дългогодишен председател на СБФД. Няма държавни кина - те бяха разпродадени по времето на Иван Костов. Например в Русе 24 кинотеатъра бяха продадени след 10 ноември. След 2001 г., независимо кой е на власт, постепенно се възстановяват киносалони в моловете - модерни, с нова техника, обаче още липсват работещи кина в малките градове като Лом, Свищов, Троян..., коментира за ДУМА Невяна Малчева, главен експерт в Комисията по култура в Народното събрание. По нейните думи няма нищо лошо в частните кинотеатри, стига собствениците да спазват Закона за киното! Никой не го спазва! Няма контрол, а Законът дава възможност да бъдат наблюдавани и частните кина. НФЦ не използва тази си възможност, не контролира киноразпространението, а трябва да има санкции, категорична е Малчева. Според нея проблемът е, че излъчват български филми в неподходящ часови пояс - на обяд или в ранния следобед, когато хората са на работа или на училище. Вечер, след 18 ч., когато са най-гледаните часове, дават предимно американски продукции. Напоследък се правят хубави български филми, но няма къде да се излъчват. Съвременното ни кино е награждавано по различни европейски фестивали, но българската публика гледа филмите години по-късно и то по екраните. Забелязва се спад и в показването на европейски филми - италиански, френски, шведски... Чест прави на БНТ за филмовата й програма, която се отличава с много българско и руско кино, подчерта експертът. През 2001 г. има нулево производство. Сега излизат около 10-20 филма годишно, като от тях десетина са качествени. В момента държавата отпуска за кино 14 милиона лева на година, допълва Малчева. Преди нашето кино произвеждаше годишно 25 филма за големия екран и 25 за телевизията. Това позволяваше бюджетът сам да се обслужва, даже да има и печалба. Човек лесно може да направи преценка какво се е случило. Живи свидетели сме как паметниците на културата са оставени да бъдат разнебитени и унищожени, за да може на тяхно място да построят казина, магазини, отбелязва режисьорът Г. Стоянов.   Непокътнатите кина през годините се събират на пръстите на едната ръка. Филмотечното кино \"Дружба\" на бул. \"Патриарх Евтимий\" все още продължава да съществува, макар и под друго име \"Одеон\". За радост, е запазен и Домът на киното на ул. \"Екзарх Йосиф\", където любители се радват на автентична филмова обстановка и некомерсиални прожекции. \"Люмиер\" (в сградата на т.нар. Малко НДК), не затвори врати. Салонът бе реновиран преди две години и днес залата разполага с 370 места и прекрасна сцена, която позволява да се организират различни събития. Кино \"Влайкова\" на ул. \"Иван Асен II\" запазва духа, техниката и обзавеждането си отпреди половин век. Интересното е, че там още може да се позвъни на специален звънец. Тук се намира и едноименното читалище, което все още функционира. Друг положителен пример е бившето кино \"Левски\", бул. \"Янко Сакъзов\" 30, което има облик на Културен център. След дългогодишно прекъсване, един от първите и емблематични салони в столицата и съществен елемент от духовния сантимент на софиянци, посреща гости. Превърнат в модерна сцена за култура, \"Сити марк арт център\" стана основна творческа територия за изкуство, благодарение на неговите собственици арх. Теодора Джерманова-Кирова и Христо Киров. Кино \"Витоша\" също бе преобразувано, но в книжарница и така не последва тъжната участ на останалите салони, които бяха безмилостно ликвидирани и продадени за жълти стотинки! А тези, които оцеляха, продължават бавно да тлеят \"никому ненужни\", други пък  тихомълком ги трансформираха според нуждите на деня. Какво от това, че повечето от кинотеатрите са паметници на културата и са свързани с нашата история?! Процес, който, за съжаление, не само че не стихва, а е и необратим. А търговските центрове със сигурност не заменят уюта и комфорта на онези стари кина, които показваха художествено кино. С тях са израснали и нашите майки и бащи. Старите кина бяха неделима част от културата и бита на поколения българи.  Днес в мола... дори ароматът на пуканки не е  това, което беше...   ", "date": "2019.03.29", "title": "С дъх на пуканки и старо кино "}
{"url": "https://duma.bg/tribuna-na-pisatelskata-savest-n188562", "text": "Тази статия има за цел да припомни на читателите на ДУМА практиката на БСП през годините на нейната борба за социална, духовна, национална и политическа свобода, да осигурява трибуна на представителите на художествено-творческата интелигенция за тяхното осъществяване - като майстори на художественото слово и като граждани. Една от тези славни трибуни в сложен исторически период за партията е вестник \"Работнически литературен фронт\" (\"РЛФ\"). \"РЛФ\" излиза от 1929 до 1934 г. Издадени са 176 броя. Смята се за легален литературен орган на БКП. Списва се от шестима тогава млади писатели: Тодор Павлов, Христо Радевски, Никола Ланков, Ангел Тодоров, Петко Буюклиев, Любомир Огнянов - Ризор. На страниците на вестника намира отражение цялостният културен живот в България през онези сложни и драматични години. В \"РЛФ\" израстват талантливи писатели, художници, музиканти като Павел Вежинов, Андрей Гуляшки, Челкаш, Александър Жендов, Стоян Венев, Иван Руж, Иван Фунев, Любомир Пипков. Въпреки левосектантския уклон на вестника (обявява за буржоазни писатели като Вазов, Дебелянов, Яворов) и въпреки подценяването на демократичната политика на партията за привличане на писатели - съмишленици на социалистическата идея, изданието с ярката си гражданска позиция изиграва голяма роля за оформяне на изключително ядро от български творци около партията. По инициатива на \"РЛФ\" се създава Съюз на трудово-борческите писатели. Съюзът е учреден през февруари 1932 г. в София със свой печатен орган, наречен \"Фронт на трудово-борческите писатели\". Този орган преодолява левосектантския уклон. Неговата основна политическа линия е \"борбата против фашизма, за социализъм и безрезервна подкрепа на СССР\". В публикувания апел се препоръчва да се учредят секции на съюза в провинцията. Тодор Павлов, Сава Гановски, Георги Бакалов, Марко Марчевски, Александър Жендов активно помагат за преодоляване на левосектантския уклон и за ленинизацията на литературния фронт. През 1979 г. в Съюза на българските писатели бе отбелязана 50-годишнината на \"РЛФ\". В паметното тържество участваха както някои от основателите на вестника, така и негови сътрудници, вече минали седемдесетте. Тогава бях секретар на СБП по международната дейност. Взех участие в тържеството. Прочетох поздравление от името на младата генерация писатели, която активно участваше с издадените си книги в литературния и обществения живот на родината. В архива ми съм запазил ценен документ за голямото събитие. Ето какво е запечатала стенограмата за него: Христо Радевски: \"РЛФ\" се стремеше да дава широка информация за световната революционна литература. Съветската литература беше наша постоянна тема. След това иде немската революционна литература, която в онова време беше водеща в капиталистическия свят. Главна заслуга за външната информация се пада на Любомир Огнянов - Ризор. Той беше, така да се каже, външният министър на вестника. В \"РЛФ\" за пръв път у нас открито и настойчиво се постави и докрай отстоява разбирането за партийността в литературата - принцип, който днес е в основата на нашата национална култура. Друг е въпросът, че този принцип отстоявахме често и примитивно, и неубедително. Но вече казах - това беше нашата не твърде осведомена, но дръзка младост...\" Георги Караславов: \"... Във вестника помествахме разкази, статии, рецензии, полемически бележки, памфлети. Тогава \"РЛФ\" водеше остра и безкомпромисна борба с изданията на буржоазния печат. Нерядко и аз вземах участие в полемиката. Спорил съм с Йордан Бадев, Владимир Василев. С една дума - с тия, които стояха на десния фронт. Полицията и прокуратурата следяха много внимателно всеки брой на \"РЛФ\" и неведнъж цензурата спираше и конфискуваше отделни броеве. За пред полицията ние имахме отговорен редактор. Един от тях, спомням си, беше и Александър Бурмов, който след 9 септември 1944 г. стана професор, историк. Освен сътрудничеството във вестника, аз бях и един вид редактор на библиотека \"РЛФ\". Когато в тази библиотека излезе книгата на Христо Радевски \"Към партията\", ние с Христо изпращахме нелегално, по адреси на наши познати екземпляри от стихосбирката, която полицията инкриминира. Участвах в разпространението на всички издания на библиотеката \"РЛФ\". Тук излезе и романът за Септемврийското въстание на Крум Велков \"Село Борово\". \"РЛФ\" изигра изключително голяма роля за сплотяването на пролетарските писатели. Той беше осведомителен център на художествените търсения на прогресивните ни писатели от онова време. \"РЛФ\" беше боеви литературен орган на партията през монархофашисткия период. Трябва да му се отдаде напълно заслуженото, макар че в неговата дейност днес бихме могли да открием и грешки. \"РЛФ\" оказа благотворно влияние върху моето литературно развитие. Но не само аз бях повлиян от него. Вестникът сплоти около себе си цяла плеяда талантливи творци, чието творчество и художествено-естетически принципи бяха оформени в значителна степен под негово влияние - Иван Хаджидимов, Андрей Гуляшки, Емил Манов, Камен Калчев, Павел Вежинов...\" Младен Исаев: \"...Близък сътрудник на \"РЛФ\" станах през 1930 г. след завръщането ми от тригодишно емигрантство. Едни от първите си стихотворения изпратих до вестника от затвора, където прекарах няколко месеца като следствен поради това, че бях главен редактор на партийното издание \"Наша мисъл\". След излизането от затвора издадох първата си стихосбирка \"Пожари\" (1932), отпечатана в библиотека \"РЛФ\", а две години по-късно - \"Жертви\". И двете стихосбирки бяха инкриминирани по Закона за защита на държавата от полицията и прокуратурата, но книгите вече бяха разпространени. Когато се говори за успехите на \"РЛФ\", те трябва да се оценяват като една нова положителна тенденция в развитието на революционно-социалистическата ни литература, като нов етап.\" Иван Руж: \"...\"РЛФ\" се списваше от млади хора. Основна фигура, теоретичният стълб на вестника - Тодор Павлов, в началото на 30-те години беше 40-годишен. Редактор-уредникът на \"РЛФ\" Христо Радевски - 27-годишен, членовете на редакционната колегия: Николай Ланков - 29 г., Ангел Тодоров - 24 г., Георги Караславов - 26 г., Тетко Буюклиев, \"финансовият министър на вестника\" - 33 г. и пр. Те обаче минаваха за възрастни. Най-младите бяха групирани в няколко литературни кръжока, от които с най-голямо значение беше кръжокът \"Христо Смирненски\". Първоначално в него членуваха Иван Мартинов, Андрей Гуляшки, Павел Вежинов, Емил Шекерджийски, Камен Калчев, Арманд Барух, Борис Делчев...\" Спомените на ветераните извираха от годините на огнената им младост, преминала в условията на социални притеснения и политически преследвания - затвори, концлагери, арести от политическата полиция на прословутото страшилище Гешев в сградата на Лъвов мост. Посребрените коси, донякъде уморените очи, написаните книги, излезли изпод перата на кохортата писатели-антифашисти, упованието им в нас, младите, които се стремяхме да вървим по славния им път, изпълваха залата с нещо много свято и чисто - непомръкващата вяра в победата на свободата и социалната правда, която е горивото на всяко творческо дело, посветено на народа и бъдещето. В този късен следобед в синия салон на СБП, в сградата на улица \"Ангел Кънчев\" 5, присвоена от реституцията, аз седях до бай Ангел Тодоров (така го наричаха младите и прохождащите творци на българското художествено слово в социалистическа България). Бай Ангел беше наш закрилник и приятел. Обичаше ни. Беше широко скроен човек и писател. Бе преминал през преизподнята на фашизма. Остана до смъртта си докрай верен на идеала. Живееше скромно и се раздаваше. Подпомагаше най-вече бъдещите писатели. Вярваше в таланта и успеха ни. В кафенето на СБП винаги беше обкръжен от бъдещите творци - сякаш ръководеше литературен кръжок. В последната година от живота му, вече тежко болен, често го посещавах в дома му на ул. \"Солунска\" 65. Веднъж ми каза: \"Лъчезаре, вие, младите, ще трябва да победите злото, което се настани в България!...\" Разделихме се с него на 27 февруари 1993 г.    Днес, четиридесет години след тържеството, посветено на \"РЛФ\", завършвам статията с финала на стихотворението ми, посветено на онзи незабравим следобед, в който ветераните, поднесоха венец и цветя на паметника на Бронзовия батальон на българската литература, където върху бронзовата плоча бяха имената на техни загинали непрежалими другари: \"Безсмъртен дъжд звънеше по окървавеното крило на Бронзовия български Пегас и сякаш във очите ви откривах полет на Свободата аз.\"", "date": "2019.03.29", "title": "\tТрибуна на писателската съвест"}
{"url": "https://duma.bg/skatov-tragva-bez-kislorod-kam-kangchendzonga-n188551", "text": "„Много хора ме обвиняват, че правя голяма грешка, защото са свикнали да проучват всеки камък. Аз пък продължавам да не разучвам дори основни неща. Искам да изпитам всичко, а не през погледа на някой друг. Така свикнах от началото. Имам 16 експедиции, но колкото и да имаш, никога не си подготвен на 100%. Пък и нали  Така д-р Атанас Скатов отговаря на въпроса дали е проучил връх Кангчендзьонга (8586 м), който смята да катери без кислород. Алпинистът-веган започва да атакува високите хималайски първенци едва през 2013 г. В сряда той се отправя към третия най-висок връх в света и при успех ще преполови проекта си „Спийдх14х8000хВеган“. Целта му е да стане първият веган в света, покорил всичките 14 осемхилядника.  Досега докторантът по градинарство и фитомедицина от Хумболтовия университет в Берлин е покорил Манаслу (8163), Анапурна I (8091), Макалу (8485), Лхотце (8516), Чо Ою (8188) и два пъти Еверест (8848 – от север и юг).  Кангчендзьонга, чието име в превод от хинди означава  ще бъде седмият покорен осемхилядник от 41-годишния Скатов, който е и почетен гражданин на Сливен. А само 10 дни след плануваното завръщане, в края на май или първите дни на юни, той ще се отправи към 8-ата и 9-ата цел – Гашербрум I (8080) и Гашербрум II (8035).  „За толкова кратко време няма как да се възстановиш напълно, но искам да хвана сезона в Пакистан, в Каракорум, който започва в средата на юни. През лятото на 2016 г. изкачих Гашербрум II до 6350 м, но не ни позволиха да атакуваме върха заради огромната опасност от лавини. Тази година обаче природата ще бъде по-благосклонна“. От агронома по растителна защита лъха увереност, че тази година ще има три успешни опита. Той не се плаши от природните условия или от обстоятелствата, че няколко години преди него човешки крак не е стъпвал на даден връх. Така било и при покоряването на Лхотце през май 2017 г. - 4 години преди неговата експедиция никой не го е изкатерил. „От 2015 до 2017 г. Кангчендзьонга не бе покоряван. Чак миналата година се качиха няколко човека, значи всичко е наред. Всъщност това са 5 върха, фактически 4 осемхилядника в масива. Има руснаци, които са ги траверсирали с кислород вероятно и петте. Аз обаче съм част от комерсиална експедиция, така че се отправяме към най-високата точка и по възможно най-малкото съпротивление“, обяснява Скатов. Той предвижда да бъде единственият от 22-мата в експедицията, който ще катери върха без кислород. „Ще бъда с един приятел – немец на име Франк. Той тръгва от родината си, аз – също. Надявам се да си помагаме нагоре. Останалите членове са от Норвегия, Мексико, Южна Америка, Непал и основно индийци. По имената в списъка човек не може да разбере дали чужденците са мъже или жени. Ако е Ребека Барбара е ясно, но при индийците не е така“, смее се екологът и пояснява, че на Кангчендзьонга дълги години било забранено да се качват жени. Мениджърката му Мария Илиева (но не певицата) допълва, че имало случай, в който дама го покорила, а половин година по-късно починала.  Досега само 40 алпинисти са покорили  и така са се окичили с т. нар. Хималайска корона. \"Между тях има и жени - пояснява Наско. „Никой не трябва да застава на самия връх на Кангчендзьонга, защото е свещен.  Добре е 3-4 метра под него да спреш. Той е на границата между Непал и Индия. Можеш да го качиш и от Индия, но правителството им го е забранило. Все пак са допускали няколко групи като изключения, но преди много години. Ще извадя знамената, ще направя снимки, защото даден връх е качен, след като слезеш на базов лагер. Където пък вече си тотално изтощен. Като е по-стръмно, става и по-бързо, но трябва да имаш повече сила. Отпускаш се от умората най-вече“, обяснява докторът. Той е и първият веган, стъпил на всички континентални първенци. Скатов обяснява и с какво е по-различен подходът към първата от трите му цели. „Базов лагер (5400) на Кангчендзьонга е след 2 седмици трекинг. Спи се единствено на палатки, по пътя няма населени места, както при останалите осемхилядници в Хималаите – няма хижи, хостели... Има 4 височинни лагера. От Базовия лагер ще се кача до Лагер 1, ще нощувам, но ще сляза за почивка. Това се нарича ротация. При втората ще се кача до Лагер 2 или до Лагер 3. Пак ще има нощувка и пак ще се върна на Базов. Ако искам да се кача без кислород, трябва на последния лагер, който е на около 1150 м под върха, да имам нощувка. При третата ротация, или ако може още при втората, да се кача на последния лагер. И ако се чувствам добре, тръгвам без кислород. Иначе съм говорил с фирмата, имат бутилки и ще мога да разполагам при нужда. 99,9% от катерещите осемхилядници тази година ще ползват кислород. За себе си ще преценя на място. От последния лагер (7450 м) до върха се движиш изключително дълго и бавно, и само нагоре. Денивелацията е около 1150 м. Това ще бъде върхът с най-голяма денивелация, на който съм се качвал. 17-18 ч. е пътят догоре, над цяло денонощие е атаката, а предното не си спал. За последния лагер се тръгва предния ден и там само почиваш. Другите ще атакуват върха към 8 ч. вечерта, но ако съм без кислород, трябва да ги изпреваря с 2-3 часа\", споделя алпинистът. Експедицията е международна и ще трае около 2 месеца. \"Има фирми, които организират тези начинания. 40 дни на базов лагер – закуска, обяд, вечеря, палатка – „бейс кемп сървис“ се казва. Имаме 60-70 кг багаж, който от Катманду трябва да стигне до Базов лагер, това не е като да идеш на Вихрен и да спиш на палатка“, усмихнат обяснява веганът. Признава, че след като през миналия май покори Чо Ою, му хрумнала идеята да добави яйца към менюто си, защото бил доста изтощен, но след като се разбрало, че няма да прави експедиция до Пакистан, се отказал.  не е и начин на живот, а да покажеш твоето отношение спрямо природата, да не я замърсяваш, а спрямо животните – да не ги консумираш. Не е тренд, макар че сега е модерно. Личен избор е“, мотивира се Скатов и отново подчертава, че най-важно е здравето. При експедиции носи със себе си т.нар. лиофилизирани храни, на които е изтеглена водата, за да са много леки, и съдържащи растителни протеини – от коноп, грах, аминокиселини. При атаката на върховете взима енергийни барчета, носи си и гел за мазане.  От него предава информация и праща снимки. Има и спот-следач, който вече е активиран на личната му страница atanasskatov.com, секция „Актуално“. Обновява се на 5 минути по време на атаката към върха. \"Така всеки, който иска да бъде съпричастен, ще може да ме следи“, пояснява Скатов. Той е сигурен, че и синът му Васко ще го наблюдава, макар че е свикнал с отсъствията и отлично знае на какви опасности се подлага татко му. Момчето предпочита да не дава гласност на емоциите си.  Застрахователите у нас обаче отказват да му направят застраховка за повече от 5000 долара. „Аз имам застрахователна полица за 30 000 долара, но за спасителни операция с хеликоптер – само 5000 долара. Там, за да тръгне хеликоптер от Базов лагер, цената тръгва от 25 000 долара нагоре“, разяснява алпинистът. – „Експедицията до Кангчендзьонга ще излезе 15-17 000 – самолетен билет, здравна застраховка 1000 лева, екипировка, лекарства, храна. Само спотът е 330 евро на година. Винаги трябва да имаш и 2000 долара в джоба“, пояснява Наско, който ще бъде придружен от двама приятели до Базовия лагер и те ще останат да нощуват там. Трети пък ще го придружи до Катманду.  А защо Скатов и аверите му правят неща, които за мнозина остават рискови и дори неразбрани? „Всичките осемихлилядници се усещат като магнити и изпитание на границите на собствените възможности“, категоричен е сливналията.", "date": "2019.03.29", "title": "Скатов тръгва без   кислород към   Кангчендзьонга "}
{"url": "https://duma.bg/unishtozhavane-na-koremi-za-debeli-politsai-v-tayland-n188554", "text": "Полицейските управления от цял Тайланд изпращат своите най-дебели служители на лагер за отслабване като част от националната програма, наречена \"Унищожаване на кореми\". След успеха на двуседмичния пилотен проект представители на органите на реда с най-голямо наднормено тегло се подлагат на интензивна физическа активност. Всяко управление ще делегира периодично до трима полицаи с наднормено тегло. Те ще карат велосипеди, ще тренират и ще приемат само здравословна храна, богата на протеини, за да свалят нужните килограми. \"Работиш бавно и се движиш бавно, докато се поклащаш. Това е неприемливо, ако си полицай, натоварен със задачата да арестуваш престъпници, тъй като трябва да си бърз и ловък\", смята старши сержант Сорнпеч Чантарак, чиято роля е да налага спазването на диетата в новата програма. Всеки полицай в лагера има специална лична карта, в която се отбелязва неговият прогрес - теглото му преди и след лагера. Снимките, публикувани на фейсбук страницата на Love Police, се радват на много внимание, като повечето коментари са положителни. Хората реагират с похвала към служителите в органите на реда и тяхната усилена работа за намаляването на теглото.", "date": "2019.03.29", "title": "\"Унищожаване на кореми\" за дебели полицаи в Тайланд"}
{"url": "https://duma.bg/teatrali-poletyaha-na-krilete-na-ikar-n188602", "text": "Наградите \"Икар 2019\" на Съюза на артистите в България бяха връчени на тържествена церемония в Народния театър \"Иван Вазов\" в Международния ден на театъра. Спектакъла \"поведе\" естрадната прима Лили Иванова, за която бе подготвено специално отличие - за изключителния й принос към българската музика и култура. \"Не знам дали заслужавам тази статуетка, защото не съм артист, но я приемам и ви благодаря с цялото си уважение. За мен е чест да съм на тази сцена\", каза развълнувано именитата певица. Водещите - очарователните актьори София Бобчева и Александър Кадиев, поддържаха високо духа и настроението в залата и къде на шега, къде наистина следяха строго за спазването на сценария и \"отреденото\" време за приветствия и благодарности. Публиката аплодира танцовите етюди на балет \"Арабеск\". Дина Маркова получи наградата за дебют за режисурата на \"Животът е сън\" по П. Калдерон де ла Барка на Театър \"ЗОНГ\", Център за култура и дебати \"Червената къща\". Отличието за куклен спектакъл бе присъдено на \"Филифьонката, която вярваше в бедствия\" от Т. Янсон, сц. и реж. Петър Тодоров, ДКТ Бургас, а за постижения в кукленото изкуство бе отличен Георги Спасов за ролите му в \"Нос\" по Н. Гогол от Веселка Кунчева и Ина Божидарова, реж. Веселка Кунчева, Театър 199 \"В. Стойчев\". Весела Бабинова заслужи статуетката за поддържаща женска роля за Поп-фолк певица в \"Поп-фолк хроники: Бели птици и куршуми\" - вербатим спектакъл, реж. и драм. Неда Соколовска, МГТ \"Зад канала\". Йордан Ръсин взе отличието за поддържаща мъжка роля за Глигор в \"Нова Библия\", Програма \"Ноев ковчег\" по Й. Радичков, реж. Иван Добчев, ТР \"Сфумато\". Ива Тодорова получи незабравим подарък на рождения си ден - два \"Икар-а\": за водеща женска роля за \"Приятно ми е, Ива!\" от И. Тодорова, пост. консултант Стоян Радев, Театър 199 \"В. Стойчев\" и за драматургия. Сред мъжете за главна роля бе отличен Боян Арсов за Сехизмундо в \"Животът е сън\" по П. Калдерон де ла Барка, реж. Дина Маркова, Театър \"ЗОНГ\", Център за култура и дебати \"Червената къща\". Иван Пантелеев спечели наградите за режисура и за спектакъл за \"NeoДачници\" по Максим Горки - постановка в НТ \"Иван Вазов\". Бяха връчени още призове на Павел Терзийски за авторска музика, на Кирил ПелтековЦStamely за авторска песен, на Ива Свещарова и Вили Прагер за съвременен танц и пърформанс, на Никола Тороманов за сценография, на Ромео Попилиев за критически текст, на Стоян Митев за цирково изкуство, на Данчо Балджиев за постижения в областта на илюзионното изкуство, на Василка Сугарева и Здравко Методиев за дублаж; за майсторско техническо осъществяване - на \"Опит за летене\" от Й. Радичков, реж. Стоян Радев, НТ \"Иван Вазов\". Със специални отличия бяха почетени четири именити, отдадени на театъра личности. Актьорът Михаил Мутафов получи наградата \"За чест и достойнство\". Призът на Асоциацията на куклените театри в България \"АКТ-Унима\" бе връчен на Рада Москова. Проф. Елена Баева бе удостоена с отличието за педагогическа дейност. Стефан Цанев получи наградата за изключителен принос към българския театър.", "date": "2019.03.29", "title": " Театрали полетяха на крилете на \"Икар\""}
{"url": "https://duma.bg/kratki-novini-n188570", "text": "Сирия обяви, че Израел е нанесъл удари от въздуха край град Алепо. Сирийската противовъздушна отбрана е отблъснала атаките, твърди сирийската държавна телевизия. Щети от бомбардировката е понесло летището край Алепо и промишлената зона Шейх-Наджар. Държавният секретар на САЩ Майк Помпео обяви пред Камарата на представителите нови мерки за противодействие срещу агресията на Русия в Украйна. Мерките ще бъдат представени през идната седмица, като идеята е те да бъдат наложени солидарно от страните, членуващи в НАТО. Временният президент на Венецуела Хуан Гуайдо обяви, че на 6 април започва операция \"Свобода\", чиято цел е свалянето на режима на Николас Мадуро. Той призовава гражданите да създадат комитети, които да организират протестите. Тайван планира да увеличи наказанията за тези, които причинят фатален инцидент заради шофиране в нетрезво състояние, включително смъртно наказание за най-тежките случаи. Инициативата предизвика критики от страна на правозащитници. Етнически ромски лидери призоваха за денонощна полицейска защита на техните общности в Париж след серия от нападения, предизвикани от фалшиви съобщения за отвличания. Районът на Париж стана свидетел на вълна от насилие срещу роми, след като в социалните мрежи бяха разпространени непотвърдени слухове за отвличане на деца. Двама души са убити и двама са тежко ранени при стрелба, открита по двама водачи на коли и по автобус в американския град Сиатъл. Опитвайки се да избяга с крадена кола, нападателят е предизвикал катастрофа и е бил задържан.", "date": "2019.03.29", "title": "Кратки новини"}
{"url": "https://duma.bg/balakov-pak-otreche-za-natsionalniya-otbor-n188549", "text": "\"Разговори не са водени с мен и до ден днешен, така че няма такова нещо. Всичко е в сферата на спекулациите, защото нещата не са се променили\", каза гениалният ни халф на пресконференция в старопрестолния град. Той определи като саботаж тиражирането на подобна фалшива новина преди важния мач на националите срещу Косово (1:1). \"При всички положения не е било комфортно нито на състезатели, на треньорско ръководство, на мен. Петър Хубчев е голям професионалист и до колкото е било възможно, го е направил. Но все пак сме хора, не можеш да изолираш емоциите в една такава ситуация. Не му е било лесно. Като треньор трябва да имаш всичко предвид, но какво ще стане в бъдеще, да се спекулира няма смисъл. Ако има някой ден нещо, свързано с мен, било то за който и да е отбор, национален или клубен, ще го съобщя\", обобщи Бала. Той бе спряган за заместник на Хубчев, който щял да поема Левски. Запознати обаче твърдят, че след прибирането от Косово Хубчев се е срещнал с новия собственик на \"сините\" Георги Попов. ", "date": "2019.03.29", "title": "Балъков пак отрече за националния отбор"}
{"url": "https://duma.bg/migranti-prevzeha-korab-n188572", "text": "Група мигранти превзеха търговски кораб, който се насочи към Малта. Танкерът \"Ел Хиблу 1\" е бил превзет от 108 мигранти, докато се е намирал до либийския бряг. След като са били спасени от екипажа на танкера и са разбрали, че ще бъдат върнати на либийския бряг, мигрантите се разбунтували. Корабът е акостирал в Малта, където силите за сигурност са го освободили. Това може да е първият случай на пиратство в Средиземно море през съвременната история, отбелязва ДПА. Италианската прокуратура междувременно освободи хуманитарния кораб \"Маре Йонио\", който беше конфискуван миналата седмица, съобщи неправителствената организация \"Медитеранеа\". Тя увери, че корабът, плаващ под италиански флаг, ще продължи да изпълнява спасителни мисии.", "date": "2019.03.29", "title": "Мигранти превзеха кораб"}
{"url": "https://duma.bg/misteriya-s-aktsiite-na-tsska-sf-n188550", "text": "Пълна мистерия се заформи със собствеността на ЦСКА-СФ. Държащият 40% от акциите Юлиян Инджов обяви, че приключва авантюрата си с \"червените\". От клуба пък обявиха изказването му за фалшива новина. Инджов оповести, че ще прехвърли дяловете си на Гриша Ганчев, който също има 40%, а останалите 20% са притежание на Христо Стоичков.  Инджов обаче е важен за клуба, защото осигурява 50% от издръжката на \"червените\". \"Да, смятам да прехвърля акциите си в ЦСКА на Ганчев. Няма конкретна причина\", обяви пред Спортал Инджов. Смята се, че той е близък до Ахмед Доган и строителните му фирми са получили милиони от спечелени обществени поръчки. Инджов беше доведен на \"Армията\" през 2014 г. от Александър Томов-Лупи. Индикации за напускането му се появиха наскоро, след като стана ясно, че Инджов е прехвърлил \"Арена ЦСКА\" на Ганчев. Дружеството ще се занимава със строежа на новия стадион. Също така от \"Армията\" беше освободен Милко Георгиев. Той беше административен директор, както и член на Съвета на директорите заедно с Ганчев, Инджов, Искра Георгиева и Емил Димитров. \"След поредните \"фейк\" новини сме длъжни да уведомим, че в клуба ни няма никакви сътресения в отношенията между собствениците Гриша Ганчев, Юлиян Инджов и Христо Стоичков, прехвърляне на акции и дялово участие между тях, оттегляне от поетите ангажименти и партньорство и каквито и да било процеси, които ще попречат на ЦСКА да продължи да върви смело по пътя на възраждането и завръщането си на върха. На дневен ред сега ни предстоят важни спортни битки - за купата и първенството. Всичко останало върви по план и подобни спекулации няма да ни спрат да постигнем целите си\", съобщиха от \"Армията\". В същото време се заговори, че китайска фирма ще закупи част от акциите на клуба. Начело на нея стоят двама богаташи, които са постигнали споразумение с настоящата управа на \"червените\", твърди \"Блиц\". Много е вероятно те да вземат дяла на Инджов. Китайците планират да участват в строежа на новия стадион, с който България ще кандидатства за домакин на Евро 2028 и на Мондиал 2030.", "date": "2019.03.29", "title": "Мистерия с акциите на ЦСКА-Сф"}
{"url": "https://duma.bg/v-ban-sazdadoha-bateriya-na-badeshteto-n188576", "text": "Учени от БАН в партньорство с техни колеги от СУ създадоха батерия от ново поколение, която има шанс да предизвика революция в съхраняването на енергия. Става дума за разработването на безопасна, евтина и безвредна за околната среда презаредима батерия на основата на натрий. Тя може да се комбинира с литиево-йонните батерии или дори да ги замени изцяло. Голямото постижение на нашите учени е разработването на нов тип електроди от достъпни материали като широко разпространените сулфатни соли.   Водещ в проекта е Институтът по обща и неорганична химия (ИОНХ) на БАН. Партньори са Институтът по електрохимия и енергийни системи (ИЕЕС) на БАН и Факултетът по химия и фармация на СУ. В батерията литиевите йони са заменени с по-евтините, по-безопасни и лесно достъпни в природата натриеви йони. Като първа стъпка учените от ИОНХ-БАН са създали нови електроди, подходящи за обратимо включване на натриевите йони, без да се наруши тяхната структура. От тези материали е конструирана моделна натриево-йонна клетка, която е минала електрохимични тестове в ИЕЕС-БАН. Учени от Алма матер пък са моделирали на атомно ниво процесите в електролитния разтвор на батерията, за да ги изучат и управляват целенасочено в бъдеще. Едно от основните предимства на новата батерия е акумулирането на енергия от възобновяеми източници. Използването на натриевите йони в батериите ще намери ценно приложение и в електромобилите. За автомобилната индустрия се разработва хибриден вариант на литиево-натриева батерия, която съчетава високата мощност на литиево-йонната с ниската цена на натриево-йонната.", "date": "2019.03.29", "title": "В БАН създадоха батерия на бъдещето"}
{"url": "https://duma.bg/britanskiyat-parlament-ne-prie-variantite-za-brekzit-n188573", "text": "Бъркотията с \"Брекзит\" стана още по-голяма след вота в сряда вечерта в британския парламент, на който депутатите отхвърлиха всичките 8 предложени варианта за напускане на Европейския съюз. Те се простираха от провеждането на втори референдум до напускане на ЕС на 12 април без сделка. Сега вариантите, изглежда, са два. Първият е Тереза Мей да опита все пак да подложи на трето гласуване споразумението си с ЕС до 11 април.  Вторият е Великобритания да напусне на 12 април без сделка. Парадоксът е, че повечето депутати не са съгласни с този вариант, но и нямат идея как това да бъде избегнато. След снощния вот се заговори и за трети вариант - да бъдат предложени на повторно гласуване идеите на депутатите, отхвърлени с най-малка разлика.", "date": "2019.03.29", "title": " Британският парламент  не прие вариантите за \"Брекзит\""}
{"url": "https://duma.bg/ep-zatyaga-normata-za-izhvarlyanite-gazove-ot-novite-koli-n188571", "text": "Европейските депутати одобриха повишението на целите за намаляване на изхвърляните от новите леки и лекотоварни автомобили парникови газове до 2030 г. Целите вече бяха неофициално одобрени от министрите на ЕС, а сега бяха подкрепени и от Европарламента. Така при производството на нови автомобили трябва да се постигне намаление на въглеродните емисии от леки коли с 37,5 на сто, докато предложението на ЕС беше за 30 процента  редукция. Онези производители, чиито пуснати на пазара от 2030 г. автомобили не покриват тези изисквания, ще трябва да плащат такса за извънредно количество емисии, отделяни във въздуха. От ЕП обосновават решението си с това, че транспортът е единственият сектор в ЕС, който не отбелязва значим спад на емисии на парникови газове от 1990 г. насам. Данни от Европейската агенция за околната среда сочат, че от всички видове транспорт в ЕС, пътният транспорт генерира най-големия дял на емисии на парникови газове (72,9% през 2016 г.) и е отговорен за около 20% от общия дял на емисиите на парникови газове в ЕС.", "date": "2019.03.29", "title": "ЕП затяга нормата за изхвърляните газове от новите коли"}
{"url": "https://duma.bg/obyaviha-za-zakonen-nebostargacha-na-arteks-n188591", "text": "Вместо да внесе яснота около законосъобразността на строителството на небостъргача \"Златен век\" в район \"Лозенец\" на фирма \"Артекс\", ДНСК създаде още по-голям хаос. На специален брифинг началникът на дирекцията Иван Несторов трябваше да отчете резултатите от проверка, направена на строежа. Той бе категоричен, че сградата \"Златен век\" е законна, защото имала редовно издадени строителни книжа. В същото време обаче Несторов заяви, че законността й трябвало да се потвърди от съдебно решение, с което да се каже дали документите за строежа са изтекли или не.  Иван Несторов очаква Софийският административен съд да се произнесе по жалба на сдружение на столичани за бездействието на ДНСК и МРРБ. От името на Никола Вапцаров в жалбата се казвало, че двете институции е трябвало да спрат строителството на сградата, защото тя е незаконна. \"Така че аз съм в съдопроизводство и съдът трябва да реши кой е прав и кой крив\", заяви още Несторов. Той бил в пълен синхрон с главния архитект в София Здравко Здравков, според когото разрешителното за строеж на небостъргача не е презаверявано, а това е можело да се случи до ноември 2018 г. Шефът на ДНСК бе категоричен, че спиране на строителството няма да има, и повтори, че разрешителното е законно. ", "date": "2019.03.29", "title": " Обявиха за законен небостъргача на \"Артекс\""}
{"url": "https://duma.bg/daritkova-poema-pg-na-gerb-n188588", "text": "Д-р Даниела Дариткова сменя Цветан Цветанов на поста председател на ПГ на ГЕРБ. Това обяви вчера Бойко Борисов. Приемам длъжността като оценка към моята работа, но и като предизвикателство, каза Дариткова пред журналисти в НС. Никога няма да мога да бъда Цветанов в парламентарната група, но основният ми приоритет ще бъде да търся диалог и да постигам максимално възможния консенсус, подчерта тя. Назначаването й беше посрещнато с ентусиазъм от колегите й от останалите парламентарни групи. Попитана как ще работи с опозицията, д-р Дариткова изрази надежда това да се случи в търсене на устойчивите решения в интерес на хората.   \"Пожелавам цветя и рози по пътя прашен на Даниела Дариткова и карамфили за нашата любов. Ще я подкрепяме, когато има за какво\", заяви лидерът на НФСБ Валери Симеонов. Той обаче изрази притеснения, че ще има проблеми оттук нататък между различните парламентарни групи.  Д-р Дариткова е комуникативен и спокоен човек и не виждам проблеми по отношение на комуникацията с нея, коментира лидерът на \"Атака\" Волен Сидеров. Той не виждал проблем и драма в смяната на председателя на ПГ на ГЕРБ и бил предвидил такива размествания.  Колегите от парламентарната група ми подариха маратонки, похвали се Цветан Цветанов, чиято оставка от Народното събрание ще бъде гласувана днес. Казаха, че в момента в свободата, която имам, е много по-добре да бягам в този политически маратон, допълни той. Ние сме либерали, а оставката е въпрос на лична воля, затова ще подкрепим желанието на г-н Цветанов да напусне парламента, заяви Мустафа Карадайъ. Той увери, че ДПС ще гласува \"за\" оставката на Цветанов, тъй като това е негова волеизява.", "date": "2019.03.29", "title": " Дариткова поема ПГ на ГЕРБ"}
{"url": "https://duma.bg/tsvetanov-veche-ne-e-deputat-n188632", "text": "Депутатите гласуваха оставката на Цветан Цветанов като депутат. Той вече не е лидер на парламентарната група на ГЕРБ, вакантно остава и мястото на председател на вътрешната комисия. 121 народни представители гласуваха \"за\" оставката на Цветанов, 7 бяха \"против\", трима се въздържаха. Още вчера стана ясно, че Даниела Дариткова вече ще води групаа на ГЕРБ, предстои да стане ясно щой ще поеме комисията по Вътрешен ред и сигурност. Припомняме, че скандалът с апартаментите на властта принуди Цветанов да напусне Народното събрание. Той обаче остава шеф на предизборния щаб на ГЕРБ и ще е двигател на предизборната кампания и на самите избори за евродепутати през май.  Коалиционните партньори от \"Обединени патриоти\" коментираха, че не очакват особени трусове в работата на мнозинството. Лидерът на НФСБ Валери Симеонов още вчера изрецитира романтични слова във възхвала на Дариткова. Но ожали и Цветанов, като разказа, че нямало друг професионалист и обединител като него. От \"Атака\" бяха по-пестеливи като определиха Даниела Дариткова като \"добър избор за наследник\". Хората на Волен Сидеров продължават да настояват за повече яснота около скандала с апартаментите.", "date": "2019.03.29", "title": "Цветанов вече не е депутат"}
{"url": "https://duma.bg/borisov-prizna-za-tezhak-udar-varhu-gerb-n188590", "text": "Премиерът Бойко Борисов призна, че скандалът с евтините имоти е нанесъл тежък удар върху ГЕРБ. На 27 май щяло да се види дали това ще се отрази на изборните резултати. Това заяви на пресконференция вчера лидерът на управляващата партия, на която присъства и заместникът му Цветан Цветанов. По негов пример и Борисов нападна медиите за широкото отразяване на \"апартаментгейт\", вместо да се занимават с важните теми като присъединяването към Шенген или интерконектора България-Гърция. 7 дни нямаше медия, която да не държи от сутрин до вечер тази тема, ядоса се Борисов. \"Понесохме тежък удар. Наложихме тежки наказания, по-тежки санкции не мога да си представя. Така съм преценил, това е мое право да наложа тези санкции\", заяви Борисов и така опроверга Цветанов, че не го е притискал да напусне НС. \"Дали Цветанов остава в ГЕРБ - това е работа на структурите, а те си го искат, защото е важен за тях. Аз вярвам на Цветанов\", оправда се Борисов. Той нарече \"100% фалшива новина\" приказките, че атаката срещу Цветанов е \"приятелски огън\". Всички пострадахме от този скандал и отвратихме народа, прозря лидерът на ГЕРБ и обяви, че партията му си е взела поука. Борисов съжалявал за оставката на Цветанов от парламента. \"Напуснаха се много важни постове, ключови за ГЕРБ. Цветанов беше председател на ПГ, на комисия, депутат. В историята няма толкова тежки санкции в партия. Ако и другите партии действаха така, нямаше какво да си приказваме по тази тема\", даде се за пример Борисов. Премиерът обясни евтиния апартамент на Вежди Рашидов с това, че имал фирма за купуване и препродаване на имоти. \"Всички го обичаме, но ако има скандал, трябва да поеме отговорност. Да не мислите, че ми е приятно да чета как ГЕРБ ще се цепи. Факт е, че оставихме неприятно отношение към обществото\", констатира Борисов. И този път не пропусна да се оплаче, че като премиер не можел да си позволи приятели. \"Винаги съм се плашил от приятели, затова съм твърдял, че нямам\", жалва се Борисов.  Основният кандидат на СДС в листата на ГЕРБ за евровота ще е бившият председател на НС и посланик Александър Йорданов. Премиерът обяви, че му дават шестото избираемо място, и предупреди сините \"да няма номерца с преференциите\". Йорданов пък отговори с крилатата си фраза: \"Това е хубав ден за българската демокрация\". Няма коалиция между ГЕРБ и СДС за евровота, само участие на сините в листата на управляващите, гласи сключеното вчера споразумение между Борисов и Румен Христов.", "date": "2019.03.29", "title": "Борисов призна за тежък удар върху ГЕРБ"}
{"url": "https://duma.bg/bsp-ostavkata-na-tsvetanov-e-falsh-n188589", "text": "Последните събития доказаха тезата на БСП в последните две години. Цветан Цветанов напуска парламента, за да остане във властта. Това не е морален акт, нито осъзната отговорност. Това е прозрачен трик за опазване на влияние. Назначението, изборът на д-р Дариткова за председател на групата на партията мандатоносител е доказателство за това. Тя е верен последовател на г-н Цветанов. По тази причина и останалите коалиционни партньори са толкова спокойни. Те знаят много добре, че нещо уж се променя, за да остане същото. Това важи както за явните, така и за скритите коалиционни партньори. Оставката на г-н Цветанов е формална. За нас тя е политически фалш. Тя доказва и друго наше твърдение, което упорито отстоявахме по време на дебатите около Изборния кодекс. В България демокрацията е под заплаха. Доказателство за това е фактът, че политик, загубил обществено доверие, политик, който е свалян от всички постове, които е заемал, чрез скандали и обществен натиск, може да бъде председател на предизборен щаб. Това е възможно само в онези страни, в които изборният резултат не зависи толкова от общественото мнение, колкото от онези, които организират изборния процес. Накрая, надяваме се, за всички вече е ясно, че оставките в тази страна служат само на един човек. Те не подобряват живота на хората, не променят модела на управление, напротив - утвърждават го. Единственото, което те постигат, е да осигурят комфорт на Бойко Борисов като министър-председател. Този комфорт трае до следващия скандал и до следващата оставка. Ние от БСП настояваме този порочен кръг да приключи. Искаме предсрочни избори. Предсрочни избори, на които санкцията да дойде от избирателя и избирателят да зададе ясен мандат за нулева толерантност към всяка злоупотреба с власт оттук нататък. Вместо фалшиви оставки, искаме реална отговорност. Вместо завладяна държава, искаме реална парламентарна демокрация. Това са нашите искания и затова ще продължаваме да се борим.", "date": "2019.03.29", "title": "БСП: Оставката на Цветанов е фалш"}
{"url": "https://duma.bg/turtsiya-se-namesi-za-dalgovete-na-myuftiystvoto-n188592", "text": "Турция се е намесила в поправките на Закона за вероизповеданията, призна турският външен министър Мевлют Чавушоглу в Такирдак. Според него предложените поправки в документа нарушавали всички видове основни права и свободи. Чавушоглу се оплака, че Главното мюфтийство имало дългове, искали да продадат имотите му и в опит да се намери решение, той се свързал със София. Разговорът беше потвърден от министър Захариева.  Вероизповеданията у нас ще могат да се финансират и от чужди държави, решиха депутатите. От \"Обединени патриоти\" настояха даренията от чужденци да бъдат забранени, но от ГЕРБ се оправдаха, че и БПЦ била против ограничението. Държавната субсидия за мюсюлманите ще се дава само на Главното мюфтийство. Дълговете му бяха разсрочени до 10 години.  По време на дебатите от \"Обединени потриоти\" настояваха даренията от чужденци да бъдат забранени, но искането им не беше прието. Цветан Цветанов се оправда, че и православната църква била против ограничаването на парите от чужбина. \"На КСНС при президента Радев решихме, че трябва да се направят законодателни промени, за да се прекрати външното финансиране, защото е заплаха за националната сигурност. Много съжалявам, че колегите от БСП ги няма тук, защото тогава този текст щеше да бъде приет\", призна атакистът Павел Шопов. В началото на заседанието той дори предложи да се отмени гласуването на закона изцяло, но то не беше прието. \"В голяма грешка сте. Ако БСП бяха тук нямаше да го подкрепят. Не бъдете наивен, защото не ви отива на годините\", скочи лидерът на НФСБ Валери Симеонов. \"Предложението ни наистина цели да се гарантира националната сигурност. Не е ясно защо обаче вероизповеданията се обявяват против\", коментира Юлиан Ангелов от ВМРО. За да прекрати разправията, депутатът от НФСБ Борис Ячев предложи 15-минутна почивка. След извънредния председателски съвет предложението на патриотите беше отхвърлено с 20 гласа \"за\", 5 \"против\" и 112 \"въздържали се\".  В закона е разписано, че държавната субсидия ще се дава само на Главното мюфтийство. Досега се предвиждаше тя да е за \"мюсюлманското вероизповедание\". Тази формулировка обаче обхващаше и регистрираното мюсюлманско-сунитско вероизповедание на бившия главен мюфтия Недим Генджев. С гласовете на ГЕРБ и ДПС бе решено главното мюфтийство и останалите регистрирани вероизповедания, които имат задължения към държавата до 31 декември 2018 г., да могат да ги погасят в срок до 10 г. Предложението беше подкрепено  със 111 гласа \"за\", 5 бяха против, а шестима се въздържаха. Първоначалният проект на закона предвиждаше Главното мюфтийство да получи амнистия на задълженията си, които според различни данни са между 8 и 12 млн. лв. Проблемът бе, че заради тях мюфтийството не можеше да получи новата държавна субсидия от минимум 15 млн. лв., гласувана през декември м.г. Опрощаването беше оправдано с националната сигурност. Идеята обаче срещна критики и негативни коментари, след като БСП разобличи, че то ще е в полза основно на мюфтийството.", "date": "2019.03.29", "title": "Турция се намеси за дълговете на мюфтийството"}
{"url": "https://duma.bg/ninova-koga-shte-ima-osaden-politik-v-zatvora-n188637", "text": "Оставките са политически фалш. Те са опит да се потуши скандалът с апартаментите на властта. Цветанов напуска парламента с тежки съмненя за политически рекет, лобистки закони, може би данъчни престъпления, а в същото време остава лице на кампанията и шеф на предизборния щаб на ГЕРБ. Коментарът направи лидерът на БСП Корнелия Нинова в предаването \"Плюс-минус\" на Нова тв.   По повод съмнения на БСП за предстоящи манипулации в изборния процес, Нинова заяви, че те са обуславят от факта, че решенията в комисиите ще се вземат с мнозинството на ГЕРБ и че не е възможно да се обжалват пред ВАС, а освен това има мъртви души в списъците. ГЕРБ заложиха  корупцията в закона, нарушението на изборните правила също, коментира тя.    Нашето мнение е, че законът трябва да е над всичко. Да е принципен и да не е в услуга на една или друга партия. Затова поискахме да се смени съставът на ЦИК, заяви Нинова. По думите й става дума за върховенството на закона, а не за желание за оправдаване на загуби или победи - законите трябва да са еднакви за всички.  Във връзка с последствията от скандала с апартаментите на властта, Корнелия Нинова попита: \"Ще има ли наказателно преследване за данъчни престъпления и пране на пари?\" Тя бе категорична, че основният въпрос е, че има злоупотреба с власт и гласуване на лобистки закони сред управляващите. Как точно КОНПИ ще разследва г-н Цветанов, след като самият председател е под съмнение, че има подобни имотни сделки, попита още Нинова. Тя заяви, че от БСП нямат доверие в проверките и че не може управляващо мнозинство да си назначава комисията, която ще го проверява. Ние твърдим, че това е модел ГЕРБ, защото вижте какво стана с Нанков - остраниха го, върна се като зам.-министър на регионалното развитие, отстраниха Московски - отиде в Черноморска банка. Оставката стана индулгенция - тя има смисъл, ако променя нещо, категорична бе Нинова. Десет години гледаме един и същ процес: корупционен скандал, оставка, а моделът остава. Няма един наказан - кога ще има осъден политик в затвора?, попита тя.  Залогът на европейските избори е и национален. Наша победа означава оставка на Борисов и предсрочни избори, каза Нинова.  Тя акцентира, че БСП от 3 години повтаря, че това е моделът на прехода - олигарси и политици- сраснати, леви и десни - в безпринципни съюзи. Разликата е, че те искат запазване на този модел, а ние искаме да го променим.", "date": "2019.03.29", "title": "Нинова: Кога ще има осъден политик в затвора?"}
{"url": "https://duma.bg/smyatanata-za-falshiva-tvorba-na-boticheli-mozhe-da-e-original-n188552", "text": "Картина, смятана за имитация на произведение на Сандро Ботичели, може да се окаже оригинал, пише Би Би Си. Досега творбата била приемана за копие на \"Мадоната с нара\", създадена от великия италиански живописец през 1487 г. Но след като реставратори премахнали дебело покритие жълт лак и разкрили истинските цветове, започнали да се съмняват в първоначалните оценки. Изследвания с рентген и инфрачервени лъчи показали, че картината произхожда от студиото на Ботичели във Флоренция. Под боите се виждали и първоначални рисунки, както и промяна в композицията, което не било характерно за копията на вече създадени произведения. Според експерти картината, намираща се в музей в Англия и е по-малка от оригинала, който е в галерията Уфици във Флоренция, вероятно е била направена в резултат на практиката на тогавашните студия, да предлагат по-малки и по-евтини варианти на творба, станала популярна.", "date": "2019.03.29", "title": "Смятаната за фалшива творба на Ботичели може да е оригинал"}
{"url": "https://duma.bg/petar-mutafchiev-sporovete-okolo-paketa-mobilnost-pokazaha-nedostatatsite-v-es-n188575", "text": "Има сериозно напрежение в Европейския парламент по повод пакет \"Мобилност\" на френския президент Еманюел Макрон. Tочно този законопроект извади наяве недостатъците на принципите и структурирането на политиките в Европейския съюз (ЕС). Това каза бившият министър на транспорта и председател на Форума за балкански транспорт и инфраструктура Петър Мутафчиев пред \"Блумбърг тв България. \"Чрез промяната на определени принципи на регулации се стигна до ощетяването на някои страни за сметка на други. Това е в противоречие именно с основните принципи на ЕС, който поначало е създаден заради общия свободен пазар и възможността за свободно движение на стоки. Той е икономически и политически модел. Надделяването на политиката над икономиката в него води до това сериозно напрежение\", каза той. Ясно е, че привържениците на пакета целят да изпълнят ангажиментите си към бизнеса в големите страни - Франция, Холандия, Германия, и да бъдат приети тези ограничения, за да могат да освободят и да преразпределят транспортния пазар, подчерта Мутафчиев. \"Този случай ни показва две неща. Първо, че България винаги много внимателно при подготовката на каквато и да е законодателна инициатива в ЕС трябва да определя своята позиция и да търси консенсус сред всички политически сили. На второ място, трябва да си даваме много ясно сметка, че скандалите, които стават около пакет \"Mобилност\", не са само скандали за транспортната политика. България може да е активната страна при формирането на новата европейска политика, която да запази принципите, върху които е изграден блокът\", коментира Мутафчиев.", "date": "2019.03.29", "title": "Петър Мутафчиев:   Споровете около пакета \"Мобилност\" показаха недостатъците в ЕС"}
{"url": "https://duma.bg/mazhat-na-zhena-mi-200-pati-na-stsena-n188600", "text": "Представление 200 на постановката \"Мъжът на жена ми\" с режисьор Мариус Куркински ще се играе нa 30 март oт 20.30 ч. в зала \"Тържествена\" в парка на Военната академия \"Г.С. Раковски\", вместо в обявената зала 1 на НДК. Преместването се налага поради технически и организационни причини, съобщават организаторите от \"Ажур Пико\" и \"Артишок\". Всички, закупени до този момент билети, важат, но ще се заменят на място преди началото на спектакъла, според ценовата им категория, научи ДУМА от Радост Пенева.  \"Мъжът на жена ми\" е с участието на Мария Сапунджиева, Кирил Ефремов и Ненчо Илчев. Утре ще се насладим на специалното издание на спектакъла, а в залата се очаква да бъде и режисьорът му Мариус Куркински. Автор на текста е Миро Гавран - един от най-значимите хърватски драматурзи. Премиерата на постановката е през февруари 2014 г. Оттогава досега тя се радва на огромен и напълно заслужен интерес от страна на публиката. Гледана е от хиляди фенове на театъра в различни точки на България и чужбина. Тримата талантливи актьори са забавлявали публиката в Германия (в над 15 града), в Испания, Англия, Австрия, Швейцария. Тази есен постановката ще гостува в Дания, а след юбилейното представление 200 екипът се стяга и за голямо есенно турне в САЩ.  В пиесата сериозните неща от живота са погледнати от смешната им страна. Според Мариус Куркински тя не може да се нарече точно комедия, но той е акцентирал именно на смешните неща от битието ни. Пиеса, в която персонажите живеят греховно и го осъзнават, достигат до много прозрения, но не се променят.", "date": "2019.03.29", "title": " \"Мъжът на жена ми\" 200 пъти на сцена"}
{"url": "https://duma.bg/maksim-i-zlaten-chuk-poluchiha-tvortsi-ot-tba-n188601", "text": "Театър \"Българска армия\" връчи за 27-и път своите традиционни награди \"МаксиМ\" и \"Златен чук\". Това е единствената по рода си награда, в която един театър отдава заслужено признание на колегите си за постижения през изминалия театрален сезон. Наградите \"МаксиМ\" винаги са създавали неповторима атмосфера на колегиалност, съпричастие и екипна работа. Както всяка година с тайно гласуване трупата на театъра отличава колегите си в няколко категории. Тази година призовете \"МаксиМ\" отидоха при екипа на \"Арсеник и стари дантели\".  В категория \"Водеща женска роля\" наградата получи Гергана Данданова за ролята на Аби Брустър; за водеща мъжка роля бе отличен Тигран Торосян като Мортимър Брустър; за поддържаща женска роля - Елена Иванова като Илейн Харпър; за поддържаща мъжка роля - Асен Кобиларов като Теди Брустър - Рузвелт. В надпреварата за призовете се включиха всички актьори, участващи в постановките, реализирани на сцената на \"Армията\" за периода 1 април 2018 г. - 27 март 2019 г. \"Арсеник и стари дантели\" - реж. Борислав Чакринов; \"Белла фигура\" - реж. Антон Угринов; \"Вкус на мед\" - реж. Красимир Спасов. Наградата \"Златен чук\" за майсторско техническо изпълнение и всеотдайност в работата на техническия състав на театъра отиде при работещите в ателиетата за производство на декори - художник изпълнител, дърводелско, железарско и  тапицерско. Партньор на наградите \"МаксиМ\" и \"Златен чук\" е Алианц България - повече от 20 години застраховател на ТБА и със съдействието на Любомир Гибински, информират от трупата.", "date": "2019.03.29", "title": "\"МаксиМ\" и \"Златен чук\"  получиха творци от ТБА"}
{"url": "https://duma.bg/tsatsarov-da-proveri-koy-se-mesi-vav-vatreshnite-raboti-na-balgariya-iskat-ot-bsp-n188638", "text": "Главният прокурор да започне незабавна проверка за това има ли намеса на чужда държава във вътрешните работи на България. За това настояха от БСП след като външният министър на Турция призна, че Анкара се е намесила в последните поправки в Закона за вероизповеданията. Скандалът гръмна още вчера, след като Анадолската агенция цитира думи на Мевлют Чавушоуглу, че Анкара е в контакт със София за намиране на решение за дълговете на Мюфтийството. От БСП бяха категорични, че управляващите моментално трябва да отговорят на думите на Чавушоуглу, защото те говорят за заплаха за националната сигурност на България. Лидерът на БСП Корнелия Нинова поиска от \"Обединени патриоти\" незабавно да напуснат коалицията с ГЕРБ и на ниво парламент, и на ниво правителство. В противен случай, участвайки с министри в това правителство, означава, че те провеждат същата политика като ГЕРБ и ДПС. Само напускането на кабинета ще означава обратното, отсече Нинова. Тя припомни и провокативните изявления на лидера на ДОСТ Лютви Местан отпреди няколко дни за това, че в България има мюсюлманско малцинство.  По конституция българските мюсюлмани са български граждани, припомни Нинова. Изявлението на Местат, думите на външния министър на Турция и мълчанието на Борисов са заплаха за етническия мир и за националната сигурност, заяви още Корнелия Нинова. Социалистите настояха още президентът Румен Радев да наложи вето на промените в Закона за вероизповеданията. С поправките на второ четене депутатите отсрочиха задълженията на Мюфтийството с 10 години, но оставиха възможността за финансиране отвън. Вчерашното решение на парламента подменя волята, която изразихме на заседанието на КСНС при президента, отбеляза Нинова. За това тя призова държавния глава да свика ново заседание на Консултативния съвет по национална сигурност.", "date": "2019.03.29", "title": "Цацаров да провери кой се меси във вътрешните работи на България, искат от БСП"}
{"url": "https://duma.bg/patriotite-besni-ot-namesata-na-turtsiya-n188639", "text": "Пореден трус в управляващата коалиция след последните промени в Закона за вероизповеданията и провокативното изказване на външния министър на Турция, че Анкара се е намесила при поправките. \"Обединени патриоти\" са бесни от случващото се и обвиниха ГЕРБ и ДПС в национално предателство. Лидерът на \"Атака\" Волен Сидеров събра репортерите в Народното събрание и призова за спешно изслушване на външния министър Екатерина Захариева. Очевидно изказването на Мевлют Чавушоуглу е намеса във вътрешните работи на България, категоричен е Сидеров. Той прогнозира, че премиерът Бойко Борисов също ще вземе отношение по въпроса. Мигрантите са едно, но трябва да пазим достойнството на България, каза още лидерът на \"Атака\".  Сидеров допълни, че мнението на неговата партия за промените в Закона за вероизповеданията отдавна е критично.  Още по-остър по темата бе председателят на НФСБ Валери Симеонов. Турция постоянно прави провокации към България, а това, че позволихме финансиране на вероизповеданията отвън, е национално предателство, каза той. Постоянно се правят някакви провокации, както беше с турските учебници, в които България бе включена в границите на Турция, допълни Валери Симеонов. Той припомни и изказвания на турския президент Ердоган от предизборен митинг, че районите около Кърджали са близки до сърцето му. Това, по думите на Симеонов, са едни непрекъснати сондажи на турската държава по отношение на жизнеността на инстинкта за самосъхранение на България.", "date": "2019.03.29", "title": "Патриотите бесни от намесата на Турция"}
{"url": "https://duma.bg/biha-rekorda-po-degustatsiya-na-tekila-n188553", "text": "В мексиканския град Гуадалахара бе регистрирано рекордно постижение за дегустация на текила, в което се включиха 1486 участници, предаде ЮПИ. Те едновременно вдигнаха чаши, като опитаха три разновидности на мексиканското традиционно питие. Гуадалахарци подобриха световния рекорд на Гинес в тази дисциплина, поставен само преди седмица от съотечествениците им в град Плая дел Кармен, щата Кинтана Ро. Тогава там се събраха 1448 дегустатори. Рекордното постижение в Гуадалахара съвпадна с Националния ден на текилата в Мексико.", "date": "2019.03.29", "title": " Биха рекорда по дегустация на текила"}
{"url": "https://duma.bg/gerb-i-dps-v-obyasnitelen-rezhim-za-dumite-na-chavushouglu-n188640", "text": "Има или няма намеса на Турция във вътрешните дела на България? ГЕРБ и ДПС се втурнаха да убеждават журналисти, опозиция и Патриоти, че това, което е казал външният министър на Турция, не е истина. Припомняме, че още вчера турските медии излязоха с цитати на външния министър Мевлют Чавушоуглу, който твърди, че Анкара се е намесила по отношение на дълговете на Главното мюфтийство у нас. БСП и \"Обединени патриоти\" реагираха изключително остро и поискаха проверка от прокуратурата и изслушване на външния ни министър Екатерина Захариева по темата. Въпреки че вече не е лидер на ПГ на ГЕРБ, да брани честта на управляващите пръв застана Цветан Цветанов. Категорично не съм чувал за натиск от турска страна относно Закона за вероизповеданията. В политиката всеки има право да прави изказвания и да бъде чут от своите избиратели, но наистина в ГЕРБ нямаме никаква информация за натиск от страна на Турция, е обяснението, което Цветанов даде в кулоарите на НС. По думите му темата със Закона за вероизповеданията се преекспонира. Това, разбира се, се правело с политически цели. Цветанов не пропусна да обвини БСП за всичко и да ги заклейми в безотговорност, защото не са в пленарна зала. Той уважавал социалистите, а те изпитвали омраза към него. Лидерът на ДПС Мустафа Карадайъ също коментира темата със Закона за вероизповеданията. Той нямал информация да е имало намеса от страна на Турция. Напомни обаче, че тази неделя в южната ни съседка има местни избори и че това предполага изказвания с предизборни цели. Върху ДПС не е имало опити да се оказва влияние, категоричен бе Карадайъ. Дебатът по приемането на Закона беше публичен, всички участваха - и вероизповеданията, и медиите. Всеки, който е бил заинтересован, имаше възможност да участва, каза още председателят на ДПС.", "date": "2019.03.29", "title": "ГЕРБ и ДПС в обяснителен режим за думите на Чавушоуглу"}
{"url": "https://duma.bg/mahat-skandalnata-vodna-plocha-ot-pl-garibaldi-n188585", "text": "Само няколко дни след като бе открит ремонтираният площад \"Гарибалди\" в София и стана ясно, че там е поставена странна водна стена, приличаща на надгробен паметник, столичният кмет Йорданка Фандъкова нареди тя да бъде премахната.  Новооткритият монолит веднага бе взет на подбив от столичани, които го определиха като котешка тоалетна, стена на плача за геройски падналите на перките или подпирачка за метли. \"На картинка е едно, а на живо - друго, проектантите трябва да мислят за това как ще изглеждат идеите им, когато се реализират\", заяви Фандъкова. Като мотив за решението си кметицата  посочи, че стената е твърде голяма за малък площад като \"Гарибалди\". Освен това тя не се вписвала в пространството, а било по-добре да се сложи в сградата на УАСГ, за да напомня на бъдещите архитекти и проектанти за отговорността, която носят.  Това е поредният гаф с оформлението на пространството около ул. \"Граф Игнатиев\", след като вече два пъти се налага да се сменят ограничителите по трамвайните релси. ", "date": "2019.03.29", "title": "Махат скандалната водна   плоча от пл. \"Гарибалди\""}
{"url": "https://duma.bg/otkriha-tri-tela-sled-pozhar-v-psihiatriyata-v-plovdiv-n188583", "text": "Трима души са загинали след пожар в психиатрията в Пловдив. Сигналът е получен в полицията малко след полунощ срещу четвъртък. На тел. 112 е съобщено за пламъци в сградата на Центъра за психично здраве на бул. \"Пещерско шосе\". Сградата незабавно е евакуирана и са изведени 61 пациенти. След потушаване на огъня в стая на мъжкото отделение са открити три тела. От прокуратурата обявиха, че загиналите са пациенти с параноидна шизофрения, а фелдшер, опитал се първи да потуши пожара, е настанен в болница с обгазяване. По непотвърдена информация една от версиите, по които работят разследващите, е неизгасена цигара. Окръжният прокурор Румен Попов вчера следобед съобщи, че пожарът е причинен умишлено, тъй като по норматив в отделението е недопустимо внасянето на всякакви запалителни средства. ", "date": "2019.03.29", "title": "Откриха три тела след пожар в психиатрията в Пловдив"}
{"url": "https://duma.bg/patsient-napadna-lichniya-si-lekar-n188582", "text": "Пациент на хемодиализа нападна личната си лекарка - искал да му даде направление за трансплантация. До инцидента се стигало, след като лекарката обяснила, че това не е в нейните правомощия. Мъжът започнал да заплашва лекарката и медицинската сестра и започнал да удря д-р Здравкова. Пациентът наистина е тежко болен, с хронична бъбречна недостатъчност и е на хемодиализа, обяснява д-р Антоанета Николова-Здравкова. По случая е образувано досъдебно производство. Мъжът не е криминално проявен, но ще му бъде направена психиатрична експертиза, с която да се разбере дали е разбирал какво прави. По думите на лекарката проблемът е, че тя няма право до отпише от листата си пациента. \"Нападенията над медицински лица не спират, а зачестилите случаи \"юмручно право\" са силно притеснителни, пишат от БЛС и настояват да бъде създаден работещ механизъм, по който да бъдат защитени в по-голяма степен правата на лекарите и да им бъде дадена възможност да отписват от листите си пациенти с агресивно поведение.", "date": "2019.03.29", "title": "Пациент нападна личния си лекар "}
{"url": "https://duma.bg/roditeli-protestiraha-na-ul-moskovska-33-za-detskite-gradini-n188584", "text": "Родители от столичния район \"Триадица\" излязоха вчера на протест пред Столичната община преди сесията на Общинския съвет заради липсата на достатъчно места в детските градини както в квартала им, така и в цяла София. Дефицитът на бройки в яслени и градински групи в техния район е особено голям и затова те настояват за спешното изграждане на нови сгради. Майките изразиха недоволство и от идеята на столичния кмет Йорданка Фандъкова в новите градини да не се предвиждат отделни помещения за спане.  Протестиращите бяха приети за разговор от Малина Едрева, председател на комисията по образование към СОС, и обсъдиха варианти за решаване на проблема. Недоволните представиха и подписка с над 500 подписа на родители в подкрепа на каузата им.  Малко по-рано от студиото на телевизия ресорният зам.-кмет Тодор Чобанов отново застъпи тезата си, че недостиг на места в детските градини няма. Не достигат бройките само в яслените групи, като тази година се очаква той да достигне 3000-4000, стана ясно от думите му. ", "date": "2019.03.29", "title": " Родители протестираха на ул. \"Московска\" 33 за детските градини"}
{"url": "https://duma.bg/tel-112-veche-e-dostapen-za-hora-s-uvrezhdaniya-n188581", "text": "На спешния телефон 112 вече могат да се подават сигнали чрез мобилно приложение, компютър и таблет. Новите функции на системата са въведени, за да се даде достъп и на хора със слухови и говорни увреждания. ДУМА припомня, че промените бяха приети в парламента по инициатива на БСП. Хората с увреждания трябва да си направят предварителна регистрация, която изисква лични данни и подробности за човека, решил да ползва новите възможности. На сайта на тел. 112 са публикувани подробни инструкции как се прави регистрацията. Нужно е да се въведе и информация за увреждането на човека. МВР изисква дори данните за решението от ТЕЛК. Въвеждат се и данни за личния асистент, ако има такъв. При успешна регистрация има две възможности за връзка с операторите на 112 - обикновен и мигновен чат. При обикновения съобщенията се изпращат до оператора с натискане на бутон. Мигновеният чат прескача бутона за изпращане и съобщенията се предават на оператора при написването им.", "date": "2019.03.29", "title": "Тел. 112 вече е достъпен за хора с увреждания"}
{"url": "https://duma.bg/deputatite-glasuvat-dnes-sdelkata-za-brekzit-n188636", "text": "Споразумението за Брекзит влиза за гласуване в британския парламент днес. Това ще е третият опит на правителството на Тереза Мей да прокара сделката, ако депутатите и този път отхвърлят документа, най-вероятно ще се наложи Обединеното кралство да напусне общността без споразумение. Председателят на Камарата на общините Джон Бъркоу, който позволи гласуването на споразумението да се състои днес, обясни, че има промени в текстовете от документа. Депутатите ще обсъждат само споразумението за напускане, без политическата декларация, както беше на предишните две гласувания. На 12 март законодателите отхвърлиха изменената сделка на Мей. Гласуването приключи с 391 гласа \"против\" срещу 242 гласа \"за\". На 15 януари 432 британски депутати срещу 202 гласуваха против спора", "date": "2019.03.29", "title": "Депутатите гласуват днес сделката за Брекзит"}
{"url": "https://duma.bg/britanskite-deputati-za-treti-pat-othvarliha-sdelkata-na-mey-n188646", "text": "За трети път британският парламент нанесе съкрушителен удар върху премиера Тереза Мей и за трети път отхвърли споразумението за Брекзит. Сценарият Брекзит без сделка е все по-вероятен.  С 344 гласа \"против\" и 286 гласа \"за\" британските депутати отхвърлиха сделката за излизане на Обединеното кралство от ЕС, която премиера Тереза Мей договори с Брюксел през ноември. Минути след гласуването председателят на Европейския съвет Доналд Туск обяви, че свиква спешна спеща на лидерите на ЕС на 10 април. Лейбъристите пък призоваха за оставка на Мей и за нови парламентарни избори на Острова. Според последното решение на лидерите на ЕС, при този развой на нещата, Великобритания трябва да обяви пред Европейския съвет до 12 април какво следва. Вероятностите са Обединеното кралство да напусне ЕС без споразумение след близо две седмици или дълго отлагане на Брекзит, което би означавало, че Великобритания ще трябва да участва на изборите за Европейски парламент през май. Очаква се в понеделник депутатите ще обсъдят други варианти, обяви Тереза Мей. Но добави: \"Страхувам се, че достигнахме лимита в този процес в тази камара\". ", "date": "2019.03.29", "title": "Британските депутати за трети път отхвърлиха сделката на Мей "}
{"url": "https://duma.bg/bukuresht-i-bryuksel-v-spor-za-koveshi-n188645", "text": "Пореден удар над кандидата за европейски главен прокурор насене Букурещ. Лаура Кьовеши бе обвинена и поставена под съдебен контрол в родината си, което означава, че няма право да напуска Румъния. Също така й е забранено да работи като прокурор.  Брюксел отговори остро на последните действия на властите в Букурещ. ЕК разкритикува Румъния и призова страната да третира справедливо Кьовеши. Румънката е фаворитът на ЕС за бъдещ европейски главен прокурор, но в родината си е обект на критики и обвинения, че злоупотребява със служебно положение и че е протеже на САЩ. Румъния в момента е ротационен председател на съвета на ЕС. От Европейската комисия поискаха Румъния да не възпрепятства Кьовеши, за да може всички кандидати за главен прокурор да бъдат \"третирани страведливо в хода на избор\".  Призоваваме румънското правителство и румънските власти да спазват изцяло принципа на лоялно сътрудничество, залегнал в договора, по отношение на процедурата за подбор на главния прокурор на ЕС. Всички кандидати трябва да могат безпрепятствено да участват във всички стъпки на процедурата по подбор, се казва в позицията на Еврокомисията.", "date": "2019.03.29", "title": "Букурещ и Брюксел в спор за Кьовеши"}
{"url": "https://duma.bg/zaharieva-izvika-na-sreshta-turskiya-poslanik-n188641", "text": "Турският посланик в България е извикан на среща във Външно министерство, обяви министърът на външните работи Екатерина Захариева. Тя определи изказването на турския си колега Мевлют Чавушоуглу като неприемливо.  Коментарът ми е, че това е крайно неприемливо изказване. Днес турският посланик е извикан в Министерство на външните работи следобед. Избори идват и си отиват и за съжаление, много често, спомняте си миналата година се наложи няколко пъти да реагирам, преди избори се използва език, който е крайно неприемлив за съседите, коментира още Захариева.   ", "date": "2019.03.29", "title": "Захариева извика на среща турския посланик"}
{"url": "https://duma.bg/na-fona-na-skandala-v-gerb-zrelishtni-spetsaktsii-v-sofiya-i-plovdiv-n188586", "text": "Спецпрокуратурата и ДАНС се активизираха на фона на трусовете в ГЕРБ и скандала с евтините апартаменти на властта. Две зрелищни спецакции в рамките на ден бяха проведени в офиси на държавната оръжейна фирма \"Кинтекс\" в София и в захарния завод в Пловдив на разследвания за пране на пари хотелиер Ветко Арабаджиев. За операцията в централата на \"Кинтекс\" на столичния бул. \"Джеймс Баучер\" обвинението посочва, че тя е в рамките на досъдебно производство, образувано на 1 февруари, за престъпно сдружаване и безстопанственост. Разследването е във връзка с доклад на Агенцията за Държавна финансова инспекция за констатирани злоупотреби в сделки за износ на оръжие от български фирми. По неофициална информация се проверяват договори с фирма \"Емко\" на Емилиян Гебрев, който е бивш служител на \"Кинтекс\".  Специализиран екип от прокурори, следователи и полицаи под ръководството на спецпрокуратурата е претърсил офисите на Захарния комбинат в Пловдив и свързани с него фирми. Иззети са документи, компютри, мобилни телефони и пълномощни, свързани с офшорни фирми, разпитани са свидетели, уточнява спецпрокуратурата. Припомняме, че при първата акция преди половин година срещу Арабаджиеви, които доскоро се укриваха и бяха арестувани в Испания, бяха обискирани и хотели, и офиси. Тогава в дома на лице, свързано със захарния завод, бяха намерени 298 хиляди лв.  Едва вчера спецпрокуратурата се похвали, че е разкрита и организирана престъпна група за разпространение на наркотици във Варна, като са задържани 9 души. Спецакцията с участието на ГДБОП е била проведена още на 25 март. Обвинения ще бъдат предявени на шестима от задържаните.", "date": "2019.03.29", "title": "На фона на скандала в ГЕРБ:  Зрелищни спецакции в София и Пловдив"}
