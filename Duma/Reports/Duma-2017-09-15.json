{"url": "http://duma.bg/node/152670", "text": "Властта най-после се размърда за образователната реформа в Украйна. Законът, който ограничава преподаването на роден език след 5 клас, е гласуван на 5 септември в украинския парламент, а Борисов се сети чак в сряда, че той нарушава правата на бесарабските българи. \nТрябва да се реагира остро на всички нива, призова вицепрезидентът Илияна Йотова. \"Реформата ще затрудни българчетата да учат в наши  университети. Киев да не забравя, че правата на малцинствата са част от преговорите за влизане в ЕС, предупреди тя. По инициатива на Сергей Станишев български евродепутати изпратиха отворено писмо до президента Петро Порошенко и го призоваха да наложи вето върху закона.     \n", "date": "2017.09.15", "title": "Властта се размърда за българския език в Украйна "}
{"url": "http://duma.bg/node/152658", "text": "Всички общински съветници подкрепят битката на главния архитект на столицата Здравко Здравков срещу апетитите на фирмата НИКМИ да стои небостъргач в зелена площ в кв. \"Стрелбище\". Общинарите гласуваха вчера решение да прекратят производството по одобряване на Подробен устройствен план за имоти в квартала, с което на практика лишават от правно основание инвеститора да иска разрешение за строителство. Това е първата стъпка в борбата за запазване на зелената площ, обобщиха управляващите и допълниха, че целият СОС застава зад главния архитект. Самият Здравков припомни, че казусът е възникнал след спорно решение на ВАС от ноември миналата година, с което де факто съдът му нарежда да издаде разрешение за строителство. Той е провел повече от 10 срещи с инвеститорите и е видял основно нагло и арогантно поведение. Предложил им е друг общински терен за размяна, но от НИКМИ не са се съгласили. Здравков допълни, че един от собствениците на НИКМИ - Милчо Благоев, е подал сигнал срещу самия него за отказ да изпълни решението на ВАС. Според сигнала главният архитект героизира случая и не спазва съдебно решение, разказа Здравков.   \n", "date": "2017.09.15", "title": "Всички столични общинари на война с НИКМИ"}
{"url": "http://duma.bg/node/152659", "text": "В първата сесия от новия политически сезон на Столичния общински съвет групата на БСП разкритикува изпълнението на бюджета за миналата година. Приемането на доклада за финансовия документ бе една от първите точки, които съветниците разгледаха през първия си работен ден. Докладът обаче не бе подкрепен от социалистите, които се въздържаха при гласуването му. Те обобщиха, че бюджетът е планиран удобно, за да се изпълни лесно, както са предупреждавали.  \nИван Таков от БСП припомни, че някои пера в приходната част да подценени, а други - като инвестиционната програма - надценени. Той изтъкна, че приходите от дивиденти са изпълнени едва на 13%, разходите за отбрана и сигурност - на 72%, а капиталовите - 86%. В същото време има преизпълнение при такса смет, като са похарчени 114 млн. лв., а са събрани 198 млн. лева. Таков попита къде са отишли допълнителните средства, след като те могат да се използват целево само за чистота.  \nЗам.-председателят на групата на БСП Милка Христова заяви, че с колегите си очаква следващата година да се приеме по-напрегнат бюджет. Тя напомни на кмета Йорданка Фандъкова, че има сериозен проблем с качеството на изпълнение на инвестиционната програма. Няма обект, за който изпълнителят да не е глобен или граждани да не сигнализират за проблем, обобщи Христова.  \nПреди началото на първата редовна сесия председателят на групата социалисти Калоян Паргов поздрави колегите си и представи част от приоритетите през този политически сезон. Сред тях са сигурността по време на европредседателството, приемането на промени в Закона за устройство и застрояване на София, подобряване на качеството на услугите, които се предоставят от \"Топлофикация\"- София, както и битка с дисбаланса при развитието на централната градска част и крайните квартали. Общинската икономика също има нужда от по-ефективно управление, както и социалните услуги, транспортът и здравеопазването, обобщи Паргов.   Снимка Емилия Костадинова \n Системата за зареждане на абонаментни карти прегря \nСистемата за зареждане на абонаментите карти за пътуване в градския транспорт в София прегря през последните дни. Заради масовото зареждане на документи от ученици и студенти се оказа, че системата не издържа и непрекъснато блокира. Освен това самото зареждане става бавно и столичани се налага да чакат дълго на опашки, оплакаха се хората.      \n", "date": "2017.09.15", "title": "БСП разкритикува изпълнението на столичния бюджет за 2016 г. "}
{"url": "http://duma.bg/node/152660", "text": "НАЦИОНАЛНИЯТ СЪВЕТ \nНА БЪЛГАРСКАТА СОЦИАЛИСТИЧЕСКА ПАРТИЯ ВИ КАНИ НА ВЕЧЕР \nна АНЖЕЛ ВАГЕНЩАЙН     На Анжел Вагенщайн ще бъде връчена НАГРАДАТА НА НС НА БСП \nЗА ПОЛИТИЧЕСКА ЖУРНАЛИСТИКА И ПУБЛИЦИСТИКА \"ГЕОРГИ КИРКОВ-МАЙСТОРА\"  ЗА 2017 ГОДИНА, с която той бе удостоен в навечерието на Националния събор на БСП \"Бузлуджа 2017\".     Ще бъде показан документалният филм \"АНЖЕЛ ВАГЕНЩАЙН: ИЗКУСТВОТО Е ОРЪЖИЕ\" (2017) на режисьорката Андрея Саймън от американската филмова студия \"Аркадия\". \nОчакваме Ви на 20 септември 2017 г., сряда, от 18.00 ч.  \nв Националния клуб на БСП, ул.\"Позитано\" №20     \n", "date": "2017.09.15", "title": "ПОКАНА"}
{"url": "http://duma.bg/node/152661", "text": "Вицепрезидентът Илияна Йотова откри изложбата \"Големите на 20 век\" на художника Валентин Кардамски, която беше подредена в Клуба на народния представител в парламента. За 28 години български преход Вальо е успял без много думи и изразни средства да го \"закачи на стените\" в НС, заяви Йотова. Ако се забравят тези образи, означава да изтрием себе си, подчерта тя. Йотова обяви, че една от картините ще бъде поставена на стената в президентството. Антон Кутев, с чието съдействие е организиран вернисажът, съобщи, че ПГ на \"БСП за България\" ще закупи портрета на Радой Ралин. Освен него изложбата представя изображения на Георги Калоянчев, Стоянка Мутафова, Йордан Радичков, Людмила Живкова, Жельо Желев, Николай Добрев, Ахмед Доган, Цар Борис Трети и други. \nС част от средствата от закупените картини ще бъде подпомогнато ателие \"Прегърни ме\", за развитие на талантливи деца, лишени от родителски грижи. снимка Емилия Костадинова \n    \n", "date": "2017.09.15", "title": " Вицепрезидентът откри в НС изложба \"Големите на 20 век\" на Валентин Кардамски"}
{"url": "http://duma.bg/node/152662", "text": "Националният съвет на БСП и зам.-председателят му Кирил Добрев изпратиха поздравително слово до Димитър Николов Герджиков по повод 100-годишния му юбилей. Поздравът прочете и връчи на юбиляря председателят на ОбС на БСП в Бургас Живко Господинов. \n\"За нас и за по-младите другари вие сте пример за героизъм и жертвоготовност за свободата на българския народ. Този ден е повод за празник, но и за равносметка. Огромното доверие, което сте получавал през всички тези години, и авторитетът в партията са най-вярната оценка за положените усилия и постигнатите резултати\", се посочва в поздравителния адрес. \n\"80 години членувам в БСП. Не съм й изменил нито минута и няма да изменя, защото ако човекът е човек, не може да бъде другаде, освен в нейните редици. Благодаря!\", заяви Герджиков. Той получи поздравителен адрес и от Общинския съвет на БСП в Бургас.   \n", "date": "2017.09.15", "title": "НС на БСП поздрави столетника Димитър Герджиков"}
{"url": "http://duma.bg/node/152663", "text": "НС отхвърли вчера наложеното от президента Румен Радев вето върху текст от Закона за опазване на околната среда, в който се предвижда да отпадне втората съдебна инстанция при обжалване оценките за въздействието на околната среда на големи инвестиционни проекти от национален интерес. Измененията бяха гласувани на 27 юли 2017 г. Веднага след това партии, както и 27 неправителствени организации, 14 от които сезираха ЕК, поискаха държавният глава да наложи вето върху закона. Според тях в този вид той ще отслаби съдебния контрол върху законосъобразността на мегапроектите в областта на преноса на газ и нефт, автомагистралите, ТЕЦ-овете и ядрената енергетика. \n На 8 август президентът наложи вето с аргумента, че държавата трябва да създава не само регулации за съхраняването и възпроизводството на околната среда, но и за ефективен контрол за тяхното прилагане. Такъв контрол се осъществява именно от административните съдилища, чиято правозащитна функция се реализира на две инстанции. Според държавния глава премахването на втората инстанция намалява интензитета на защитата, необходима за гарантиране на околната среда като конституционно призната ценност. Тогава Радев изрази увереност, че НС ще намери добрия баланс между приоритетното изграждане на значими стратегически обекти и контрола за спазване на законността. \nНеочаквано в дебатите в пленарната зала се включи лидерът на БСП Корнелия Нинова, която е с травма след преживения пътен инцидент. \"ПГ на \"БСП за България\" няма да подкрепи второто гласуване на Закона за опазване на околната среда. Ще подкрепим ветото на президента\", заяви тя от трибуната на НС. Според Нинова темата има две измерения. \"Първото е за правото с правни аргументи, а втората е като политици да се опитаме да погледнем по-широко на принципите и на морала, на правовата държава и функционирането на държавността\", подчерта Нинова. \nАко приемете втори път Закона за околната среда, БСП го внася в КС, защото не може заради целесъобразност да погазваме законосъобразност, предупреди Нинова мнозинството.  \n\"Нека първо да погледнем себе си. Политическите сили през тези години какво направиха? Колко пъти си позволихме заради целесъобразност да погазим законосъобразност?\", попита Нинова. По думите й в тази зала са взимани много противоконституционни решения. Така стъпка по стъпка се рушат държавността и взаимният контрол между властите и това трябва да е големият разговор тук, призова Нинова.  \nНезависимо от аргументите на социалистите поправките бяха приети с 138 гласа \"за\", 78 депутати бяха против, а двама се въздържаха. Текстовете отново предвиждат отпадане на втората инстанция при обжалването на ОВОС на големи инвестиционни проекти с национално значение. \n \n\"Околната среда е национален интерес, гарантиран от Конституцията. Не му посягайте!\", призова секретарят на ПГ на \"БСП за България\" Филип Попов. Той припомни, че в Конституцията ясно е записано, че една от основните функции на съдебната власт е да защитава правата и законните интереси на гражданите и юридическите лица. Как съдебната власт, и в частност ВАС, ще изпълни това свое конституционно задължение, когато управляващите въвеждат ограничения?, попита Попов. Той беше категоричен, че няма правова държава без ефективна съдебна власт, без гаранти за точно правоприлагане, особено когато се касае за дела с висок обществен интерес.  \n\"В принципа за разделение на властите \"Власт, власт възпира\" е включен и съдебният контрол. Искате да реформирате съдебната власт, но това, което правите с този закон, е противопоказно за развитието на ефективността на съдебната власт\", обясни социалистът. Според него така се  рушат принципите на достъп до правосъдие, справедлив процес, защитата на обществения и национален интерес чрез съдебен инстанционен контрол за законосъобразност на актовете на първа и втора съдебна инстанция. \n\"Явно имате някакъв комплекс от държавния глава. На няколко пъти натяквате, че отхвърлянето на ветото му ще бъде голяма победа за вас. Когато го преодолеете, то няма да е заради доводите, които изтъквате, а защото имате мнозинство и ДПС е с вас\", заяви зам.-председателят на ПГ на \"БСП за България\" Драгомир Стойнев. \nНе може да се борим със злоупотребата с права, като ги отнемате, обърна се към мнозинството зам.-председателят на ПГ на \"БСП за България\" Крум Зарков. Ако тръгнем по този път, бързо ще се окажем там, където никой не иска да бъде, предупреди той. \nНе бива да се гледа на всички НПО-та като на рекетьори, да им се размахва пръст и на това да се ръкопляска въодушевено, възмути се социалистът Атанас Костадинов. Той призна, че има практики на злоупотреба, но това не означава, че всички ги вършат. Когато вие смятате, че с отрязването на втората инстанция ще се движат по-бързо казусите, това означава, че знаете изхода от едно обжалване, обърна се Костадинов към управляващите.  \n    \n", "date": "2017.09.15", "title": " НС отхвърли ветото на президента върху текст от екозакона "}
{"url": "http://duma.bg/node/152664", "text": "С 42 гласа Общинският съвет в града гласува вливането на МБАЛ \"Св. Мина\" в МБАЛ \"Св. Пантелеймон\". Само неколцина съветници от ПФ, след които д-л Лилия Учкунова и Слави Георгиев, бяха против обединението, съобщава в. \"Марица\". \nСпоред кмета Иван Тотев вариантът с прехвърлянето на I градска и ДКЦ 6 към II градска болница е по-евтин и по-сигурен. Той увери, че всички лекари от \"Св. Мина\" ще останат на работа след рокадата. Програмата за оздравяване, предложена от д-р Петко Недев, ще гарантира повече пари от НЗОК, а през следващата година общината ще осигури от градския бюджет 1 млн. лв. за обновяване на апаратурата на \"Св. Мина\", обеща кметът. \nД-р Цветан Деведжиев, шеф на кардиологичното отделение в МБАЛ \"Св. Мина\" и водач на протестите, бе предложен от Дани Каназирева от Съюз за Пловдив да бъде назначен за зам.-управител на новото обединено лечебно заведение. Той обаче влезе в остър дебат по микрофона с шефа на \"Св. Пантелеймон\" доц. Петко Недев. А след гласуването д-р Деведжиев заяви, че с такъв човек като доц. Недев трудно би могъл да работи и прогнозира, че двете болници, които са на загуба, в крайна сметка ще потънат. По неговите думи \"Св. Мина\" вече е потънала и в момента има 780 хил. лв. задължения. Подадени са и 32 молби за напускане.      \n", "date": "2017.09.15", "title": " Сляха две общински болници в Пловдив"}
{"url": "http://duma.bg/node/152665", "text": "Някои от промените в Кодекса за социално осигуряване не са в полза нито на осигурените лица, нито на дейността на пенсионните фондове, каза депутатът от БСП Георги Гьоков по време на дебатите по промените в Кодекса за социално осигуряване. Според Гьоков тези промени ще се окажат несполучливи. Депутатът отчете като сериозни пропуски в законопроекта липсата на ясен регламент за защита на правата на хората на изхода на допълнителното пенсионно осигуряване и  липсата на регламент за разработване и предлагане на разнообразни пенсионни продукти.  \nСпоред вносителите от МС промените целят да бъдат защитени интересите и повишено доверието на осигурени и пенсионери към фондовете за допълнително пенсионно осигуряване. Предложенията включват по-високи изисквания към корпоративното управление на дружествата, квалификацията и  обучение на осигурителните посредници, облекчаване на режима на промяна на участието и прехвърляне на средства на осигурените от един в друг фонд и др. \nГьоков бе категоричен, че някои от промените нарушават утвърдени принципи при реализирането на правата в пенсионното осигуряване и създават проблеми при функционирането на солидарния първи стълб и взаимоотношението му с втория. По думите му МС е избързал с разработването на промените. \"Аз ще гласувам \"въздържал се\" и ще агитирам ПГ на \"БСП за България\" да направи същото\", заяви Гьоков. С гласовете на мнозинството проектът бе приет на първо четене.   \n", "date": "2017.09.15", "title": "Промените в КСО не регламентират ясно защитата на хората "}
{"url": "http://duma.bg/node/152666", "text": "Председателят на Върховния административен съд Георги Колев, чийто мандат изтича през ноември, заяви, че не вижда никакви причини новият състав на Висшия съдебен съвет да избира негов наследник. В понеделник с мнозинство от 20 срещу 5 гласа ВСС избра ръководителя на тт отделение на ВАС Георги Чолаков за следващ председател на съда. \nРешението им трябва да бъде потвърдено с указ на президента Румен Радев. В сряда вечерта обаче в интервю държавният глава даде знак, че това може и да не се случи. Според него от чисто процедурна гледна точка е било редно новият състав на ВСС да избере следващия председател. Радев заяви още, че проучва въпроса дали да подпише указа за назначаване и е нужно време за неговото решаване. \nМалко по-рано от \"Правосъдие за всеки\" пък призоваха президента да откаже да назначи наследника на Георги Колев, предложен му от ВСС. Като причина неправителствената организация посочи, че процедурата за ключовия избор е била \"непрозрачна, немотивирана и изпълнена с огромно съмнение за външен натиск\".     \n", "date": "2017.09.15", "title": " Бившият председател на ВАС защити избора на наследника си"}
{"url": "http://duma.bg/node/152667", "text": "Речта на президента на ЕК Жан-Клод Юнкер в сряда за състоянието на ЕС зададе много добра посока за България. Това коментира вчера пред журналисти президентът на ПЕС Сергей Станишев в кулоарите на Народното събрание. По думите му в нея има няколко важни възможности и новини за страната ни. \"Една от тях е да няма Европа на няколко скорости. Има сили, които се стремят към това, но то ще я разедини, ще я направи фрагментирана и по-слаба, каквато не е визията на президента Юнкер и отговаря на нашия национален интерес\", подчерта Станишев. Трябва да бъдем в ядрото на интеграцията в ЕС, категоричен е лидерът на  европейските социалисти.  \nСпоред Станишев важно послание за нас в речта е Шенген. Правителството трябва да направи офанзива към всички страни, особено към тези, които досега са ни пречили, за да постигнем този резултат, посъветва Станишев. \"Позицията на Юнкер е важна за разширяването на еврозоната и България не трябва да пропуска тази възможност. Ние сме много по-подготвени от редица страни, защото има валутен борд, но трябва да има национален план за действие, а първата стъпка е молба за членството в ERM 2, което не означава членство в зоната\", посочи Станишев. Много важно е Европа да стане социална и затова призовах Юнкер ЕК да изработи план за действие, съобщи Станишев. \nНе смятам Русия за основна заплаха за сигурността на България, ако погледнем света, в който живеем, коментира Станишев правителствения доклад за състоянието на националната сигурност. Той отбеляза, че миграционните потоци, тероризмът са истинските заплахи за сигурността.     \n", "date": "2017.09.15", "title": "Станишев смята, че позицията на Юнкер отговаря на националния ни интерес"}
{"url": "http://duma.bg/node/152604", "text": "В Страната на изгряващото слънце на учениците се разкриват тънкостите на възхищението от природните забележителности. Целта е децата от малки да ценят красотата на околната среда, която заради повсеместната компютризация съвременното поколение просто не забелязва. На тези уроци се набляга върху особеностите на развитието и взаимодействието между флората и фауната. Възпитаниците на школата трябва и да са наблюдателни, понеже това също се оценява, а в края на годината дори имат изпити по този предмет. Германският град Хайделберг се слави с уроци по щастие, преподавани от самия директор на основното училище. Главната задача на посещаващите тези часове е да се научат да живеят в хармония със себе си, да слушат сърцето си и просто да се радват на всяка среща, случка и приятелство. Матури няма, но всеки трябва да реализира своя идея: да заснеме видео за добрината, да се включи в благотворителен проект или да инициира собствена кауза. Необичайните часове засега не са въведени масово в образователните институции на Федералната република. Жителите на Австралия се смятат за най-добрите сърфисти на планетата. И за да се запази мнението, че Зеленият континент е обитаван от ненадминати покорители на вълните, във всички училища на страната са въведени уроци, които се провеждат на плажа. Властта прави всичко възможно, за да не се появи случайно някой турист, който кара сърф с по-голяма скорост или по-дълго се задържа върху дъската. В избрани училища на Израел пък учат децата на кибербезопасност. Повод за въвеждането на тези уроци в програмата на школата е нарастващата зависимост на подрастващите от интернет и компютърните технологии, за която започнаха да говорят на все по-висок глас не само родители, но и медици. По време на часовете учениците имат теория и практика по поведение в социалните мрежи, разкриват им се опасностите от виртуалното общуване, представят се модели на правилни и грешни реакции на определени публикации и коментари. Също така голяма част от заниманията акцентират върху прекаляването с онлайн игрите и как то може да се пребори. Башкирия се слави със съществуването на повече от сто училища, където се гордеят със собствени пчелни кошери. В часовете децата се научават как да се грижат за този вид насекоми. Републиката се нарежда сред най-добрите в света по производство на мед. И за да не загуби почетната си позиция, в някои школа се въвежда странният на пръв поглед предмет. Властите в Армения правят всичко, за да не забравя младото поколение традициите на прекрасната си страна. Именно затова във всички училища е въведен специален курс по народни танци. Децата не само научават тънкостите на хореографията, но и се потапят в историята на ритмите на техния народ през вековете. Учениците се стремят да нямат неизвинени отсъствия по този предмет, още повече че в края на годината ги изпитват. Онези, които случайно се справят зле, са застрашени от повтаряне на годината. \n\"Научни изобретения\" пък се преподават в американски школа. Целта на предмета е да разкрие евентуалния потенциал на невръстните откриватели. След теоретическите лекции учениците получават непосилното на пръв поглед задание: да направят нещо ново. За да си \"напишат домашното\", имат цяла година. В края на курса всеки трябва да представи изобретението си пред класа, който не само обсъжда актуалността на проекта, но и пише оценки. Уроци по финансова грамотност са въведени в някои училища в Русия. В часовете учат децата как да планират семейния бюджет и правилно да харчат заработените с честен труд пари. Също така се набляга и на икономическата сигурност, за да се избегне капанът на кредитните мошеници и непосилните ипотеки. В разработването на програмата за тези лекции и упражнения са участвали икономисти и специалисти от банковата и застрахователната сфера. Засега този предмет е свободно избираем, но не се изключва и вероятността да стане част от задължителното обучение в школата. Международно сексучилище посещават младите в Австрия. Темата е доста интересна за тийнейджърите, но често те черпят информация от връстниците си или от недостоверни източници. Затова във Виена бе създадена специална школа, чиято цел е да осигури адекватно полово възпитание. В часовете не просто се набляга на историята на интимните отношения на човечеството и се разкриват основите на съвременната теория и практика на секса. Преподаващите там смятат, че с уроците си помагат на хората да се обичат повече. Училище за вълшебства има в Калифорния. Директорът изглежда като истински магьосник, по нещо прилича на професор Дъмбълдор от прочутата сага за Хари Потър. Оберон Зел-Рейвънхарт вече е на 74 години и целия си съзнателен живот посвещава на метафизиката, психологията, религията, древните легенди и изкуството. Както и в Хогуъртс, в школата на съвременния чародей се преподава алхимия, общуване с животни, управление на вълшебната пръчица, защита от тъмните сили и т.н. Учениците трябва да изкарат пълен 7-годишен курс, за да получат диплома за чирак на магьосника. Кандидати не липсват, още повече че обучението се осъществява по интернет и струва само 25 долара. \nВсички тези, а и много други примери за необичайни уроци в различни краища на света всъщност показват, че децата не винаги се опитват да избягат от часовете. А с нетърпение очакват заниманията. Стига да са интересни. Или поне различни.     \n", "date": "2017.09.15", "title": "Уроци по щастие, или необичайни часове в училищата по света  "}
{"url": "http://duma.bg/node/152646", "text": "Разходите за извършване на медицинско или химическо изследване за установяване на концентрацията на алкохол или наркотици в кръвта вече ще се плащат от шофьорите, решиха депутатите вчера с приемане на текстове от Закона за движение по пътищата на второ четене. Това ще става, след като полицейски служители са установили наличие в кръвта им над 0,5 промила или тест е показал, че водачът е употребил наркотици. Ако шофьорът откаже да го проверят с дрегер или тест за наркотици, ще плати в болницата за биологичните проби - изследване на кръв, урина или слюнка. КАТ ще отнема книжката на шофьорите, хванати с над 0,5 промила или употребили наркотици, докато не платят разходите за изследванията си, за до 18 месеца. Ще се отнема книжката за срок от 2 години и ще се налага глоба от 2000 лв. на водачите на трамвай или самоходна машина, ако откажат проверка за наркотици и алкохол. \nШофьорите, движещи се в аварийната лента на автомагистралата, ще се наказват с глоба от 1000 лв. и с лишаване от книжка за 3 месеца.  \n Съгласно промените, когато релсов път е разположен върху платното за движение, водачите на нерелсови пътни превозни средства, които се намират върху него, са длъжни да го освободят по възможно най-бързия начин при приближаване на превозните средства от редовните градски линии, за да ги пропуснат да преминат.  \n      \n", "date": "2017.09.15", "title": "Пияните шофьори ще плащат в болницата, ако откажат - до 18 месеца без книжка"}
{"url": "http://duma.bg/node/152647", "text": "До 9 февруари 2019 г. във всички страни от ЕС трябва да бъде въведена специална система, която да предотврати навлизането на фалшиви лекарства в страната. България е една от първите 5 страни, която се подготвя за този процес, обясниха пред депутатите от здравната комисия в парламента представители на сдружението \"Българската организация за верификация на лекарствата\". Предполага се, че на българския пазар годишно около 1% от лекарствата са фалшиви, но това прави около 1,5 млн. опаковки, обясниха от сдружението. Има ли у нас достатъчно лаборатории за химически анализ, за да установят каква част от дадено лекарство е активната му съставка, попита представителите на здравните власти депутатът от БСП проф. Георги Михайлов. Той бе категоричен, че е необходим сериозен контрол и върху интернет търговията на лекарства, тъй като често тежко болни, изпаднали в безизходица заради липсващи или нерегистрирани у нас лекарства търсят решение на проблема си именно в интернет. \nСпоред директорката ИАЛ доц. Асена Стоименова необходими са промени както в Наказателния кодекс, така и в Закона за лекарствата в хуманната медицина. Тя обясни, че когато ИАЛ прави проверки за фалшиви лекарства, продавани по интернет, акциите са съвместни с ГДБОП, но обикновено се стига до сървъри, които са в чужбина. \nКой ще финансира изработването на системата, няма ли въвеждането й да изисква назначаването на допълнителен персонал в аптеките, попита депутатът от БСП доц. Георги Йорданов. Изграждането на системата се финансира от вноските на фармацевтичните компании към европейското сдружение за верификация на лекарствата, а българските производители внасят таксите си само в българското сдружение. Търговците на едро и аптеките трябва да имат специален баркод-четец, който струва около 150 до 200 евро, а аптеките не е необходимо да променят софтуера си. Планира се у нас тестовете на системата да започнат в началото на 2018 г. и тя да навлезе на всички нива по това време догодина.   \n", "date": "2017.09.15", "title": "България въвежда контрол за фалшиви лекарства"}
{"url": "http://duma.bg/node/152648", "text": "40 прокурори от зоната на Апелативна прокуратура в Пловдив ще наблюдават делата за престъпления спрямо медици, пострадали при изпълнение на задълженията им по служба. \nЗоната включва 6 окръжни прокуратури - в Пловдив, Пазарджик, Стара Загора, Хасково, Смолян и Кърджали. Заедно с 27 районни прокуратури те ще проведат до края на септември срещи с лекарите от спешните отделения в района, на които да уточнят механизма за незабавни действия при посегателства. \nНа медиците ще им бъдат предоставени телефони за постоянна връзка с прокурор и служител на полицията. Разследването по делата ще бъде приоритетно. От екипите в болниците ще се изисква ускорено осигуряване на документи, явяване на пострадалите, обмен на информация и др. \nПрокурорите, които са определени да наблюдават делата за посегателство срещу медици, са от районните прокуратури, на които са подсъдни този вид престъпления, като във всяка окръжна прокуратура също е определен по един магистрат за координиране на работата. \nРазпореждането за определяне на специални магистрати по казусите с медицинските специалисти е във връзка със заповед на главния прокурор на Сотир Цацаров за създаване на организация и взаимодействие между прокурорите и центровете за Спешна медицинска помощ в цялата страна. \n    \n", "date": "2017.09.15", "title": " Пловдивската прокуратура ускорено разследва посегателства срещу медици"}
{"url": "http://duma.bg/node/152649", "text": "Работниците от оръжейния завод \"Емко\" в Трявна подновиха протестите си. Те настояват за възстановяване на търговския лиценз на дружеството, който бе временно замразен през  юли, заради установени нарушения при съхранението на боеприпаси и взривни вещества. За кратко протестиращите блокираха движението през Прохода на републиката, но до инциденти не се стигна. Протестът на оръжейниците от Трявна и село Белица започна със скандирания \"Мафия\", \"Лъжат ни\" и \"Искаме да работим\". Работниците се опасяват, че ще загубят работата си и че държавата им е обявила война. \nПротестиращите искат министърът на икономиката Емил Караниколов да изпълни обещанието си за връщане на лиценза, от което зависи и работата на дружеството. \nРаботили сме, дали сме всичко от нас за едно парче хляб, а те искат да ни ликвидират по неизвестни причини, споделиха протестиращи. \nСпоред директора на оръжейния завод \"Емко\" Славчо Димиев срещу дружеството има целенасочена държавна атака. Той заговори за тайни изнудвания, с впрягане на всички държавни институции, които под заплаха изпълняват наредените им действия за атака срещу фирмата. Според Димиев заради нечии интереси, вероятно икономически, искат един от големите работодатели да не съществува. Тези хора, които водят война, или по-точно подстрекават държавата да води война срещу нас, сигурно си имат имена, но този въпрос би трябвало да се зададе на ръководството на държавата, на правителството или на хора, които разследват, заяви Славчо Димиев. \nОръжейниците бяха категорични, че протестът им не е политически и предупреждават, че ако търговският лиценз на дружеството не бъде върнат, ще продължат с безсрочните протести.     \n", "date": "2017.09.15", "title": "500 оръжейници блокираха Прохода на републиката"}
{"url": "http://duma.bg/node/152650", "text": "Пожарникари и полицаи се зарекоха да правят всекидневни протести след 5 януари 2018 г., ако дотогава не бъдат изпълнени исканията им за по-високи заплати. Те се събраха за пореден път вчера да покажат недоволството си пред Народното събрание.  \nОгнеборците докараха пожарна кола, за да покажат в какви условия и техника работят всеки ден. Според изискванията на професията в един такъв автомобил трябва да има шестима души, а обикновено са двама или трима.  \nЗам.-председателят на СФСМВР Илия Кузманов заяви, че не са залагали протестиращите да са много, защото \"влизат в икономичен режим\". Той допълни, че мястото за протеста не е случайно избрано, тъй като през 2015 г. на 20 метра от НС те са прекарали в една палатка 44 дни в протест със социални и икономически искания, свързани с физическото оцеляване на пожарникарите. Тогава имало разбиране и е била приета наредба, отложена за 1 август тази година. Оказало се обаче, че дирекцията не е в състояние да я изпълни. \nМеждувременно вътрешният зам.-министър Стефан Балабанов заяви, че не бива да бъде обвиняван в липсата на диалог, тъй като през последните 4 месеца имало 6 съвета за социално партньорство. Той увери, че всичко, което синдикатите казвали, се докладвало на минутата на министър Валентин Радев. Балабанов искал колегите му да получават по 2000 евро на месец, но бюджетът на държавата не го позволявало. Той не уточни с колко процента ще се вдигнат все пак заплатите през следващата година. \nПо повод вчерашния професионален празник на пожарникарите директорът на пожарната главен комисар Николай Николов обеща до 2-3 месеца доставка на 750-800 комплекта с дрехи за огнеборците. Освен това 22 сгради щели да бъдат реновирани. Николов също искал по-високи заплати за колегите си. Той изрази уважението си към пожарникарите, които протестирали, но били само малка част от всички работещи.  Снимка Емилия Костадинова     \n", "date": "2017.09.15", "title": "Пожарникари и полицаи плашат с всекидневни протести"}
{"url": "http://duma.bg/node/152651", "text": "-    Първоначално си помислих, че това е някакъв майтап, а то взе, че се оказа истина. Направо е смешно! \nНе че има някакво значение какво пишат някои политикани, които са зависими и на чужда хранилка, която със сигурност не е руска. \nА руснаците ще си го преместят от мнението на една шайка български политически продажници! Утре, ако се обърне палачинката, същите калинки, ако не са фукнали при благодетелите си, първи ще подадат грапавите езици на изток за подмазване на руснаци. \n-    Русия може и да е заплаха за кабинета на Боко Тъпото, но не и за България, като цяло! \n-    Всъщност, аз, а и не само, възприемам кабинета на БГ за най- голямата заплаха за България, ББ е мутра пар екселанс, а вси4ки в парлмента са търтеи-крадци, използват Русия за отвли4не на вниманието от действителната заплаха \n-    Понеже повечето които се радвате и не мислите, ще ви светна какво би станало, ако след този доклад Русия реши да прекрати всякакви връзки в България: \n1. Спира газта и другите горива = минаваме на ток - градовете с централно отопление остават без топла вода и отопление през зимата. Вследствие на завишеното потребеление на ток започват да се получават всекидневни аварии-цената на тока се вдига = много хора не могат да си позволят да плащат скъп ток и остават на тъмно и студено. \n2. Лукойл с приятелчето на Боко Тиквата затвярат врати = Боко и Вальо почват да губят парички. Работниците в нефтохима няма да ги кометираме - те стават чистачи, бармани, рибари, продавачи в мола и т.н.... \n3. Почваме да внасяме газ от Турция, Гърция , Луната и Марс на тройни цени + втечнен газ от американските ни покровители.= цените на всичко се вдигат 20 до 50% (заплатите-не). \nАбе как една Германия не излезе с подобна резолюция, а? Ами се бори за Северен поток и иси гледа изгодата. Русия е огромен пазар, който с лека ръка затриваме, заради комплексарски нощни полюции… \n-    Та дори да е верна констатацията кой ви бута да ги говорите и пишете тези неща за Русия толкова категорично и разпалено. В тях вие самите не вярвате, но чакате одобрение и похвали от тези, които в историята никога не са ни мислили доброто. Не разбрахте ли досега, че и в реалната политика руснаците силно се водят от емоции.Ще има да чакате за газ! Глупаци, учете се от Унгария! \n-    Само с лакейство пред господарите от Вашингтон не се прави политика. Тези главанаци ще ни докарат някоя беля на главите с безмозъчния си слугинаж! Трябва да ги озаптим овреме! \n-    И защо Русия не е заплаха за Китай, за Сърбия, за Македония, за Унгария, За Чехия, За Словакия. Дори за Румъния не е заплаха. Дори за Гърция не е заплаха. А Русия е предпочитан бизнес-партньор. \nПита се в задачата, нас дебили ли ни управляват? Или американци, което си е едно и също. Та вижте, дори Германия не е спряла бизнеса си с Русия и се опитва в момента да го направи официално. Не ни върви с управляващи. \n-    Сега, когато Турция ще купи от Русия С-400, НАТО се притесни и току-виж Турция с руски газ и оръжие излезе от там, аз ще ви видя кой ще е опасен за нас, господа. Много сте зле. Стига облизвали чуждите обувки коленопреклонно, ние интереси нямаме ли си? Или винаги първи в Интернационала, било соц, било кап? \n-    Добре, докладът е за 2016-та, когато Плевнелиев подскачаше като чучело и се плюнчеше за хибридна война от Русия. Но сега сме 2017-та, защо е този доклад? В кой момент Русия е отправяла заплахи към България? \nНашите управници отидоха твърде далеч в продаването на родината ни на САЩ. Това че сме в НАТО и ЕС още не значи, че такива доклади трябва да ни ги пишат в УСА посолството. Също така проблемът на САЩ да си мислят че Русия се е намесила в изборите им си е техен. Там ако искат за смятат Русия за враг си е тяхна работа. Не е наша работа, не е наш проблем. \nМисля че е време да изразим нашият протест от това безобразие. Не само в социалните мрежи и по форумите. \n-    Русия е заплаха за богатите крадци , за които САЩ е безопасен рай...Welcome ! А ние с хляб и сол ще се разберем с руснаците , може и по един борящник да ударим :) Нас не ни мислете ! \n-    Много странна декларация,като изключим това ,че тя е абсолютно невярна и провокативна!Не се ли намери поне един човек в кабинета да обясни ,че тази декларация е срам и за правителството,и за НС и за цяла България!Не считам,че това е истинската представа на повечето от правителството!Толкова ли са наплашени,толкова ли са страхливи ,че да им наложат такава позорна декларация!Тази декларация всъщност е характеристика на моралните качества на министрите -продажни,себични,страхливи,безотговорни,безлични! Безмозъчни!Господ да пази България -само на него можем вече да разчитаме! \n    \n", "date": "2017.09.15", "title": "Наз@ем от мреж@та"}
{"url": "http://duma.bg/node/152652", "text": "Близо 10-годишната съдебна битка, която \"Шоуто на Слави\" водеше срещу \"Господари на ефира\" завърши в полза на Джуди Халваджиян и екипа му. На официалната си интернет страница пародийното шоу обяви, че продуцентът му е спечелил делото. Съдебната сага касае обвинения за нарушаване на Закона за авторското право и сродните му права. Исковете, предявени от продуцентската компания на Слави Трифонов \"Седем осми\" АД, бяха за неправомерно използване на кадри от шоуто му в \"Господари на ефира\". В началото на август обаче Върховният касационен със постановява, че нарушение на закона няма. Решението на ВАС е окончателно и не подлежи на обжалване. \"Господари на ефира\" обобщават, че през годините по спора са постановени 9 съдебни решения, болшинството от които приемат, че използването на откъси от \"Шоуто на Слави\" е допустима от закона форма на хумористична критика, за която не е нужно съгласието на продуцента и заплащането на възнаграждение. \nМеждувременно пародийното шоу откри новия сезон с нов телефонен номер, на който зрителите могат да сигнализират за нередности и злоупотреби. За да се свържат с екипа, хората трябва да наберат номер *3333.  \n    \n", "date": "2017.09.15", "title": "След близо 10 г. в дела Слави Трифонов не успя да осъди \"Господари на ефира\""}
{"url": "http://duma.bg/node/152653", "text": "Бившият шеф на СЕМ Георги Лозанов е спечелил доверието на телевизия \"България он ер\" и ще продължи да води авторското си предаване \"Необичайните заподозрени\" и през този телевизионен сезон. Той ще се изявява всяка неделя от 19 ч., вече се завъртя и първият епизод от новата поредица. \nОще преди началото на сезона от медията обявиха, че \"Необичайните заподозрени\" ще предложи на публиката си нови съдържателни рубрики. Георги Лозанов ще дава трибуна на неизречените коментари по актуалните за седмицата събития, теми и личности в първата част \"Въпрос на мнение\".   \n", "date": "2017.09.15", "title": "Георги Лозанов продължава изявите си по \"България он ер\""}
{"url": "http://duma.bg/node/152654", "text": "Истински музикални празници очакват жителите и гостите на столицата в следващите няколко дни. Две радиостанции решиха да зарадват почитателите си с безплатни инициативи, които включват много изненади. \nПърви своя подарък към слушателите ще направи екипът на музикалното радио N-Joy. \"Септември дойде и е време за нови приключения и трупането на нови знания. \n Преди да се завърнете в класните стаи обаче, Радио N-Joy ви кани на големия купон \"Отново на училище\"\", анонсираха инициативата си от медията. Радиото ще отбележи началото на новата учебна година тази събота от 11 часа. Екипът ще се разположи на лятната сцена в Борисовата градина. \"Ще има игри за най-малките, работилници, подаръци, хубава музика и незабравими емоции. Елате да се забавляваме с \"Отново на училище\"\", приканват от музикалната станция. \nДоста по-мащабни обаче са плановете на Радио София. Медията е в навечерието на специален юбилей - десетия си рожден ден. Това е и повода радиото да организира голям концерт на открито, с който да отбележи празника си. Шоуто ще започне от 19 часа на 19 септември, понеделник. Сцената ще бъде разположена на площад \"Княз Александър I\". \n\"На сцената пред Националната художествена галерия ще свирят победителите в пролетния конкурс на БНР Saint Electrics, в която участват добре познатите Мирослав Иванов (китара), Гриша Георгиев (вокал) и Деян Драгиев-Даката (барабани). Младата джаз певица Лилия Илиева с The Minimum Quartet ще изпълни популярна филмова музика. Невероятният Теодосий Спасов с неговия квинтет ще срещне фолклора и джаза в едно вълнуващо музикално преживяване\", разкриха част от изненадите си организаторите. На сцената и сред публиката ще е младият, слънчев и забавен екип на Радио София, за да отпразнува заедно със своите слушатели десетия си рожден ден. Входът е свободен. Във фейсбук страницата на БНР и на Радио София пък слушателите могат да видят кратки клипчета, с които да се запознаят с екипа, които подготвя предаванията на радиото. \n    \n", "date": "2017.09.15", "title": "Безплатни концерти очакват жителите и гостите на столицата "}
{"url": "http://duma.bg/node/152655", "text": "Със 7 на сто се увеличават заплатите на всички магистрати. Това бе решено на едно от последните заседания на Висшия съдебен съвет. Увеличението ще е със задна дата - от 1 септември. Последното увеличение на парите на магистрати и съдебни служители бе преди година. Средствата ще дойдат от икономии в бюджета на съдебната власт от близо 6,5 млн. лева и допълнителни 2 млн. лв. от остатък от миналата година. \nУвеличението на заплатите не засяга самите членове на Висшия съдебен съвет, някои от които след дни се връщат на магистратските си позиции. Още миналата година парите им бяха изравнени с тези на тримата големи в съдебната власт, а те пък са обвързани със заплатите на президента и премиера и се увеличават автоматично. \n    \n", "date": "2017.09.15", "title": "ВСС увеличи заплатите на магистратите със 7%"}
