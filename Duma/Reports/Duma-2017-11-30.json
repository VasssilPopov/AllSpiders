{"url": "http://duma.bg/node/156757", "text": "След като Върховният касационен съд атакува пред Конституционния съд част от последните промени в Наказателно-процесуалния кодекс, Висшият адвокатски съвет (ВАдвС) също сезира конституционните съдии, само че по отношение на над 20 нови законови разпоредби. Искането за обявяване на противоконституционност на големия обем от текстове в НПК, подписано от председателя на ВАдвС Ралица Негенцова, засяга воденето на процеса срещу обвиняеми лица задочно, даването на обезпечителни разноски към мярката за неотклонение \"парична гаранция\", както и условията, при които се води въведеното вече в процеса \"разпоредително заседание\", в частност това, че измененията предвиждат то да не бъде отменяно, ако защитникът отсъства. ВАдвС атакува пред КС и промяната на подсъдността на делата за корупция по \"високите етажи на властта\", които от 5-ти ноември т.г. вече са подсъдни на Специализирания наказателен съд, вместо на Софийския градски съд. \nНедоволството срещу промените в НПК идва три седмици след влизането им в сила. Измененията бяха гласувани окончателно в края на първата сесия на 44-то Народно събрание през юли т.г, а президентът не наложи вето.  \nПредложението за сезиране на Конституционния съд е прието единодушно на заседание на Висшия адвокатски съвет миналия петък.   \n", "date": "2017.11.30", "title": "И Висшият адвокатски съвет атакува пред Конституционния съд промените в НПК"}
{"url": "http://duma.bg/node/156758", "text": "Mетростанцията на Летище София протече след валежите от сняг през последните дни, a снимки на мокрото съоръжение наводниха социалните мрежи. От ръководството на \"Метрополитен\" оправдаха дефекта със специфичната конструкция на станцията, която била полуоткрита, за да не прегрява през лятото. \"Когато през зимата решетките не се затворят обаче, от покрива капе топящият се сняг\", обясни в телевизионно интервю зам.-директорът на дружеството, стопанисващо столичното метро, инж. Красимир Савов. Той подчерта, че досега не е имало проблем, защото решетките са затворени, но тепърва ще се установи дали те са оставени така по невнимание или умишлено. Савов заяви, че проблемът не е във фирмата-изпълнител, и обеща да бъде отстранен. Зам.-шефът на метрото смята, че въпреки теча на мястото не могат да се случат инциденти, защото мокрите места са обозначени, а метровлаковете тръгвали от сухата страна на перона. Станцията на Летище София е в експлоатация от 2015 г.     \n", "date": "2017.11.30", "title": "Протече метростанцията на летището "}
{"url": "http://duma.bg/node/156759", "text": "Гражданската организация \"Спаси София\", която протестира срещу лошата работа на столичния кмет Йорданка Фандъкова и бе набедена от Бойко Борисов за умишленото вадене на павета от бул. \"Дондуков\", обвини премиера, че се опитва да я дискредитира, за да отвлече общественото внимание. \"Опитите за дискредитиране няма да решат проблемите на града. Tова е начин да се търсят оправдания и да се отвлича общественото внимание, вместо да се търсят дългосрочни решения\", заявяват от организацията. Те настояват МВР да идентифицира извършителя на вандалския акт, за да се спрат спекулациите по темата. \n\"Спаси София\" се противопоставя и на опитите на Борисов да бъде \"пришита\" към която и да е политическа партия. Активистите на организацията подчертават, че са партийно независими и винаги са посочвали отговорните за грешните решения в София, \"критикувайки подозрителното единомислие между управляващи и опозиция в Общинския съвет по теми, предразполагащи към нарушаване на обществения интерес\". Възмущението им идва от премиерските подозрения, че последният протест на организацията срещу кмета Йорданка Фандъкова е организиран от БСП. Не приемаме да бъдем инструмент за саморазправа между политическите противници ГЕРБ и БСП, настояват от организацията. Те допълват, че на протеста им срещу ремонти на ремонтите, бавен и нередовен градски транспорт, презастрояване и липсваща квартална инфраструктура, мръсен въздух, неизползваеми велоалеи, унищожаване на архитектурното наследство на града и др. са били поканени всички общински съветници. Отзовали се представители на РБ, БСП, Сердика и Зелените, за да чуят исканията на столичани. Организаторите обаче ги предупредили, че няма да им дадат думата за партийна пропаганда. \n    \n", "date": "2017.11.30", "title": " \"Спаси София\" опроверга Борисов"}
{"url": "http://duma.bg/node/156760", "text": "Учителка получи шамар в училище. Случката се разиграла във вторник преди обяд в Основното училище \"Васил Левски\" в ромския квартал \"Изток\" във Вършец. В един от класовете осемгодишно дете буйствало в час и учителката го изгонила. При излизането от клас детето се ударило във вратата и се прибрало вкъщи. Баба му видяла, че се е наранило, и без да иска обяснения или да разбере какво точно е станало, се върнала в училището. Намерила учителката и й ударила няколко шамара. Срещу 43-годишната баба е заведено досъдебно производство.     \n", "date": "2017.11.30", "title": "Баба шамароса учителка"}
{"url": "http://duma.bg/node/156761", "text": "Общите събрания на Софийския университет вече няма да са публични, журналисти няма да може да присъстват при обсъжданията и гласуванията на решенията им. Тази промяна в правилника на вуза бе гласувана вчера от 256 членове на ОС, само петима бяха \"против\", 15 се въздържаха. Само членове на академичната общност ще може да присъстват на заседанията, които досега бяха публични. Никой не попита защо се прави тази промяна, която е безпрецедентна за Алма матер и за вузовете по принцип. \n Дискусия предизвика предложение за обявяването на конкурси за доценти и професори. Досега според правилника това ставаше \"при доказана нужда, когато работата по заеманата длъжност ще осигурява не по-малко от 45 часа лекции по задължителни учебни дисциплини за професор или доцент, и не по-малко от 240 часа упражнения или семинарни занятия за главен асистент или асистент\". Предложението бе \"доказана нужда\" и броят часове да отпаднат, а конкурси да има по реда на Закона за развитие на академичния състав, който позволява безконтролно роене на титулувани преподаватели и чиято промяна предстои в НС. Вместо предложената промяна обаче, бе гласувано увеличение на часовете за асистентите - от 240 на 270. ОС одобри без обсъждане и текст, разрешаващ на университета да създава търговски дружества \"за целите на стопанската реализация на резултати от научни изследвания и обекти на интелектуалната собственост\". Ректорът проф. Анастас Герджиков представи отчета за изминалата година от мандата му, включително с финансовите параметри, но се оказа, че този отчет не се съобщава на сайта на университета и остава само за вътрешно ползване. По закон вузовете са длъжни да публикуват в сайта си само годишен финансов отчет с изпълнение на приходите и разходите.  \n  \n    \n", "date": "2017.11.30", "title": "СУ засекрети заседанията на Общото си събрание "}
{"url": "http://duma.bg/node/156762", "text": "Адвокат Стоян Димитров от БСП оглави Общинския съвет в Разград и измести досегашната шефка на общинарите Надежда Радославова от ГЕРБ. Рокадата стана възможна чрез внасянето на извънредна докладна за смяната и тайно гласуване. 17 съветници подкрепиха искането на БСП, ДПС, реформаторите и независим за смяната на Радославова. Мнозинството поиска промяна с мотива, че в момента има недобра организация на работата. \nСтоян Димитров е бил депутат във Великото народно събрание, бивш областен управител и дългогодишен общински съветник. \nКметът на Разград д-р Валентин Василев, който е координатор на ГЕРБ, отказа да коментира внезапната смяна на председателя на Общинския съвет.   \n", "date": "2017.11.30", "title": "Социалист оглави Общинския съвет в Разград"}
{"url": "http://duma.bg/node/156763", "text": "ДПС и \"Обединени патриоти\" пак се изпокараха в парламента, докато течеше второто четене на Бюджета на ДОО за 2018 г. Двете формации прекъснаха важното пленарно заседание, отправяйки си взаимни и обидни обвинения от трибуната и банките. Председателят на Народното събрание Цвета Караянчева даде половинчасова почивка, която обаче не уталожи страстите. \nЛидерът на ДПС Мустафа Карадайъ прочете декларация, в която заяви, че по време на факелните шествия, посветени на 98-та годишнина от подписването на Ньойския договор в неделя, представители на \"Обединени патриоти\" са призовали за прекрояване на държавните граници на Балканския полуостров и по този начин рушат мира и стабилността в страната и региона. ДПС остро осъжда този акт и тези действия и категорично настоява НС и правителството да се разграничат от антидържавните прояви на националистите, настоя Карадайъ. Докато четеше декларацията, депутати от групата на националистите се провикваха от местата си. \nСекретарят на ПГ на патриотите Юлиан Ангелов пък обвини ДПС, че отричат исторически факти и изричат лъжи, за да влязат във властта. \"Срам и позор да отричате, че Ньойският договор е несправедлив за България. Вие отново и отново лъжете и манипулирате с единствената цел да се домогнете до властта. Няма да се получи. Докато някои ваши депутати носеха пантофки на почетния ви лидер в сараите - еничари такива има, ние се борихме за правата на българите, останали зад пределите на българската държава\", заяви Ангелов. Заради квалификацията \"еничари\" Ангелов отнесе забележка от парламентарната шефка.    \n", "date": "2017.11.30", "title": " ДПС и патриотите пак се изпокараха"}
{"url": "http://duma.bg/node/156764", "text": "Периодът 6-8 декември е предложението на Корнелия Нинова за среща на председателите на парламентарно представените партии. \"Предлагам да обсъдим общи политически и законодателни  действия, свързани с приватизацията, реституцията, концесиите, обществените поръчки и ролята на \"силовите групировки\" през годините на прехода\", пише в поканите от лидера на БСП. Тя призовава да се намери вярното държавническо решение, което да доведе до реални резултати и до очакваната от българския народ справедливост за ревизията на прехода.   \n", "date": "2017.11.30", "title": "Нинова предлага лидерска среща за 6-8 декември"}
{"url": "http://duma.bg/node/156765", "text": "Управляващото мнозинство отхвърли искането на БСП шефът на Бюрото за контрол над специалните разузнавателни служби Бойко Рашков да бъде изслушан в парламента заради изказванията му за подслушване на политици, магистрати и журналисти. ДУМА припомня, че лятото той обяви, че в Бюрото за контрол на СРС често постъпват данни за подслушване на политици, журналисти, магистрати с цел натиск, сплашване, шантаж и репресии. Някои от подслушваните са уведомени и са завели дела, други не знаят, че са \"на слушалки\", обясни тогава Рашков. Зам.-шефът на парламентарната комисия от БСП Славчо Велков отбеляза, че подобни признания будят притеснения за начина на съхранение на записите от СРС, както и за контрола върху тях. \nВчера социалистите опитаха да вкарат в зала годишния доклад на бюрото за контрол на специалните разузнавателни средства. Документът вече бе одобрен от ресорната парламентарна комисия при закрити врати. \"Касае се за наистина обезпокоителни данни и факти, изнесени още през август. Председателят на Бюрото потвърди в комисия изказването си, че имало нерегламентирани подслушвания. Имаше и други обезпокоителни констатации. Става въпрос за стряскащи факти и обстоятелства, които са изнесени не от кого да е\", мотивира Филип Попов от БСП искането докладът на Рашков да бъде включен като първа точка от вчерашната програма на НС. \nЗа\" бяха 98 депутати, \"против\" 78, а 23 се въздържаха. Парламентът ще приеме доклада на бюрото за контрол на СРС на закрито заседание следващата седмица, а депутатите ще могат да задават въпроси на шефа му Бойко Рашков.   \n", "date": "2017.11.30", "title": "НС скри Бойко Рашков от въпроси за подслушване на политици"}
{"url": "http://duma.bg/node/156766", "text": "Нито едно от предложенията на левицата не беше прието вчера на второто четене на бюджета на ДОО. Единственото одобрено предложение - за постепенно увеличаване на дохода, върху който се осигуряват земеделски стопани и тютюнопроизводители, бе прието на обсъждане в комисия. Предложението на управляващите бе тази база да скочи от 300 на 480 лв., БСП предлагаше тя да стане 330 лв., но в крайна сметка решението бе базата да стане 350 лв.  \nКато не увеличават максималния осигурителен доход, управляващите демотивират хората да се осигуряват, заяви депутатът от БСП Георги Гьоков. Предложението на левицата бе максималният осигурителен доход да стане 3300 лв., който е 2600 лв. от 2015 г. Не го увеличавате, защото ще пострадат вашите пари, обвини мнозинството Таско Ерменков и подчерта, че всички депутати са в конфликт на интереси, пазят си заплатите и отказват да плащат осигуровки върху пълния размер на месечния си доход. От БСП са пресметнали, че това би донесло 206,5 млн. лв. по-голям приход на хазната. \"Ние тук в НС, които взимаме над 3000 лв., нашата осигурителна тежест е по-малка. Това частно ли е?\", попита Драгомир Стойнев. Според него хората трябва да знаят, че като им се увеличава заплатата, ще получават и по-висока пенсия. \nМнозинството не прие и предложението на БСП за увеличаване на минималното дневно обезщетение за безработица от 7,20 на 12 лв. и гласува то да стане 9 лв. За пръв път е въведено и максимално дневно обезщетение от 74 лв. Гьоков припомни, че при Тройната коалиция минималните пари за безработица бяха 63% от минималната заплата, а с \"увеличенията\", предлагани сега от ГЕРБ, те са едва 37% от най-ниската заплата, което е и под прага на бедност. Това демотивира хората да се осигуряват, предупреди за пореден път депутатът. Най-вероятно, за да компенсират увеличението от 1,80 лв. на ден, управляващите въвеждат ограничение за обезщетението за безработица - то е за хора, които са се осигурявали поне 12 от последните 18 месеца. \nМнозинството не прие и увеличаване на обезщетението за отглеждане на дете от 1 до 2 г. до размера на минималната заплата (510 лв. за 2018 г.) и гласува своето предложение за 380 лв. (в момента сумата е 340 лв.). От мнозинството дори натъртиха, че в никоя страна от ЕС няма толкова дълго майчинство от 410 дни, както е в България. Да не би да имате политическо решение за преразглеждане на този период, щом го критикувате, попита Стойнев.   \nОт 1 януари минималните пенсии стават 200 лв., а от 1 юли - 207,60 лв. Управляващите не приеха предложението на левицата за преизчисляване на пенсиите, което би увеличило парите на старите хора с над 17 лв., а не със 7,60, както предлагат ГЕРБ.  \n1,082 млрд. лева са разходите за социални помощи и обезщетения в бюджета за 2018 г. \nСлед приемането на бюджета на ДОО с гласовете на управляващите социалният министър Бисер Петков обяви като голямата новина, че има повишение на минималните плащания и се намалява на 40% държавната субсидия. Допреди 2 години тя бе 50,4% от бюджета на ДОО, каза Петков, който тогава бе управител на НОИ.       \n \nНяколко хиляди работници и служители, пострадали от некоректни работодатели, продължават да са без защита. Това стана ясно от думите на омбудсмана Мая Манолова, която даде брифинг в парламента. Аз не просто съм гневна, аз съм отчаяна, заяви Манолова и се разплака. От думите й стана ясно, че Манолова ще разговаря с председателите на парламентарни групи.  \nДУМА припомня, че трябваше да се въведат мерки и нови правила за борба с некоректните работодатели и ако предложенията бяха минали, Инспекцията по труда щеше да следи дали фирмите плащат заплати и осигуровки и на напуснали служители. Но на инспекцията й трябвали 12 месеца, за да се подготви за мерките, заложени в закона.  \nПредлагаше се фирми, които не са изплатили дължимото на работещите, да не могат да участват в обществени поръчки. Сред предложените промени има и текстове, които удължават времето за получаване на изработеното от Фонда за гарантиране на вземанията при положение, че работодателят фалира. \n    \n", "date": "2017.11.30", "title": "Отхвърлиха предложенията на БСП за осигуряването  "}
{"url": "http://duma.bg/node/156694", "text": "За втори път глобалната организация \"Superbrands\" връчва почетни награди за специален принос в промоцията на бранда България по света. И този път са две - за третия в световната ранглиста тенисист Григор Димитров и световно признатата оперна певица Веселина Кацарова. Кацарова пристигна в България специално за бляскавата церемония по награждаването, за да получи своята почетна статуетка-награда (на снимката). Приза на Григор Димитров получи неговият мениджър Георги Стоименов. \n   \n", "date": "2017.11.30", "title": "Веселина Кацарова с почетна награда "}
{"url": "http://duma.bg/node/156695", "text": "Краеведското дружество в Добрич организира днес съвместно събрание с Регионалния исторически музей по повод 150 години от рождението на свещеник Павел Атанасов. Тържеството ще се проведе във възрожденското училище в етнографския \"Стария Добрич\". \"Името на свещеник Павел Атанасов е тясно свързано с добруджанската духовност. Той е фолклорист, записвач, автор на народни песни и техен изпълнител. Затова краeведите сме избрали той да ни е патрон,\" каза председателят на дружеството Атанас Пеев. Той припомни, че на 88-годишна възраст Павел Атанасов е станал член на Съюза на българските писатели. Същата година издава и книгата \"Текнали са 9 чешми\", в която са събрани 52 добруджански песни, които лично той е изпълнявал. \n    \n", "date": "2017.11.30", "title": "Краеведите в Добрич почитат 150-годишнината на патрона си"}
{"url": "http://duma.bg/node/156729", "text": "Нережисираните детски остроумия ни помагат да разберем режисирания свят на възрастните. В предишното време един малчуган все искаше да го къпят с държавния душ. Така посвоему той изразяваше предпочитанията си не към стационарната, а към подвижната \"слушалка\". Душът беше държавен, не защото е национализиран, а защото можеше да се държи с ръка, за разлика от прикрепения за стената. По-късно момчето питаше високопоставения си дядо само той ли е в залата, когато ходи по пленуми. Двеста членове и сто и петдесет кандидат-членове, пресмяташе дядото, към триста и петдесет души, много сме. Е, как много, упорстваше малкият, като чух по радиото, че решението е било прието единодушно. Значи само един душ е бил там. \nАко дядото беше жив, щеше да се удиви, че три десетилетия след промените към уж по-добро конгресите на управляващата партия, в колкото и голяма зала да се организират, все се провеждат сякаш в нея има само един душ. И още по-странно щеше да му се стори, въпреки солидната школовка от предишното време, че днес това учудва малцина. Повечето медии коментират еднопосочно, като че ли е нормално не просто да няма алтернативни кандидатури, но да липсва дори и един-едничък глас срещу фаворита, поне за асортимент, както се изразяват в някои среди. Анализите са в духа на соца, когато се поясняваше, че единодушието е не възраждане на култа към личността, а авторитет на ръководителя. И авторитетът вече се представя за толкова голям, че засенчва дори Левски. Казва се от най-отговорни люде, че Апостола е \"живял и работил\" преди 140 години, но сега времената са други, друг е и нашият лидер, и народът на него разчита да спаси България. И това се приема като чиста монета, без претенции дори към историческата неграмотност на произнеслия тези думи. Преди 140 години Дякона вече беше минал през \"бесилото славно\" на път към безсмъртието. А да напъхаш забележителната му революционна дейност в шаблон като \"живял и работил\" е по-кощунствено даже от непознаването на отделните периоди в комитетската му работа. Сякаш е бил някъде на щат и четеш подписани и подпечатани страници от трудовата му книжка. \nТова изригващо от високото като вулкана Агунг лековато говорене дотолкова залива с лавата си всичко в по-ниското, че е на път да порази и най-клишетоустойчивите умове. По повод падането на главата на Главчев миналата седмица писах за това как през всичките години на прехода парламентарните шефове пазят като зениците на очите си министър-председателите. Отклоняват въпроси и питания към тях, не смеят да ги извикат в Народното събрание, когато се налага, не позволяват да им се възразява, ако все пак са на трибуната, не дават дори да бъдат цитирани. За подобна защита поста си загуби не само Главчев, но и Герджиков през 2005-а, както и Савов през 1992-а. Голямо бе изкушението да напиша за премиера на прехода, независимо от името му, че \"денем му сянка пази орлица и вълк му кротко раната ближе\", но си дадох сметка, че това би било гавра и с Ботев, и с Хаджи Димитър. На други обаче подобни скрупули не им минават през главата, може би не само защото заемат най-високите постове, но и тъй като дотолкова са си повярвали, че мястото им е тъкмо там, та са убедени, че историята трябва да се съобразява с тях, а не те - с нея. Така стана възможно във връзка с постоянното преодоляване на \"Великата българска стена\" от мигранти премиерът да каже, че и Левски щеше да прескочи оградата, ако беше жив. Тук-там се появиха коментари, но не на популярните водещи в телевизиите и радиата, а главно - от опозицията, че това сравнение осквернява делото на Апостола. И никой не се сети да възрази, че подобно светотатство е и исторически невярно. Левски не успява да прескочи плета при Къкринското ханче и е заловен, докато мигрантите не само минават оградата на турската граница, откъдето и както си искат, но и стигат чак до Централната гара в София, качени върху покривите на вагоните. \nЛековатото говорене и безкритичното му възприемане обяснява доста, но не всичко. Ето защо някои съзират отговора в това, че комунизмът не си бил отишъл, други - че в страната вече нямало качествен материал, трети - в битието ни при неравноделния такт 9/80. Културтрегерите пък направо ни казват, че не ставаме и за чеп за зеле. Но това са обяснения все от възрастни и навярно тъкмо затова - неточни. \nДетският поглед ни насочва към държавния душ. От онзи, който го държи, зависи кой ще живее при комфортна температура и кой ще бъде попарен с вряла вода или смразен с ледена. Ето как душедържецът формира и дори формова не само благосъстоянието, но и - поради това - поведението на избиращите го. Което го прави душедържец в два смисъла - и на душа, и на душите. Докато не се разкъса тази връзка, единодушието все ще е налице. А може би и след това. При толкова много души с мерак да се подслонят под държавния душ.   \n", "date": "2017.11.30", "title": "Държавният душ и единодушието"}
{"url": "http://duma.bg/node/156727", "text": "ДЕН НА ДВИЖЕНИЕТО \"ГРАДОВЕ НА ЖИВОТА\". Движението възниква през 2000 г. в Тоскана (Италия). През с.г. 30 ноември е обявен за празник - това е денят, в който през 1786 г. Великият херцог на областта Леополд II, по-късно император на Свещената Римска империя, отменя смъртното наказание. За период от няколко години движението нараства и вече включва 37 столици и общо 573 големи и по-малки градове от целия свят, които са против смъртното наказание. Най-активни са Рим, Брюксел, Мадрид, Отава, Мексико сити, Берлин, Барселона, Флоренция, Венеция, Буенос Айрес, Остин, Далас, Антверпен, Виена, Неапол, Париж, Копенхаген, Стокхолм, Богота, Сантяго и др. 1508 - РАЖДА СЕ АНДРЕА ПАЛАДИО, ИТАЛИАНСКИ АРХИТЕКТ (УМИРА 1580 Г.). Най-значимият ренесансов архитект в Северна Италия, смятан от мнозина за твореца, оказал най-силно влияние върху класическата архитектура след Ренесанса. Негов образец е римската античност, но влага в своите сгради творческия си дух и своенравност. Всеки негов проект е един малък свят сам за себе си. Единственият от ренесансовите архитекти, дал името си на стил, запазил се до края на ХIХ в. - паладианството. 1603 - УМИРА УИЛЯМ ГИЛБЪРТ, АНГЛИЙСКИ ФИЗИК (Р. 1544 Г.). Известен с едни от първите изследвания на магнетизма и електричеството. Въвежда и самия термин електричество. Стига до извода, че Земята е магнетична и че това е причината компасите да сочат на север (дотогава има предположения, че те сочат към Полярната звезда или към голям магнитен остров на Северния полюс). 1900 - УМИРА ОСКАР УАЙЛД, ИРЛАНДСКИ И БРИТАНСКИ ДРАМАТУРГ (Р. 1854 Г.). Слава на модерен писател с оригинален талант му носи романът \"Портретът на Дориан Грей\". Автор е на девет комедийни пиеси, разкази, афоризми и анекдоти. Умира на 46 г. от менингит, забравен от всички и беден като просяк. 1957 - УМИРА БЕНИАМИНО ДЖИЛИ, ИТАЛИАНСКИ ОПЕРЕН ПЕВЕЦ (Р. 1890 Г.). Смятан за един от най-великите тенори. През своята кариера, продължила рекордните 41 години без прекъсване, пее в 2249 оперни спектакъла, изпълнявайки 62 различни роли, оставя около 400 известни днес звукозаписа, участва в около 20 игрални и документални филма. Изнася около 1000 благотворителни концерта. Фауст от \"Мефистофел\" на Ариго Бойто е негова емблематична роля. 1979 - ИЗЛИЗА АЛБУМЪТ \"СТЕНАТА\" (\"THE WALL\") НА \"ПИНК ФЛОЙД\". Остава в списъка на най-продаваните албуми цели 14 години. Текстът на \"The Wall\" е написан от Роджър Уотърс и донася световна слава на групата. Невероятният успех на песента ги провокира за още един хит - \"Another Brick in the Wall\" (\"Още една тухла в стената\"). През 1982 г. \"Стената\" вдъхновява Алън Паркър (режисьор) да направи и филм, чийто сценарист е Роджър Уотърс.   \n", "date": "2017.11.30", "title": "Датата"}
{"url": "http://duma.bg/node/156728", "text": "Попадналите неволно в Интер Експо Център в неделя можеха погрешно да останат с впечатление, че са на концерт на Жан-Мишел Жар. Или на сбирка на ултраекзалтирана религиозна секта. А то - партиен конгрес. Неизвестно защо обявен от управляващата ГЕРБ като отчетно-изборен. \nСитуацията напомня за разочарованието на Вуте от балета \"Лебедово езеро\" - езеро немa, лебеди не пущuха. И висшият форум на формацията, за която Цветанов не пропуска да добави, че е политическа партия - да не стават грешки: отчет нямаше - циганката умря, що да не се самопохвалим; избор тоже - \"тука има - тука нeма\" само с една чашка... \nЗа сметка на това несменяемият вожд и учител на една от най-младите, но най-здраво вкопчилите се във властта партии, бе издигнат в култ, на който могат да завидят любими ръководители от Йосиф Висарионович и Мао до Ким Чен Поредний. И понеже идолопоклонството в ГЕРБ отдавна е втръснало на публиката, ще погледнем през очите на чужденците. \"За ЕНП е истинско щастие, че има Бойко Борисов.  Ти внасяш спокойствие в Европа  Благодарение на теб трайният мир в района е факт...\" Оценката е на лидера на европейските народняци Жозеф Дол. Дали Миротворецът ходи по вода - пропусна да спомене. А вторият човек в ЕНП и кампаниен директор на партията Мърфи реши да направи густо на втория човек в ГЕРБ и погали Цветанов по козинката: най-добрият организатор и вдъхновение за всички нас. Може би изборната технология \"Цв. Цв. и чувалчeтата\" им допада... \nКъпех се в слава и вдишвах миризмата на тамян, казал бе нявга Чехов по друг повод. Което абсолютно съвпада със състоянието на Борисов. Е, разбира се, Той няма да е себе си, ако не се възползва от подобен аплодиращ форум, за да захапе основния политически опонент. Като човек, зает с умиротворяването на региони и разширяването на ЕС от Западните Балкани до Южните Курилски острови, премиерът учудващо бе запознат и със случващото се в родината му. И се възмути от протестите срещу управлението на София. Като изреди всичко, направено от кмета Му Фандъкова (\"Няма да им се притесняваш!\"), остави извън светлините на мощните прожектори в залата безобразията и кражбите, приложени като бонус към \"всичко\". И набеди за протеста БСП. \nИ пак те се оказаха виновни за опитите за провал на европредседателството, което напоследък е като бронежилетка за управляващите. Посочването на каквито и да било кривици неизбежно води до обвинения в саботаж на най-важното събитие от стъпването на хан Аспарух по тези земи насам. И за да бръкне дълбоко в сърцата на прагматичното народонаселение, за което дали зелето втасва добре е по-актуална тема от каквото и да било председателство, Борисов каза: 50 милиона струват изборите, 50 милиона отпусна сега правителството на пенсионерите за коледни надбавки. Не издребни с детайли колко ветерани на труда ще вземат правителствения дар и по колко стотинки точно. Но посланието по подразбиране бе ясно: ако искате предсрочни избори, не чакайте бонуси за Великден. \nЛеко изнервен, Борисов коментира телевизионна изява на лабораторния водач на автентичното дясно Костов по повод предлаганите приватизационни промени в Конституцията.  Атаката е най-добрата защита, \nкато се има предвид, че ГЕРБ с помощта на новата си патеричка \"Воля\" вече прокара през парламентарна комисия орязване на субсидиите на извънпарламентарните партии до лев. Това не е проект, насочен срещу главния враг - БСП, нито срещу задкулисния съюзник ДПС. Това си е открит удар срещу онази безформена засега сбирщина, която някога се именуваше Реформаторски блок, и която в предходното управленско упражнение създаваше ядове на Борисов. А сега и \"виновният\" за всички приватизационни далавери Костов се опитва да дава акъл. А неговите непълнолетни политически последователи - да крадат десни гласове. \nНямаше как темата за любимата от недолюбвания коалиционен партньор Валери Симеонов \"Велика българска ограда\" да не попадне в хаотичната - вероятно от вдишания тамян - реч на премиера. Но набъркването на името на Левски бе демонстрация на лош вкус, граничещ с откровена простотия. Както дребнаво-заядливо прозвучаха и обвиненията на Борисов, че БСП завиждали на успехите на неговата партия. Затова, видите ли, са си поставили за цел да провалят председателството. То, горкото, явно ще се точи като червена нишка до лятото догодина. \nИ в този конгрес (без никаква разлика от миналия неотдавна форум на столетницата) нямаше да замирише на политики, ако набедените за прагматици Горанов и Дончев не бяха вкарали някакви намеци за такива.  Очаквано подчинени на мантрата -  ние сме най-добри, ние сме най-велики - но с малко раздути цифри и смътни обещания. И точно поради това - лишени от елементарен реализъм. \nА декларацията \"Никога с БСП!\" прозвуча като старата българска поговорка за свинята, която се зарекла да не яде едни неща, прескочила плет и изяла пет (редактираме автентичния текст поради нецензурен контекст). Обикновено умните политици са по-умерени. Те прехвърлят отговорността за това, с кого ще им се наложи да пият кафе, да се прегръщат и целуват, да си стискат ръцете под масата върху избирателя - такава била волята на народа. А затръшването на вратата с декларация, от която следизборната ситуация ще те принуди да се отмиваш с белина, не е признак на политическа зрялост. Вечни приятели/врагове няма - има вечни интереси. \nБез да показва категорично отношение към съпридружния триумвират, конгресът на най-управляващите даде думата за приветствие на най-сенчестия и кротък напоследък лидер от обединената тройка Сидеров. Не се разбра - той ли се чувства по-неловко на трибуната или оставените като мълчаливи фикуси в ъгъла, но облечени засега в изпълнителна власт Симеонов и Каракачанов. Сигнал ли бе, че ще си събират багажа, или пък че са толкова свои, че не върви да възхвалят лично боса. Колкото до преизбора на Борисов  за председател на ГЕРБ с абсолютно пхенянско мнозинство: ако някой се учудва - да потърси лекарска помощ. Родена от властта, оцеляваща чрез власт, политическата партия все още се възползва от вече сдаващите акумулатори на лидерската харизма (в Струмица, Македонско, Б.Б. с двата хеликоптера е по-популярен, отколкото в Опанец, Плевенско). И не може да си позволи каквато и да е опозиционност спрямо носителя на божествената светлина. Която храни не само надарените с власт, но и техните роднини по пряка и съребрена линия. Колкото до ръкополагането на екс първия сред равни Главчев за шеф на вътрешнопартийната чрезвичайна комисия - това си е просто лъжица ерзац мед в кацата натурален катран. Там решава Той. Отстраняването на Цачева от политбюро на ГЕРБ си е черна неблагодарност. Юристката от село Драгана даде всичко от себе си - виновна ли е, че толкова може, демонстрира кучешка вярност към лидер и партия, а сега си остана с безхлебния пост на правосъден министър и то под шапката на \"многоръкия Шива\" Захариева. \nИма ли изненадани от конгреса на ГЕРБ?  Ако освен светлинно шоу сте очаквали танцьорки на пилон, атракции с коне, питони, тюлени ала Цирк \"Балкански\" - останали сте разочаровани. Ако сте фенове на евангелистки сборища - също. Там Библии и прочие праведна литература се раздава безплатно. Тук житието Му - \"Бойко, който винаги се завръща\", вървеше по 25 лева (приблизително едно месечно увеличение на полицейска заплата по ГЕРБ). Сигурно нарочно не са качили на 30 - за да се избегне асоциацията със сребърници. \nНо независимо или именно поради севернокорейското гласуване на делегатите, надценяването на резултатите на стореното и свръхоптимизма за начертания път, аплодисментите, преминаващи в овации, суперлативите на присъстващите и виртуалните приветстващи от братските партии, заради прогласяването на Б.Б. за \"лидер не само на България, но и на Балканите\" (по Цветанов), усещането за deja-vu не ни напуска. Виждали сме го. На ХІІІ (предпоследен) конгрес на БКП (1986). Той фризира Устава, направи козметични подмени в ЦК, бурно аплодира лидера. Набеляза тезисите за Деветата петилетка. Петилетката обаче приключи без онази Партия. Без онзи Централен комитет. Без онзи Лидер. \nКогато в началото на един текст споменем Чехов, няма как да не завършим с него. Деспотите винаги са живели с илюзии, пише класикът. Но докога онези, които поддържат деспотизма им, ще са склонни да приемат праха в очите за падащи звезди, при които си намисляш желание... \n   \n    \n", "date": "2017.11.30", "title": "  Севернокорейският конгрес на ГЕРБ  "}
{"url": "http://duma.bg/node/156730", "text": "\n        \n\"Българското крушение 1913\" е поредният фундаментален труд на акад. Георги Марков, който издателство \"Захарий Стоянов\" предлага. Щом започнете да го четете, ще се съгласите, че \"има безброй книги, някои от които заслужават да бъдат прочетени, други дори да бъдат препрочетени, но тази книга, заради изстраданите поуки в нея, трябва да стане настолна за всеки българин\". Националните крушения в историята връхлитат внезапно, но траят мъчително дълго. Втората балканска война само за месец предопределя тежката съдба на нас, българите, от първия оръдеен изстрел преди 104 г. до ден днешен, за да споделяме с неизкоренима тъга, че \"граничим със самите себе си\". За съжаление тази катастрофално загубена война десетилетия наред е изобразявана в повтарящ се едностранчив обвинителен акт под впечатляващото и противоречиво заглавие \"Престъпното безумие от 16 юни\", защото безумците не отговарят за действията си. Отговорностите години наред се прехвърляха взаимно между \"отговорните и неотговорните фактори\", за да се размият в сякаш всеопрощаващото \"нещастно стечение на международните обстоятелства\". \nАкад. Георги Марков знае много добре това, но търси в този капитален труд действителния глас на историята. Намира го в меродавните архиви на държавни наши и чужди институции, които са грижливо запазени и проговарят в изследването на големия учен. Но силата му е както в способността да открива неопровержими документални свидетелства \"от извора\", така и в умението да прониква добросъвестно отвъд страстите на събитията, въпреки натрупаните заблуждения на техните герои, защото последиците, макар и ловко нагласявани към причините, не могат правилно да ги обяснят. \nС необикновено трудна задача се е захванал акад. Марков. За да направи това цялостно и задълбочено изследване на Втората балканска война, той очертава и осветява трите кръга на злополучния за България развой: вътрешен кръг на противоречиви взаимоотношения между монарха, правителството и Главното командване; среден кръг на съгласуваните действия на противобългарската коалиция и външен кръг на разнопосочната намеса на Великите сили. Външната политика и дипломацията са пряко зависими от военната стратегия и хода на военните действия. Българският национален въпрос не само че не се решава с максималистичната клетва \"Всичко или нищо, сега или никога\", но се заплита още повече във въоръжения сблъсък \"един против всички\" на Балканите. Стратегическите граници се налагат със сила над етническите като печален израз на прословутото геополитическо явление \"балканизация\". Съседите на България обаче упорстват, че жестоката несправедливост към един народ може да бъде \"добре дошла\" справедливост за други народи. Историята твърде скоро и кърваво оправда техния \"свещен егоизъм\" в пламъците на Първата световна война. \nКнигата \"Българското крушение 1913\" е написана с познатия ярък и образен език на автора. Като никой друг историк акад. Георги Марков умее да казва много и с интересните и находчиви заглавия като \"Всичко или нищо, сега или никога\", \"Игра на война към истинска война\", \"Фронтови обръч и международно осиротяване\", \"Свиване на знамената за по-добри времена\", \"Българин да не остане!\" и др. И не без значение е, че авторът акцентира най-много на поуките.   \n", "date": "2017.11.30", "title": " Изстраданите поуки от една война"}
{"url": "http://duma.bg/node/156731", "text": "Едни хора от луксозен комплекс в полите на Витоша не могат да влизат в домовете си, защото едни други хора от частна фирма заявяват правото си на собственост върху паркинг точно пред жилищните им блокове. В това време една община трае и се крие от отговорността си. Случват се такива едни неща в най-големия град у нас с уж най-високия стандарт на живот. Явно не е достатъчно да имаш скъп апартамент под склоновете на Витоша, за да ти гарантира това безпроблемно битие. Оказва се, че без ни най-малко да очакваш, може да ти обяснят, че входът на имота ти е чужда собственост, през която нямаш право да минаваш. И точка.  \nХоди сега се жалвай на арменския поп за несправедливостта. Или на Столичната община за произвола. И в двата случая ползата ще е една и съща. Още в първия ден от избухналите пререкания между обитателите на комплекс \"Витоша парк\" и фирмата \"Витоша ски\", собственик на паркинга, районната общинска администрация даде ясно да се разбере, че тя помощ няма да окаже на никого. Защото да се намесва между собствениците на два частни имота не било нейна работа.  \nА чия работа е да се дават разрешителни за строеж в терен извън регулация, който после безпроблемно получава акт 16? Кой ли от общината е пропуснал да отбележи, че няма как да се получат тези два документа, ако изрично не е посочено откъде ще се влиза и излиза в имота? Разрешението за строеж е издадено преди повече от 10 години, но тази давност не дава право на настоящото ръководство да измива ръцете си и да търси виновните другаде.  \nГрешките, пропуските, подозираните беззакония с изграждането на жилищния комплекс очевидно не са от вчера. Те са започнали да се трупат, още когато някой е решил да осигури възможността за строеж на десетки домове там, където не им е мястото. Затова всъщност най-малкият проблем на общината е достъпът до блоковете. Току-виж се окаже изведнъж, че има проблем с установяването на статута на целия комплекс, а не просто на входа му. За десет години все някой от централната или районната администрация е трябвало да се усети, че рано или късно ще възникне проблем с преминаването през един частен имот, за да се стигне до друг. Затова е трябвало да се осигури път през общински имот. Сега на чиновниците ще им е доста трудно да се справят с проблема и е наивно да смятат, че нито някой носи отговорност за станалото, нито пък те са длъжни да вземат мерки за разрешаването му.  \nТова далеч не е първи пример за неясноти около строителство на големи сгради, съмнения за незаконност и усложнения в нормалното съществуване на столичани. Нима неуредиците около изясняването на собственост и статут на терени, върху които има щения да се строят небостъргачи, не е образец за липсата на стратегическо мислене и на общ поглед за устройствения вид на града. Пък и за промушване през тайните вратички в законите. Проблемите с градското планиране, разрешаването на строителство без оглед на местоположение, транспортна обстановка и налична инфраструктура са повсеместни и са пряк резултат от работата или от бездействието на общината и на нейното архитектурно направление. Затова от Столичната община не може да стоят отстрани или да заемат изчаквателна позиция с надеждата, че проблемът отвъд Околовръстното ще се разреши от само себе си. Няма как обитателите на София, които живеят там, внезапно да започнат да хвъркат, да пикират над частния паркинг и да кацат направо на балконите си. \nВпрочем кметицата Фандъкова май наистина има нужда да я поддържа бицепсът на Бойко, понеже току-що рокапа пък новото метро при летището. Нека сега Борисов пак да търси саботаж у недоволните, вместо у кметицата!    \n    \n", "date": "2017.11.30", "title": " Пак абсурди със строежите в София "}
{"url": "http://duma.bg/node/156732", "text": "Малко преди Фердинанд да вкара България на страната на Централните сили (Германия, Австро-Унгария и Италия) в Първата световна война, което ще доведе страната до втора национална катастрофа със стотици хиляди убити и ранени по фронтовете, водачите на опозиционните групи в българския парламент се срещат с царя в напразен опит да го отклонят от фаталното му решение. Впрочем, дейците на могъщата тогава ВМРО, проявяват същото като Фердинанд политическо късогледство, колкото и да мълчат по въпроса техните наследници днес, които дори управляват заедно с ГЕРБ. И вместо да обикалят България в нелепи опити днес да се опълчват на Ньойския договор, от ВМРО трябва поне да се извинят за вината на предците им от тази партия, за докарването на България до същия Ньойски договор, и за онова, което те са вършили в онези времена. Всеки държавник, който е на друго мнение, ВМРО тогава - ни повече, ни по-малко, осъжда на смърт. Достатъчно е да си спомним, че Никола Генадиев, който предвижда, че Съглашението ще победи във войната, за доклада си получава смъртна присъда от \"македонската Темида\".  \nСтамболийски претърпява неуспех в мисията си при царя, който не променя позицията си за стратегическата ориентация на царството в първия световен конфликт. Нещо повече, заради развихрилия се грозен скандал между двамата по време на срещата Стамболийски е арестуван и е осъден на доживотен затвор. Пуснат е от затвора едва в навечерието на капитулацията на страната ни през 1919 г. За зла ирония именно на Стамболийски като премиер-министър след няколко месеца - на 27 ноември 1919 г., му се налага да подпише пагубния за победена България Ньойски договор. Подписва го и счупва писалката.   \nПророчески звучат обаче при срещата им през 1915 г. думите на Фердинанд към Стамболийски, който го заплашва, че ще падне царствената му глава. Царят натъртва той да помисли за собствената си глава - след по-малко от десет години черното пророчество ще се сбъдне, докато главата на царя ще си стои на раменете му още над 30 години, но той ще види крушението на всичко, което е искал да постигне.  \nПредлагаме ви със съкращения стенограмата от препирнята между Фердинанд и Стамболийски, който със смелата си реч в двореца, с риск за живота си напразно защитава своята позиция за съюз със Съглашението - с Русия, Англия и Франция. Фердинанд не го чува и прави фаталната грешка, която синът му Борис ІІІ повтаря след 25 години. С което донася нови неизмерими беди на измъчената ни родина и записва Кобургите с черни букви в българската история. Из първата ми среща с царя \nРечта ми пред него на 4 септември 1915 г. Ваше величество, \nВъпреки изричното решение на земледелския ни конгрес, аз, в съгласие с моите другари от земледелската парламентарна група, се реших да поискам заедно с всички г-да, представители на опозиционните групи среща с Вас. \nСамо дълбоко заседналата в моята душа грижа към силно застрашените в тоя момент отечествени интереси ме заставиха да сторя това. И аз ида при Вас не да търся власт, а да изразя, доколкото силите ми позволяват, мнението на грамадната част от земледелския народ в България върху животрептущите въпроси, които създават чрезмерни грижи на всинца ни. \nПреди обаче да пристъпя към същността на актуалните въпроси, считам за нужно да ви заявя, че аз напълно съм еманципиран от сражаващите се едно с друго днес на политико-обществeното поле познати Вам чувства сред българския народ, наречени \"русофилско\" и \"немцофилско\". У мен винаги е царувало само едно чувство, едно разбиране спрямо парливия и жизнения въпрос за отечеството, то е: да бъде България цялостна и невредима запазена в тази чудовищна по своите размери световна буря и, ако е възможно, с минимум жертви да придобием максимум печалби пред олтаря на националните идеали. \nВаше величество. \nАз нe си служа с измислици, а с факти. Аз живея всред тази народ и зная неговата болна душа, зная неговото мрачно настроение. \nМоята задача винаги е била да възродя борческия национален дух на народа, ала едно нещо се запечати и остана и до днес непокътнато в неговата душа по съдбоносния голям въпрос, който ни занимава: \n1. Чувството му към Русия не е изчезнало. Това е скръбно, но е факт. Скръбно е, защото спъва свободния размах на българския държавник. \n2. Ужасното му впечатление от преживения погром също не е изчезнало. \n3. Вярата в управниците му е убита. \n4. Страхът от войната, а особено от една непопулярна война, и то война на няколко фронта, е страшен кошмар в неговото съзнание и постоянно го души. \n5. И най-важното, вярата му във Вас, Ваше величество, е окончателно разколебана и убита. В неговите очи, в очите на народа, след погрома от 16 юни 1913 г. Вие сте развенчани от реномето на тънък дипломат. \nМоже ли при наличността на всичко това да се предприеме най-непопулярната военна акция? И то от кого? От Вашето днешно правителство, което няма по въпроса подкрепата дори на своите бюра в селата? Не, решително не! \nИ когато така схващам положението, аз се осмелявам да отправя към Вас следните пълни с искреност слова: \nОтклонете Вашето правителство от предначертания му опасен и главоломен път; \nЗапазете неутралитета, дорде напълно се проясни положението на световната буря; \nУпотребете всичките си старания да се сближите с народа и да направите Вашите и тия на правителството Ви намерения що-годе сносни за народното дело; \nИздигнете Вашия поглед над бурята и впечатленията от нея, що всички ни окръжава, и не забравяйте, че тя е едно временно явление, което вихрушно ще отлети и в дъното на всичко ще си останат пак човешките и легалните международни отношения на народите по целия свят и в особеност на тия от Балканския полуостров! \nВаше величество, \nПреди да свърша, считам за необходимо да Ви припомня една само страница от близкото минало, която да вземете в съображение във Вашите действия и намерения. \nПрез 1913 г., тъкмо след демобилизацията на войските, ние започнахме да получаваме писма, пред нас ce явяваха делегации от всички кътове на България, чрез които озлобеният и озлочестеният български народ искаше от нас да застанем начело на борбата, за да издирваме и наказваме бързо и решително виновниците за погрома, между които първо място заемате Вие. Наистина, тези господа, които са сега около Вас, се стараят всецяло да се изплъзнат от отговорност, но ние никогаж не сме ги отделяли от Вас, Е добре, тогаз ние, понеже вярвахме, че погромът не е едно злонамерено от Вас и Вашите министри дело и понеже се страхувахме за съдбините на България от румънското нашествие, решително се обявихме против това жестоко народно намерение и успяхме да го отклоним. \nПомнете, обаче, че ако утре извършите същото престъпно деяние, ние, хората на Земледелския съюз, не само че няма да възпрем народното негодувание против Вас, а сами ще станем негови изразители, като Ви поднесем тежката, но справедлива негова присъда. \nНакрай, позволете ми да Ви прочета и предам в резюме всичко онова, което чухте от речта ми (чете): \nВаше величество, \nКогато за първи път се явява пред Вас представител на земледелска България, той е длъжен да Ви каже високо и смело истината, особено в един такъв съдбоносен момент, в който България преживява най-тежките си дни. Тая истина е: \nВсяка акция, която ще предприемате Вие с днешното правителство, предварително е осъдена пред съвестта на българския народ, защото той е изгубил вяра лично във Вас и Ви е развенчал в своята душа с реномето на тънък дипломат след катастрофата на 16 юни 1913 г., защото той е изгубил и вяра поотделно във всички партии, които са управлявали България и защото раните и ужасите от Балканската война още са пресни и са като кошмар връз народното съзнание. \nЕто защо ние предупреждаваме: \n1. Отклонете Вашето правителство от всяка авантюра. \n2. Запазете неутралитета. \n3. Не предприемайте нищо сериозно без свикване на парламента и без общонароден кабинет, който да преоцени всичко и, представлявайки всички течения в обществото, да успокои страната и да възроди оная вяра в народа, без която един народ не може да твори своята съдба, а може преждевременно да обърне собствената си земя на касапница и гробница. \n4. Не забравяйте, че е раздвоена народната душа и днешното правителство е най-малко в състояние да я сплоти и я направи способна за подвизи и съдбоносни дела. Тая раздвоена душа може да обърне страната по-скоро в арена на метежи и бунтове. \nБлагодаря Ви, че имахте търпение да ме изслушате.  Царят напуска Найчо Цанова и се отправя на другия ъгъл на \"Червения салон\" при мене, доближава се и започва: \n- Благодарих на Найчо Цанова за толерантния му език. Вие, г. Стамболийски, в село ли живеете? \n- Да. \n(Разговорът започва с плодородието, комитета за обществена предвидливост, за победите и пр. и след това преминава върху една от по-парливите теми.) \n- Знаете ли какво тягостно впечатление ми направи резолюцията, с която Земледелският конгрес забрани сношенията с мен?! \n- Резолюцията, Ваше величество, бе една временна мярка, която задоволяваше нуждите на тогавашния момент. Тя беше най-слабият израз на настроението против Вас в нашата среда. \n- Но Вие ме съветвате да се сближа с народа, а бягате? От мен... \n- Ние бягахме, когато всички, дори и най-ближните Ви бягаха от Вас. \n- Вие бяхте много дързък в речта си към мен. \n- Не, аз бях напълно откровен. Възползувах се от cвoбодата на словото, която вън не съществува, и Ви казах онова, което трябва да знаете. \n- Защо само мен държите отговорен за всичко? Тук има и други фактори. \n- Това е не само мое убеждение, но и на целия народ. Една голяма празнота в Конституцията е, дето Ви дава широк простор да бъдете все и вся. \n- Какво Ви съобщи г. Радославов в срещата, която имахте с него? \n- От неговите думи заключихме, че правителството окончателно вече е в обятията на централните държави. \n- Но какво Ви съобщи? \n- Това е моето и на другарите ми заключение. \n- Какво точно би казал г. Радославов? \n- И, че връщане из този главоломен път не мисли и да прави. \n- Но, в точ какво той Ви съобщи? \n- Не помня, па и не съм длъжен да Ви докладвам. \n- (нервирано) Вие, г. Стамболийски, ме заплашвате с метежи и бунтове. Вие ми съобщавате, че никой нямал вяра в моята способност и че сами някога щели сте да ми поднесете тежката народна присъда. \n- Да. \n- (още по-сърдито) Знайте, че аз си имам определен път. Ясно определена политика и ще вървя смело из тоя път, без да се стряскам от Вашите заплашвания. И когато вървя из този път, аз смятам, че много по-добре служа на народа, отколкото Вие. \n- То е въпрос... \n- Вашето служене на народа в тоя момент търпи въпросителни, много, много въпросителни. \n- (нервирано и високо) А, Вие се опитвате да хвърляте обиди, Ваше величество! И то в един момент, когато се нуждаете от подкрепата на всички. Е, добре, Вашите обиди не са в състояние да ме докоснат. Аз съм щастлив, че чух от устата Ви онова, което цял народ твърди, онова, което преди малко се мъчехте да оспорвате. Вие смятате да вървите из вашия път. Вървете, аз ще вървя из моя. \n- Ще вървя, защото моят път е истинското служене на народа, а не Вашият. \n- Моят път не е свършвал с погроми, както Вашият. И сега, ако речете да вървите, ще свършите с главата си. \n- (извън себе cи) Не жалете за моята глава, аз съм стар, мислете за Вашата глава, че сте млад (напуска сърдито). \n     \n", "date": "2017.11.30", "title": " Стамболийски към Фердинанд: "}
{"url": "http://duma.bg/node/156733", "text": "В българската политика са актуални сметките без кръчмар почти три десетилетия. Като нищо ще минат още петнайсет лета и ще се запее отново \"45 години стигат!\" \nТака нареченият Референдум на Слави мина и замина... Над два милиона и половина избиратели поискаха народните представители да се избират с мажоритарна избирателна система с абсолютно мнозинство в два тура, да се въведе задължително гласуване на избори и референдуми, а годишната държавна субсидия за финансирането на политическите партии да е с по лев на получен действителен глас... Ако бяха останали и другите три-четири въпроса, и те щяха да получат над два милиона и половина поне, като примерно Народното събрание да се състои не от 240, а само от 120 депутати. И така нататък... \nЕ да, ама не! Останалите около три милиона и половина не са поискали същото... Не стигат гласовете референдумът да бъде легитимен! И затова няма скоро да има мажоритарни избори, не е задължително гласуването, субсидията си е същата, защото, както казва Цветан Цветанов, партиите ще бъдат в ръцете на богатите бизнесмени и олигарси. Като че ли сега не е същото. \nЗащото не стигат гласовете на избирателите!? \nДобре. За трети път политическа партия ГЕРБ вече девета година управлява страната, а Бойко Борисов между мачлетата на \"Бистришките тигри\" прави заседания на \"Дондуков\" 1, защото няма кой да извика: \"Царят е гол, а премиерът - по футболни гащета\", преди да го обявят за футболист на годината... И то само с гласовете на един милион и нещо от народните избиратели. Останалите пет милиона от народа, наречен електорат, не са поискали същото. \nДържавният глава стана с гласовете на два милиона избиратели. Останалите четири милиона, питам, имат ли президент!? \nСметките могат да продължат и в кметските избори, както и в партийните форуми на отделните организации... Сметките са без кръчмар, разбира се. Но кой, аджеба, ще се самосезира в обществото ни, за да изправи тази явна въпиюща несправедливост в числата и сравненията? И най-вече в обясненията за резултатите от всичко това... \n    \n", "date": "2017.11.30", "title": "За сметките без кръчмар"}
{"url": "http://duma.bg/node/156734", "text": "Няма начин мислещите българи, които следят публицистичните предавания на БНТ, да не са останали смаяни, меко казано, когато в интервю с дъщерята на кубинската (и световна!) легенда Че Гевара, д-р Алейда Гевара, журналистката загуби ума и дума, замълча при отговор, че кубинците знаят какво става в България и че ще се поучат от опита. Откровено и прямо, с ведра усмивка, д-р Гевара убедено заявява, че Куба остава вярна на социализма, ще го реформира по свой образ и подобие, както ние казваме, и трудно проумява нашия избор. Мълчанието на задаващата въпроси принуди гостуващата в София за ІІІ международна среща за солидарност с Куба на страните от Централна и Източна Европа дъщеря на Ге да заяви със смях, че тя е искрена и това е мнението й.  \nСмущаващото в случая  е наистина ли сме стигнали до положение да смятаме, че истината е само от едната страна на монетата и че тази истина принадлежи само на евроатлантическата ни ориентация? Въпрос на време е другите да ни последват в тази ориентация, дали? Неолибералните стратегии ли са алфата и омегата на човечеството днес? Ще има ли кураж да се задават такива въпроси на представител например на Китай? Та там си има една партия, \"един пояс, един път\", музеите на ККП и Ленин си стоят по местата и се посещават масово, сувенири с портрети на Мао, Си Дзин Пин и Дън Сяопин се продават на всеки ъгъл, но цял свят завижда на постигнатото за последните 30 години от Пекин. Даже се гордеем, че следващата година ще сме домакин на инициирани от Китай срещи \"15+1\" и изведнъж започнахме да говорим за китайски инвестиции у нас. Хората по света имат различни възгледи, различни идеи за развитие на страните си, имат законно избрани правителства и ако не застрашават сигурността на други страни, тогава какво право имаме да се отнасяме с недоверие, също меко казано, към избора и бъдещето на тези народи? Да, в Куба имаше и има купони, но нито за ден не е спирано разпореждането всяко дете в страната да получава \nбезплатно по литър мляко всеки ден Дори за 1 дете в планината пътува учителка да го учи там, независимо че може да пътува с допотопни транспортни средства. Излишни са приказките за безплатното образование и здравеопазване, за постиженията в тези области, за песните и танците по улици, които не са виждали асфалт от десетилетия. Достатъчно беше да се види възторгът, с който стотици присъстващи на споменатата среща посрещаха гостите от Куба и още от 25 страни, които не скриваха симпатиите си към страната на Фидел и Че. Въпросът е защо загубихме онази мярка, която е характерна за онези, които мъдро наблюдават света, дават си сметка за процеси и идеи, които в крайна сметка имат отношение към бъдещето на човечеството? Не става въпрос за \"цивилизационен избор\". Куба също си има избор и го е направила, а как ще се справи в бъдеще време си е вътрешна работа. Има си и герои-легенди, боготвори ги и едва ли някой ще си позволи да ги принизи до \"прескочи-ограда\". Близостта със САЩ е и заплаха, и изход. А филмът \"Хемингуей в Хавана\", САЩ, излъчен от БНТ неотдавна, е поредното доказателство за ролята на Вашингтон в кубинските събития по време на Батиста и революцията, за факта, че и до днес има сълзи на съжаление в очите на североамериканците, когато става дума на Куба.  За нас остава горчивото усещане че объркването ни е стигнало до невъзможност да мислим трезво и професионално. \nРаздуханият въпрос с \"да стане нашата църква майка на македонската\" е поредното доказателство, че може и да сме \"правилно ориентирани и равностойни съюзници\", но сме забравили правилата за експертно мислене и дипломатично поведение. Особено, когато става въпрос за щекотливи теми, каквато е \"историческият шанс, който не трябва да се пропуска\", т.е. всъщност да признаем като църква-майка автокефалността на македонската църква. Станахме свидетели на коментари на \"обикновени миряни\", които \"не съм запознат/а с каноните на Светия синод, но съм подписал/а писмото на интелектуалците\", протест-натиск по време на заседание на клириците ни с \"ще мълчим и бдим, за да стане нашата църква майка на македонската\", но и с информации в интернет, че председателят на фондация \"Българска памет\" е участник в авторството на писмото на МПЦ и е негов приносител и т.н. Все прояви, които замъгляват с аматьорските си изблици един наистина важен за нашите интереси въпрос. Исторически нашата църква е майка, защото просто сме били една църква. Но днес сърбаме попарата на исторически неправди, които ни ощетиха не само териториално, но и духовно. След като има подходяща политическа среда, последвала подписването на Договора за добросъседство и сътрудничество с Македония, правилното решение беше да се остави Патриаршията ни да намери подходящия начин чрез доказалата нивото си наша църковна дипломация, чрез християнско търпение и молитви (те си знаят къде и как да ги отправят) да предприеме точните стъпки, за да не се предизвикат последствия, \nнепреценени от гръмогласните \"патриотари\" \nВ света на ислямистки заплахи и попълзновения никак не е без значение дали не може да се предизвика разкол сред православието. Сръбската църква вече заяви, че \"единственият легитимен представител на християните в Македония е Охридската архископия на архиепископ Йован Вранишковски\", а той не е писал писмо до нашата БПЦ. Църквата ни е пред изпитание, историческо и осъзнавано по достойнство от всички в Светия синод. Нямаше нужда от раздухване на непремерени  емоции, които целяха по-скоро ПР-акция за управляващите в стил \"успешна външна политика\" Дано не се получи \"изваждане на очи\" вместо \"изписване на вежди\", защото неведоми са пътищата на църковните политики, в които има и крамоли между Вартоломей и руския патриарх Кирил, и противоречия с Ватикана, и стремежи за влияния, които задължително следват определени интереси, повечето извън Балканите, и стремежи за ислямизация на определени групи от балканско население, и опасност от смут сред останалите поместни православни църкви, ако се действа не по канон и чрез смирение и т.н. \nВидно е, че липсата на експертност, на достатъчно познания, на сдържаност и прецизност, когато се цели успех в сложни и натрупани с десетилетия проблеми между страни и съюзи, включително църковни, може да предизвика \nрезултат, обратен на очаквания Единственият призив в случая би трябвало да бъде да се оставят компетентните да си свършат работата и то без да ги притискат и подтикват за ускоряване на крачки. \nА ако искат да бъдат полезни в българския интерес, нека се погрижат ресторантите ни да не се казват \"Forest\" или коледния базар в градската градина в центъра на София да си е наш, а не Weihnachtsmarkt и там да се продават Bratwurst in bread, schmuck, erzgebirgische volkskunst и т.н. \nПият хората немско греяно вино със спестени традиционни добавки и то на цени, които са съпоставими с европейските. Слуша немски коледни песни и то на живо, никой не се замисля. Няма друг открит коледен базар в центъра, а народът се настройва празнично. Дори и да е убеден, не се съмнява, че все сме си на последно място в Европа по доходи и нерешени проблеми. Е, имаме си \"успешна външна политика\", но тя ще напълни ли джоба ни и ще спре ли младите българи да напускат страната? Иначе може и да прегръщаме Ангела и Виктор, но \"Дейли телеграф\" написал в \"нескрито критична публикация\", по Иво Инджев, редица нелицеприятни слова за нашия премиер. Защо ли? И то при такива постижения в областта на външната политика и предстояща визита в Лондон? Експертите биха разчели сигналите. А ние можем да продължим да откриваме тоалетни и то от вицепремиери по границите, които никой не знае кой как ги охранява. Наистина дотам ли я докарахме?     \n", "date": "2017.11.30", "title": "Докъде я докарахме...  "}
{"url": "http://duma.bg/node/156705", "text": "Балканският маршрут на бежанците официално се смята за затворен, а хиляди мигранти още се опитват да преминат по него, за да стигнат до Западна Европа. И по-богатите от тях понякога и успяват - с помощта на каналджии. \nПристигайки на остров Хиос, Мохамед е наясно, че няма лесно да стигне до Западна Европа. Но 27-годишният се надява да се сбъдне мечтата му. Така поне са му обещали каналджиите. Реалността обаче е друга. През септември Мохамед най-сетне стига до Атина. Той е бедуин от Кувейт и е без гражданство. Избягал е от страната заради дискриминацията срещу бедуинското малцинство. Той може сравнително лесно да получи убежище на остров Хиос, но би трябвало да чака месеци, ако не и години на острова. \nСпоразумението за бежанците между ЕС и Турция предвижда бежанците да останат на съответния остров, докато бъдат проверени техните молби за убежище. И само тези, които получат убежище, получават право да преминат в континентална Гърция. Затова Мохамед решава да не подаде молба за убежище на острова. Плаща 800 евро на един сириец, който вече е получил убежище, и който има голяма външна прилика с Мохамед. С неговите документи той успява да си купи билет до Атина. \nВ Атина Мохамед чака указания от каналджията. Той се надява, че ще продължи пътуването си към Италия. Мохамед разказва, че неговият каналджия създал цяла мрежа от контакти по протежение на балканския маршрут. Местни хора, бежанци и мигранти работели за него. Мохамед, заедно с други бежанци, се придвижил нелегално до границата с Македония, която прекосил укрит в един ТИР. \n\"Много се страхувах. Камионът беше препълнен с мъже, жени и деца\", разказва Мохамед. В Македония той се укрива два дни в една къща край границата със Сърбия и чака нови указания. \"В тази къща имаше хора отвсякъде. Всички бяха пристигнали по същия маршрут. През цялото време, докато бяхме там, нямаше нищо за ядене\", казва Мохамед. \"В схемата участваше и една жена от Македония. Вероятно беше собственичка на къщата. След това продължихме към Белград\", продължава разказа си Мохамед. \nПо данни на \"Фронтекс\", много хора продължават да се опитват да стигнат до Западна Европа с помощта на каналджии, въпреки че балканският маршрут е официално затворен. От януари до октомври 2017 г. граничната служба \"Фронтекс\" е заловила 9964 души, повечето от които от Афганистан, Пакистан и Ирак. По данни на ООН, само през първите две седмици на ноември в Сърбия са пристигнали 307 бежанци. Повечето от тях са преминали по маршрута през Турция и Гърция или през България. \n22-годишният афганистанец Ядали и 19-годишният Ахмед от Пакистан от две години насам се намират в малкия град Шид на сръбско-хърватската граница, без да могат да продължат нататък. И двамата са опитвали многократно да стигнат до някоя държава от ЕС, но без успех. \"Три месеца бях в Турция, три месеца - в България. Няколко пъти ме връщаха обратно от Словения и Хърватия. Бях в три различни бежански лагера в Сърбия. Постоянно се опитвам да премина сам границата, защото нямам пари за каналджии\", разказва Ахмед. \nПодобна е ситуацията и на Ядали. Успял е да се добере до Унгария, обаче бил арестуван и след шест месеца върнат обратно в Сърбия. Бежанците в Шид се опитват постоянно да прекосят границата, скрити в ТИР-ове или във влака. Но полицията контролира камионите редовно. Частни охранителни фирми патрулират по гарите. Бежанците споделят, че каналджиите им искат между 300 и 1000 евро, за да ги прехвърлят през границата. А тези, които имат повече пари, плащат по няколко хиляди евро на някой местен таксиметров шофьор, за да ги прекара през границата. В цената е включен и подкупът за граничарите. \nМохамед също не може да напусне Сърбия. В Белград той чака обаждане на каналджията, на когото ще трябва да плати 4000 евро. Мохамед обаче няма друг избор освен да му се довери. Мохамед прекарва времето си заедно с други бежанци от различни страни. Мнозина говорят арабски. Изглежда, че всички те очакват само едно: телефонно обаждане с думите: \"Продължаваме към ЕС!\". Мохамед е оптимист. \"Всеки ден си повтарям, че никой не може да ме спре и ще стигна до Испания. Това е моята цел. Искам само да имам паспорт, за да имам същите права, както другите. Това е всичко!\".     \n", "date": "2017.11.30", "title": "Балканският маршрут уж е затворен..."}
{"url": "http://duma.bg/node/156706", "text": "Десетилетия Германия беше стабилния център на Европа. Тя има четвъртата икономика в света и най-голямата в Европа. Нейното общество е сравнително сплотено в рамката, която е определена в Европа от 1989 г. насам. Нейната политическа система е била солидна през това време, като двете основни партии в страната, Християндемократическият съюз и Социалдемократическата партия, формират управляваща коалиция последните 12 години. Докато интересите на членовете на Европейския съюз се разминаха поради кризата през 2008 г., а социалното и политическото напрежение разкъсва структурите на други държави, Германия остана стабилната скала, на която почива Европа. Не е преувеличено да се каже, че ако Германия се дестабилизира, европейските институции и Европейският съюз като цяло няма да оцелеят. \nГермания не се дестабилизира, но се клатушка. Един признак за това е невъзможността немските партии да формират ново правителство след изборите през септември. Причината за това е, че политическата реалност на Германия се е променила: както ХДС, така и СДП са загубили по около 20% от местата си в парламента на изборите; Християнсоциалният съюз в Бавария, дългогодишният партньор на ХДС, загуби почти толкова; и двете леви партии, Зелените и Левицата, едва успяха да спечелят. Междувременно дясната Алтернатива за Германия получи 93 места, за да стане третата по големина партия в парламента, като взе повечето от своите гласове от ХДС и СДП. Освен това, Свободната демократическа партия, традиционно либерална партия, посветена на свободните пазари с малцинствена евроскептична фракция, стана четвъртата по големина партия, след като не успя да спечели места на предишните избори. \nТова не е земетресение, но базата се е изместила. ХДС и СДП все още могат да формират голяма коалиция, но засега не са успели да направят това. Както при всички политически въпроси, има много причини за това, но най-дълбоката причина е, че ХДС и СДП се превърнаха в една и съща партия. Те са управлявали заедно, споделяйки една и съща еврофилска идеология и имайки подобни възгледи за ролята на Германия и начина, по който трябва да се управлява германското общество. Двете големи политически партии не успяха да предоставят на германската общественост различни визии за бъдещето на страната и различни гледни точки по въпросите, които засягат германците - като ЕС, имиграционните и социалните програми. \nВ резултат на това се появиха други партии. Тези партии са твърде малки, за да се очаква да управляват, и затова не е нужно непременно да заемат позиции, за които широко се призовава. Вместо това те издълбаха ниши с мнения, предназначени да обединяват фрагменти от германското общество. Левицата прави това от години, а сега Алтернатива за Германия се засили, за да представлява националистическото право, а свободните демократи представляват неясна либерална позиция. Нито една от тези партии няма да управлява, но заедно те представляват единствената опозиция срещу онова, което се нарича утвърдени партии. Проблемът е, че утвърдените партии се състоят от много по-малки потоци и тънкостите дори на управляващата коалиция са забравени. Това е един фактор, който доведе до негодувание от тази политическа хегемония. Маргиналните партии привличат не само споделящи едно мнение идеолози, но и такива, които са отблъснати от упадъка на дебата между големите партии. Поради това СПД е много предпазлива при приемането на място в друго коалиционно правителство. Германия се нуждае от утвърдени партии, които обсъждат и не се съгласяват, а не от хегемонистичен център, който предизвиква бунтове в покрайнините. \nВ голяма степен политиката е незаинтересована от геополитическа перспектива. Гледането на личните амбиции на различните играчи, които се крият зад полезни принципи, рядко разкрива лежащите под повърхността социални реалности. Но ние живеем във време, когато политиката в САЩ, Обединеното кралство, Германия и други страни разкрива дълбокото социално напрежение, на което трябва да се обърне внимание. Гневът между различните крила е реален и извеждането им наяве е единственият начин да се справим с тях. \nГермания не е Ангела Меркел, макар че тя умело е изградила политически център, за който твърди, че говори от името на цялата страна. Но Меркел също така създаде опозиция, която отправя предизвикателства към центъра по редица въпроси. Когато една голяма коалиция пренебрегва противниците или се преструва, че те са просто механизъм, базата под коалицията отслабва. Всъщност има голям дебат в Германия за бъдещето на страната по въпроси от ролята на германската култура до социалната държава. Голямата коалиция избутва встрани тези неща и колкото повече го прави, толкова повече политическата система и социалната действителност ще се различават, докато земетресението неминуемо пристигне.     \n", "date": "2017.11.30", "title": " Германия, коалиция и социални земетресения "}
{"url": "http://duma.bg/node/156707", "text": "Саудитският принц Митеб бин Абдула, който беше арестуван в рамките на продължаващата кампания за борба с корупцията, е получил разрешение да напусне луксозния си затвор. Високопоставеният принц Абдула се е съгласил да плати повече от 1 млрд. долара и да признае, че е замесен в корупция. 65-годишният син на покойния крал Абдула и бивш ръководител на елитната Национална гвардия беше сред десетките членове на кралското семейство, които бяха обвинени от саудитските власти за пране на пари, подкупи и присвояване на публични средства за самообогатяване. Засега не е ясно дали принцът е бил освободен, или е бил прехвърлен в някаква друга форма на домашен арест.   \n", "date": "2017.11.30", "title": "Принц откупи свободата си срещу $1 млрд."}
{"url": "http://duma.bg/node/156708", "text": "Европейската комисия предлага да се забрани използването на подсладители в сладкарството, става ясно от гласуване в комисията по околна среда и храните на Европейския парламент. Брюксел иска да сложи край на влагането на изкуствени подсладители в торти, бисквити и други печива, тъй като смята за непродуктивно разделянето на храните на такива за обща употреба и за потребители със специални нужди. Става дума за подсладители като аспартам и захарин, както и Е950. \nЕвропарламентът обаче не е съгласен и е подел инициатива да спре предложението. Социалистите в Европарламента пък се заканват на месото. Те се противопоставят на идеята на Еврокомисията да разреши влагането на фосфатни добавки в месото, което се използва за правене на дюнери и кебапи. Производителите искат да слагат ди-, три- фосфати и полифосфати, за да удължат трайността и да запазят месото сочно за по-дълго време. Евродепутатите се позовават на научни изследвания, които правят връзка между фосфатите и високото кръвно, и сърдечните заболявания.   \n", "date": "2017.11.30", "title": " Брюксел забранява подсладителите в тортите"}
{"url": "http://duma.bg/node/156740", "text": "Първото издание на изложението \"Дестинация Варна\" бе открито вчера в морската столица. Над 50 фирми представят продукти и услуги в хотелиерство и ресторантьорство, туристически пътувания, ваканции, СПА, младежки и екотуризъм   \n", "date": "2017.11.30", "title": "\"Дестинация Варна\""}
{"url": "http://duma.bg/node/156741", "text": "Управителният съвет на Държавен фонд \"Земеделие\" (ДФЗ) e решил да отпусне 1,044 млн. лв., с които ще се компенсират стопаните, които имат щети, причинени от неблагоприятни климатични условия. Изискването е те да може да бъдат приравнени на природни бедствия, настъпили през 2017 г. На подпомагане подлежат земеделски стопани, които са подали заявление за подпомагане по схемата за държавна помощ в периода от 23 октомври до 10 ноември 2017 г. \nЗа финансова подкрепа на земеделски стопани с унищожени животни в област Бургас в резултат от настъпило неблагоприятно климатично събитие - наводнение през октомври 2017 г., ще се разпределят 46 хил. лв. Средствата ще бъдат изплатени по линия на \"de minimis\". \nЗа отпускане на индивидуална държавна помощ на оранжерия за компенсиране на пропуснати доходи вследствие на градушка са предвидени 298 775 лв. \nДФЗ ще даде и 4 993 904 лв. за извършена вече профилактика и ваксиниране на животните за периода 1 юли - 30 ноември 2017 г. Парите се разпределят за ваксини за антракс, заразен нодуларен дерматит, диагностика на туберкулоза и др.     \n", "date": "2017.11.30", "title": " ДФЗ отпусна 1 млн. лв. за стопаните с пострадала реколта"}
{"url": "http://duma.bg/node/156742", "text": "При проверки в търговската мрежа са засечени нарушения при безопасността на играчки и електроуреди. Проверките са направени от Държавната агенция за метрологичен и технически надзор (ДАМНТ), като целта е превенция и установяване спазването на изискванията за безопасност. Контролиращите са проверили играчки, електрически уреди, машини, лични предпазни средства, радиосъоръжения и др. Инспекциите са се провели предимно в малките населени места, където обикновено се регистрират по-голям брой нарушения. \nОт проверени общо 649 продукта в търговската мрежа в 368 от тях са открити несъответствия, съобщиха от ДАМНТ. Най-честите нарушения са липса на СЕ маркировка, която показва, че продуктът е произведен съгласно утвърдените европейски стандарти, липса на инструкции на български език, както и липса на информация за произход. \nСъставени са 131 акта, както и 80 броя констативни протокола на несъответстващите продукти и на лицата, които ги предоставят на пазара. Предстои издаване на заповеди за спиране разпространението или използването на несъответстващия артикул, изземване, както и унищожаване в съответствие с предвидените в закона разпоредби.      \n", "date": "2017.11.30", "title": "Засякоха нарушения при безопасността на играчки и електроуреди"}
{"url": "http://duma.bg/node/156767", "text": "Тричленен състав на Софийския апелативен съд  (САС) зае страната на Ценко Чоков в опита на прокуратурата и лично на главния прокурор да изправи отново пред съда бившия кмет на врачанското село Галиче за фалшифициране на документ, съобщи \"Правен свят\". Тримата съдии Камен Иванов от бившия ВСС, Весислава Иванова, изпълнителен секретар на Съюза на съдиите в България, и бившият служебен зам.-министър на правосъдието Алексей Трифонов, намират искането на Сотир Цацаров за възобновяване на процеса за неоснователно. Решението на САС е окончателно и не подлежи на обжалване. \nСтава въпрос за дело, по което Районният съд в Бяла Слатина, а след това и Окръжният съд във Враца отсъдиха в полза на Чоков. Той бе оправдан по повдигнатото обвинение за документно престъпление. Според прокуратурата кметът на Галиче е присвоил земеделски имот. Той бе заподозрян, че в качеството си на длъжностно лице е съставил неистински официални документи с цел същите да бъдат използвани като доказателство за покупка на земеделска земя. \nПрез септември Сотир Цацаров поиска възобновяване на делото. Според главния прокурор първоинстанционният съд е допуснал процесуално нарушение, назначавайки комплексна съдебнографическа експертиза, в която взели участие само графолози, но не и медик, който да установи дали заболяванията на свидетелката могат да доведат до промяна в почерка й. \nЦенко Чоков е подсъдим в Специализирания наказателен съд, заедно със сина си Мартин и още петима, като организатор на престъпна група за лихварство, палежи, побой и изнудване. Той е в ареста от около година и половина. Едва в началото на октомври със свое окончателно решение Върховният административен съд отстрани Чоков от кметския пост в с. Галиче.     \n", "date": "2017.11.30", "title": "Съдът отказва да възобнови дело срещу Ценко Чоков "}
{"url": "http://duma.bg/node/156768", "text": "Жителите на селата Зверино, Игнатица, Елисейна, Учиндол и Злидол в община Мездра вчера отново излязоха на протест срещу предвиденото двойно поскъпване на водата. Предишният им митинг бе на 22 ноември. \nСпоред местните жители поскъпването на водата е несправедливо, защото водоснабдяването в района е гравитачно, без разходи за електроенергия и помпи. Жителите са организирали и подписка, подкрепена масово от населението на селата. В нея е посочено, че водопроводната мрежа в тези населени места е изградена преди век от жителите им с доброволен труд и самооблагане.Кметът на Зверино Ценко Цанев заяви, че поскъпването на водата не е подкрепено от никакви мероприятия за подобряване на услугата и водопреносната мрежа, а през последните няколко години са правени съвсем леки ремонти. \nВ момента питейната вода в селата по Искърското дефиле струва 1,30 лв. за куб. м. ВиК-Враца обаче има инвестиционна заявка за увеличение на цената на до 2,73 лв. за куб. м, поскъпването е предвидено за цяла Врачанска област. Предложението за новата цена мина през обществено обсъждане в Държавната комисия по енергийно и водно регулиране. Окончателното решение на КЕВР ще се вземе днес на закрито заседание. \n    \n", "date": "2017.11.30", "title": "Пет села отново излязоха на бунт срещу поскъпването на водата"}
{"url": "http://duma.bg/node/156769", "text": "Целта на БСП в област Стара Загора е победа на местните избори и силно представителство в Общинските съвети. Тази задача бе поставена още отсега на провелото се във вторник вечер заседание на Областния съвет на партията. Мобилизацията за изборите през 2019 г. минава и през анализ на слаби резултати до момента, смятат социалистите. Те виждат необходимост от промяна на политиките и организацията на партийната работа в областта, особено на местата с последователно слаби изборни резултати. \n\"През 2014 г. на парламентарните избори запазихме позиции в областта с 2 депутати въпреки трудната ситуация за БСП. През 2017 г. промяната в БСП се отрази в изборите, областта има 4 депутати. Наравно сме с ГЕРБ. Тази тенденция трябва да бъде пренесена и в местните избори. Ако по места се работи по стария начин обаче, това няма как да се случи\", заяви Драгомир Стойнев, член на ИБ на БСП и зам.-председател на парламентарната група на левицата. \nСпоред старозагорския областен председател на социалистите Румяна Динева темата за борбата срещу корупцията, повдигната от БСП на национално ниво, е сред знаците, които хората по места отдавна чакат и подкрепят. Според нея партийните членове в района очакват по-динамична работа. \"Чуват се отделни гласове и реакции срещу промяната, включително и срещу такива знакови решения като това за пряк избор на лидера на БСП. Те обаче не са показателни за мнението на хората ни. Ако проследим тези единични гласове, ще видим, че идват оттам, откъдето промяна в работата и резултатите са най-нужни\", смята Динева. \n  \n    \n", "date": "2017.11.30", "title": "Левицата в Стара Загора се прицели в победа на местните избори"}
{"url": "http://duma.bg/node/156770", "text": "Визитата на Бойко Борисов в Саудитска Арабия започна със закъснение, след като българският правителствен самолет не бе допуснат до въздушното пространство на Иран. В Риад външният министър Екатерина Захариева се оплака, че Техеран спрял делегацията в последния момент, въпреки че самолетът е притежавал необходимите дипломатически разрешения за полета. Заради скандала временно управляващият иранското посолство у нас е бил повикан вчера в МВнР в София за обяснение. \nЗа да излезе от ситуацията, екипажът се е върнал към Турция и със съдействието на Анкара е получил разрешение за полет над иракска територия, обясни Захариева. \"Веднага, след като кацнахме, нашият посланик в Иран се е свързал с дежурния в тяхното министерство, който е обяснил, че не е знаел, че на този самолет е българският министър-председател и че е имало леко отклонение от маршрута, поради което самолетът е помолен да напусне територията. По наша информация това не е така. Българската страна е имала официално издадено разрешение за преминаване през въздушното пространство на Иран - и за отиване, и за връщане, още преди осъществяването на полета, и всякакви твърдения за липса на разрешение и неспазване на процедурите са неверни и спекулативни\", настоя вицепремиерът. \nВ социалните мрежи Бойко Борисов се похвали, че в Рияд е бил посрещнат от емира на столицата Файсаз бин Бандар ал Сауди. \"Ще се срещна с Негово Кралско Величество Салман бин Абдулазиз ал Сауди. Надявам се визитата да даде тласък на икономическото и търговското сътрудничество между България и Саудитска Арабия\", написа той.  \nВ делегацията е включен и бившият премиер Симеон Сакскобургготски.     \n", "date": "2017.11.30", "title": "Иран не допусна в небето си самолетa на Борисов  "}
{"url": "http://duma.bg/node/156771", "text": "С оправдания шефът на дирекция \"Язовирни стени и съоръжения\" в Държавната агенция за метрологичен и технически надзор Кирил Войнов се опита да обясни скандалите около стопанисването на язовирите у нас. Бившият пожарникарски началник дори опита да прехвърли вината за липсата на наказания при зле стопанисвани язовири на кметовете. Кирил Войнов заяви, че е началник на контролен орган, а за изкуствените водоеми отговарят други. \"Ние не стопанисваме язовирите, ние сме надзорен орган. 4523 язовира са на кметовете, тъй че да бъдат така добри, когато са ги приемали навремето, не са си давали сметка, че тези язовири трябва да се експлоатират, трябва да се отделят средства\", прехвърли отговорността бившият пожарникар. \nДирекцията е издала 434 акта и 230 наказателни постановления. Санкцията от 1000 лв. е лична за всеки кмет, но има представители на местната власт, които се крият от дирекцията, оплака се Войнов. Той призова за ясна държавна политика по отношение на язовирите, защото вероятно кметовете щели да започнат масово да искат разрушаване на язовири, които са правени в края на 50-те години за напояване. \nВойнов се оплака, че е получил в насипно състояние информацията за водните съоръжения у нас, а две години по-късно все още имало \"400-500 гьола\", които не са установени. В телевизионно интервю Войнов се похвали, че след човешките жертви при потопа в Бургаско той и подчинените му вече получават прогноза за времето от БАН на всеки 24 часа. Преди това трябвало да работят с 5-дневни данни от МОСВ. Опасните язовири у нас са под 200, смята генералът. \nПо отношение на нeремонтирания яз. \"Бели Искър\" Войнов обясни, че принципал на обекта е МРРБ, а нивото на водата се поддържало така, че да гарантира нормална експлоатация на язовирната стена. 25 години нищо не е правено, призна Войнов.     \n", "date": "2017.11.30", "title": "Войнов обвини кметове за язовирите"}
{"url": "http://duma.bg/node/156772", "text": "НЗОК няма да плаща догодина иновативни лекарства, реши мнозинството снощи при второто гласуване на бюджета на НЗОК за 2018 г. \"С приемането на този параграф казваме на хората, че ако са богати, може да си позволят да си купят и да се лекуват с иновативни лекарства, но ако са бедни - не. Срамен е този дебат за 25-28 или 30 млн. лева!\", ядоса се Драгомир Стойнев от БСП на упорството на депутатите от мнозинството. Тази мярка е временна, увери Даниела Дариткова от ГЕРБ, председател на здравната комисия. По думите й забраната била необходима, за да бъдела прецизирана нормативната уредба. Нелепо прозвуча аргументът й, че лекарствата и терапиите, за които ставало въпрос, не се прилагали тази година и се тиражирали спекулации. В отговор Стойнев припомни, че през всичките години на управление от ГЕРБ все твърдят, че ще направят нова визия на сектора. \"Ами направете я тази визия, ако можете, ако не - кажете, че се провалихте\", заключи депутатът от левицата.  \nНе може да има фискални аргументи пред живота и здравето на пациентите, заяви Хасан Адемов от ДПС. Той попита кой е този, който може да наложи мораториум на правото на българските граждани да се лекуват с иновативни медикаменти? Адемов подчерта, че ако сега не бъдат допуснати очакваните 17-18 одобрени животоспасяващи нови терапии, които се забранява да бъдат платени от касата, догодина ще са вероятно 2 пъти повече. \nДанаил Кирилов от ГЕРБ поиска дебатът да бъде прекратен, защото дори на него му станало ясно за какво става въпрос, което ядоса още повече левицата. Чувствате надмощие и искате да смачкате дебата, отговори Стойнев. Първо гоните лидера на опозицията от зала, сега искате прекратяване на дебата - на нищо не прилича това, подкрепи съпартиеца си Филип Попов. Въпреки това мнозинството прекрати дискусията и гласува въвеждането на мораториум върху иновативните лекарства и терапии. \nМнозинството прие касата догодина да не сключва договори с нови болници или за нови дейности. Единственото изключение е да бъдат сключвани договори за дейности, които в регионите досега не са предоставяни. ДУМА припомня, че при първото четене на бюджета Дариткова се оплака от трибуната, че не знае какво да каже на избирателите си, защото им обещала инвазивна кардиология в Смолян. С тази поправка обаче депутатката от ГЕРБ очевидно ще изпълни обещанието си.  \nОсвен че лекари и пациенти протестираха срещу спирането на новите лекарства, общопрактикуващите лекари също изразиха недоволството си от промени в закона. Според тях държавата ще им плаща разликата от 1,90 лв. от потребителската такса на пенсионерите след представяне на документ, в който да се посочват номерата на издадените документи за заплатените суми от пациента.  \n \nСлед като на 24 ноември омбудсманът Мая Манолова изпрати трета поредна препоръка до председателя на Народното събрание Цвета Караянчева и депутатите срещу мораториума, вчера тя официално обяви, че ще сезира Конституционния съд, ако депутатите приемат промяната.  \n \"За мен като омбудсман, като човек, като гражданин човешкият живот няма цена. Как решаваш с тези 2% да лишиш хора от надеждата да бъдат излекувани? Аз не разбирам как може да се пристъпи към подобна мярка\", допълни общественият защитник.   \n", "date": "2017.11.30", "title": " Касата няма да плаща нови скъпи лекарства догодина  "}
{"url": "http://duma.bg/node/156722", "text": "Рапърът Джей Зи, получи осем номинации за престижните музикални отличия \"Грами\" и има всички шансове да задмине съпругата си Бионсе по спечелени златни грамофончета. Досега изпълнителят е удостоен с 21 награди, а арендби звездата - с 22 статуетки. \nСледващият по брой номинации за \"Грами 2018\" е Кендрик Ламар със седем, като по петите му е Бруно Марс с шест. \nЗа \"Албум на годината\" ще се борят тримата изпълнители заедно с Чайлдиш Гамбино и Лорд. В категорията \"Запис на годината\" са номинирани и Луис Фонси, изпълнителят на \"Деспасито\" Деди Янки и Джъстин Бийбър. \nЗа \"Най-добър нов изпълнител\" са номинирани Майкълс, Ес Зет Ей, Алесия Кара, Калид и Лил Узи Върт. \n\"Най-добър вокален поп албум\" ще се избира между \"Divide\" на Ед Шийран, \"Evolve\" на \"Имаджин дрегънс\", \"Joanne\" на Лейди Гага, \"Kaleidoscope EP\" на \"Coldplay\", \"Lust for life\" на Лана Дел Рей, \"Rainbow\" на Кеша. \nНаградата \"Най-добър съвременен ърбан албум\" ще отиде при един от следните номинирани: \"American Teen\" на Калид, \"Awaken, My love!\" на Чайлдиш Гамбино, \"CTRL\" на Ес Зет Ей, \"Free 6lack\" на Блек и \"Starboy\" на Уикенд. \nПобедителите ще бъдат избрани след гласуване на 13-хилядите членове на Американската звукозаписна академия, а техните имена ще станат ясни на 28 януари. \n    \n", "date": "2017.11.30", "title": "Съпругът на Бионсе води по номинации за \"Грами\""}
{"url": "http://duma.bg/node/156723", "text": "Продажбите на дебютния албум на Павел и Венци Венц (Pavell & Venci Venc`) \"SeTaaBrat\" на физически носител и в дигиталните платформи достигнаха златен статус няколко месеца след премиерата му. Артистите и продуцентите им от \"Вирджиния рекърдс\" получиха специален плакет от Българската асоциация на музикалните продуценти. \n\"Златният албум за музиканта е като златния медал за спортиста. Това обаче е само една от сбъдналите се наши мечти. Най-доброто тепърва предстои\", коментират Павел и Венци Венц. \nАлбумът \"SeTaaBrat\" съдържа 18 песни и включва някои от най-големите хитове на изпълнителите като сингълът , дал името на тавата, \"Вдигам Level\" с участието на Кристиан Костов, \"Единствената\" с Моисей, \"Момичето от квартала\" и др. \nАлбумът е наличен на физически носител и в дигитална версия:    \n", "date": "2017.11.30", "title": "Павел и Венци Венц със златен албум"}
{"url": "http://duma.bg/node/156724", "text": "Неостаряващите \"гангстери от Ню Йорк\", както наричат групата \"Fun Lovin` Criminals\", се завръщат в София. Музикантите ще зарадват феновете с невероятно парти на 17 декември в зала \"Универсиада\" близо 8 години след последното си гостуване у нас. Дни преди Коледа ще звучат познати композиции от авторските им парчета в стил хип-хоп, рок, фънк, блус и дори джаз. \nКрай \"Fun Lovin` Criminals\" има доста любопитни факти: \n* Прякорът \"Fast\" на един от основателите на групата - басиста Брайън Лейзър, му е лепнат, докато посещава лекциите в университета Сиракуза. Всъщност той е съкращение на целия му псевдоним - Fastman. Колеги и приятели го нарекли така, защото Брайън говорел доста бързо и понякога било трудно да следват разговора. \n* Като истински жители на Ню Йорк, членовете на групата включват в албума си \"Livin` In The City\" няколко парчета, свързани с атаките от 11 септември 2001 г. Събитието оказва голямо влияние върху музиката им от този период и затова създават няколко необичайно меланхолични и бавни спрямо техния стил парчета: \"Gave Up On God\", \"Ballad Of NYC\" и \"Will I Be Ready\". \n* Вокалистът на групата - Хюи Морган, в тийнейджърските си години редовно има неприятности с полицията заради бурния си нрав. В крайна сметка трябва да избира между... затвора и казармата. Залага на второто и през 1991 г., в разгара на войната в Ирак, е изпратен в Персийския залив. В момента Хюи се изявява в радиошоу. \nГрупата подготвя интересни преживявания с феновете си през 2018-а. Предстои издаване на новата тава \"Another Mimosa\", който ще съвпадне и с честването на 20-годишнината от излизането на втория им албум. \nБилети за концерта се продават в мрежата на Eventim.bg и партньорските вериги. \n    \n", "date": "2017.11.30", "title": " \"Гангстери от Ню Йорк\" ще се завърнат в София"}
{"url": "http://duma.bg/node/156725", "text": "Холандският диджей Армин ван Бюрен ще посрещне Коледа в столичната зала \"Арена Армеец\". Артистът ще е звездата в най-специалното и мащабно събитие на клуб \"Ялта\" - \"Solar Christmas\", чието шесто издание ще покори феновете на 22 декември. \nЗад пулта в \"Арена Армеец\" ще се качи и Феде льо Гранд. 11 години след като разби всички класации с \"Put Your Hands Up (For Detroit)\", той е по-зает от всякога. През 2017 г. FLG вече имаше участия в Маями, Франкфурт, Лондон и мн. др. А сега предстои да дойде и в София. \nОграничено количество билети за събитието e вече в продажба в OMV, клуб \"Ялта\" и в мрежата на Eventim.bg по 60 лв. (стандартен) и 90 лв. (ВИП). От началото на декември цените ще се вдигнат с 10 лв. за всяка категория.   \n", "date": "2017.11.30", "title": " Армин ван Бюрен посреща Коледа в \"Арена Армеец\""}
{"url": "http://duma.bg/node/156726", "text": "Невробиолози от университета Рътгърс установиха, че качеството на съня влияе върху вероятността от изникване на спомени за страшни и неприятни събития, съобщи Лайф. Особено значение има фазата на бързия сън, известна също като фаза на бързите очни движения. Колкото по-качествен е сънят през въпросната фаза, толкова по-малка е вероятността да се появят страхове. \nПроучването, в чиито рамки били извършени две поредици експерименти, e обхванало няколко десетки млади хора. Едните участници цяла седмица слагали нощем на главите си специални ленти за изследване на мозъчната активност и гривни на ръцете си за следене на движенията. След това посещавали лаборатория, където им показвали неутрални изображения, преди да бъдат подложени на ефекта от слаб електрически ток. Целта била да свържат неутралното изображение с неприятно събитие. \nПо време на експериментите активността на различни мозъчни зони била преценена с помощта на функционална магнитно-резонансна томография. За преценка на съня при втората поредица експерименти използвали по-прецизна апаратура - полисомнограф. И в двата случая получили сходни резултати. При участниците, които имали здрав сън, мозъчните зони, отговарящи за формирането на страхове - амигдалата, вентромедиалният префронтален кортекс и хипокампусът, функционирали по-несъгласувано. За тях било по-трудно да свържат изображението с болката, получена вследствие на ефекта от електрическия ток. \nОсобено слаби били функционалните връзки между тези мозъчни зони у участниците с качествен сън във фазата на бързите очни движения. Това показва, че склонността към формиране на устойчиви страхове зависи от режима на съня на индивида.   \n", "date": "2017.11.30", "title": " Сънят предизвиква неприятни спомени  "}
{"url": "http://duma.bg/node/156696", "text": "Моят приятел Пенчо Чернаев ме помоли да не слагам акцент върху 90-годишния му юбилей, а върху новия му сборник с литературна критика \"Портрети и позиции\", излязъл по повод патриаршеската му възраст. Само ако знае как му се радвам, че и на ДЕВЕТДЕСЕТ успя да зарадва голям кръг от писатели, стискайки им с благодарност ръката, посочвайки ги на читателите. Неслучайно е признал на гърба на корицата, че това му доставя удоволствие и радост. \"За какво ми е, пише, на мен литературна критика, ако това не мога да кажа и да направя...\" Радвам му се, че продължава да го прави искрено и професионално. И ще цитирам от предговора на Благовеста Касабова, че \"Пенчо Чернаев е критик с изострени сетива за ценностното у всеки автор, включен в съдържанието на книгата, и с тънък усет за оригиналното в естетическата им стилистика, за отношението им към заобикалящия ги свят и възможностите им да отличават значимото от манипулативното.\" Тези думи прилягат напълно на юбиляря Пенчо Чернаев, който и в самия край на тази книга твърди: \"Много пъти съм си мислил за бъдещето на българската литература. В едно съм убеден: хилядолетната история на нашата книжовност с нейните постижения и върхове не може да бъде забравена и изличена. Сигурен съм, че на богатата й почва тепърва ще се появят имена на нови автори, които с талантливите си произведения ще продължат пътя през вековете.\" От името на включените в този сборник искам да му благодаря за неговата неостаряваща рефлективност и светлина в словото му, което прави сборника \"Портрети и позиции\" наистина автопортрет и на патриаршеската му вече възраст. \nБлагодаря му, че ми е верен съдружник в изявите на Националния литературен салон \"Старинният файтон\", на чиято капра като на трон ще седи навръх рождения си ден 4 декември. Бъди честит, юбиляре. Прегръщам те братски. Горе главата. Давай напред. Има още мегдан.   \n", "date": "2017.11.30", "title": "Юбилеен автопортрет в \"Портрет и позиции\" на Пенчо Чернаев"}
{"url": "http://duma.bg/node/156697", "text": "Върху гръдта на колона от времето на хан Омуртаг е изсечен надпис с ясно послание: \"Човек и добре да живее, умира и друг се ражда.\" Неговият смисъл не могат да оспорят нито тленни въжделения, нито върхове на биологичния разум. Тогава защо сме на тази земя? Защо се сменят поколенията и трябва ли днешните люде утре да бъдат забравяни? Отговорите търсим в новия сборник на Матей Шопкин \"На този свят\" - фондация \"Устойчиво развитие за България\", С., 2017 г. По страниците му цветно дишат близо 80 стихотворения, непубликувани досега в други издания на автора. Всички те: полемично изковани истини, черпещи мъдрост от плодната нива на битието. Пътят към нея е дълъг, труден и неравен. С хоризонт, понякога затъмнен от съмнения за верността на избраната посока. Или слънчев и оптимистичен, защото Матей обича своите съвременници. Вярва в другарството и открития поглед на събеседника. Нерядко тази вяра е подложена на изпитание пред вълните на злобата, прокобите, завистта, насмешката. Но пораженията, нанасяни в душата му, са мимолетни. Обидата от причинените страдания го прави душевно по-силен. По-могъщ след поредния нравствен катарзис и готов да прости случилото се. Личният му жребий не е скрит в дребнотемието на мига. Поетът - лирически герой, е благословен с духовна извисеност. С владетелски жезъл над магията на словото. То е негов щит срещу апатични еретици и едновременно - факел за сподвижници към зарите на утрешния ден... Откъде черпи сили Матей Шопкин за звънката красота на своите песни? От обичта си към България и твърдата убеденост, че тя ще пребъде във вековете. Допълва я богатството на националната памет и героиката на предците. Родовият корен все така целува чернозема, попил кръвта на хиляди съдби. Във вените му цъфти ароматът на Балкана и полето, пролетни стихии попиват спомена за бащино огнище. Среща си дават детството и зрелостта. Безгрижието на младостта - с преценка на това, което е било и вече няма да се върне. Сливат се в едно усещането за изпълнен пред обществото дълг с желанието за още нещо полезно, ала за кого? Нечакано гръмват тревожни камбани. Селото умира и само на пустия площад вятърът играе с още некролози. Черна неграмотност стяга в клещи съзнанието на малки и големи. Ликовете на революционери и народни будители са захвърлени в стаите на глухи училища, а нищи духом развяват из стъгдите знамена на платен патриотизъм. Защо? И докога?.. \nНе, това не е \"родина\", категоричен е поетът. Нашата родина е в сърцата на обикновените човеци. Оцеляла в люти тегла, познала след трусове и катастрофи социална пролет преди нов \"вододел\", тя винаги е била за тях икона. На светлината, патриотизма и тихата жертвена готовност. На разорани стърнища, хлебен дъх и празнична гълчава. На щастлив детски глъч и сърца, спокойни за утрешния ден. Такава икона не може да умре. Нито да се продаде от нашенски юди за шепа жалки сребърници. Нито хоругвата й да се преклони пред фалшиви чужди идоли, издигнати по земите ни със зла умисъл. \nМного са достойнствата в новата книга на Матей Шопкин \"На този свят\". Много - скрижалите, които ни припомня, добавяйки и нови. Целта му е да бъдем хора. С буден взор да различаваме доброто от злото в името на България и прекрасния й народ. Поезията му е категорично доказателство, че ако не тачиш бащин край, майчиния лик и заветите на дедите, ти и за света си никой. Че преди всичко трябва да обичаме страната си, за да сме равнопоставени пред всички останали. Да, да, прав е Матей! В жаждата си за живот, за истини и за човечност. Затова и четем стиховете му с доверие...   \n", "date": "2017.11.30", "title": "Живея под вечния български свод... "}
{"url": "http://duma.bg/node/156698", "text": "150 години от първото изпълнение на сцена на произведението на Йохан Щраус-син \"На хубавия син Дунав\", който е и най-емблематичният виенски валс, се навършиха през февруари т.г. Виенският Щраус оркестър, който през декември ще има концерти и в България, както ДУМА писа, използва този повод и кандидатства пред ЮНЕСКО за включване на виенския валс в Списъка на световното културно наследство. Кандидатурата бе подкрепена от Австрийския музикален съвет и от над 20 австрийски сдружения и организации за опазване на традициите. На 9 ноември във Виена виенският валс официално бе обявен като част от Световното културно наследство. \nВалсът, като музика, танц или в песенна форма, се е превърнал в неизменна част от австрийската култура. Той е възприеман в известна степен като неофициален химн на Австрия и традиционно се изпълнява на бис по време на Новогодишния концерт на Виенската филхармония в зала \"Музикферайн\" във Виена, излъчван всяка година на живо по БНТ на 1 януари. С думите \"Всичко е валс\" се откриват виенските балове, а всяка сватба започва с валс на булката. \nИсторията на виенския валс е неразривно свързана и с историята на виенските балове. Баловете представляват продукт на една типично виенска смесица, тръгнала от традицията на обществените представления с танци във френския двор през ХIV век, доразвита по-късно в дворцовия церемониал на ХVIII в. и увенчана с революционната музика на Йохан Щраус и неговите съвременници композитори. За да не лиши обикновените хора напълно от радостта на пъстрите развлечения, император Йозеф II (1765-1790) отменя привилегията единствено благородниците да могат да участват в баловете в двореца Хофбург. След Виенския конгрес от 1814-1815 г. се ражда балът като развлечение за широките маси. Като жест към простолюдието е и включването на виенския валс в програмата на баловете.  Първоначално виенският валс има репутацията на неморален танц, тъй като се танцува главно от младите, които не се страхуват от религиозните забрани и се наслаждават на неговата подвижност и свобода, бързото му темпо, плъзгащите и въртеливи движения, простиращи се в цялата зала. С времето той се превръща в любимо развлечение на светската публика в цяла Австрия, а след това и в Европа. Грейнаха коледните базари в австрийската столица \nВсяка година от средата на ноември и чак до Коледа най-красивите площади във Виена се превръщат в приказни коледни базари. А ароматът на прясно изпечени коледни сладкиши и греяно вино привличат посетителите и гарантират предпразнично настроение. Тази година в австрийската столица са изградени 20 големи коледни базара с общо 1000 щанда. Най-известният от тях е на площада пред виенското кметство. Непосредствено до него, на площ от 4000 кв. м, се намира ледената пързалка, която ще работи до 14 януари 2018 г., а от 17 януари, след като бъде разширена, ще остане отворена до 4 март под името Виенска ледена мечта. Но главният герой на базара пред кметството е огромната коледна елха. Традицията датира от 1959 г. като част от инициативата \"Коледна елха за всички\", оттогава всяка от осемте австрийски провинции и Южен Тирол (най-северната италианска провинция) се редуват като доставчици на дървото. Тази година това е стогодишен смърч, висок 25 метра, от провинция Форарлберг. Самото украсяване на коледно дърво е древен германски обичай, пренесен в Австрия от принцеса Хенриете фон Насау Вайлбург. За първородното си чедо тя украсила през 1816 г. дръвче с 12 свещички - символично по една за всеки месец от годината. Идеята бързо се разпространява в новата й родина и постепенно коледната елха става мястото, където децата получават подаръците си. Традиционно коледните дръвчета остават украсени до Богоявление на 6 януари, а базарите са отворени до Коледа, информират от ОйрокомПР - Бюро за международни връзки на община Виена. \nБлизо до кметството е Коледното село на площад \"Мария Терезия\", между Музея за история на изкуствата и Природонаучния музей. Там, освен щандовете с коледни играчки, има и концерти. Друг любим на виенчани базар е Старовиенският на площад \"Фраюнг\", както и тези пред двореца Шьонбрун и в градините на бароковия дворец Белведере. Базарите на Карлсплац и Шпителберг са специализирани в продажбата на произведения на художествените занаяти. Любителите на съвременния дизайн се насочват към базара в двора на музейния комплекс \"Музеумсквартир\", който преминава под мотото \"Зима в Музеумсквартир\". На площада пред Виенското колело в Пратера базарът преминава под звуците на изпълнения на живо - поп, госпъл, рок и коледни песни. Малкият и уютен базар на централния Щефансплац пред катедралата \"Свети Стефан\" има едва 26 щанда, но на тях се предлагат само австрийски продукти.  \nАмериканци посочиха града като най-добра европейска дестинация за 2017 г. Читателите на реномираното нюйоркско списание за туризъм \"Conde Nast Traveler\" са избрали Виена за най-хубавия град в Европа. В тазгодишното проучване са участвали повече от 300 000 фенове - колкото никога досега в 30-годишната история на наградата. Виена дължи първото си място преди всичко на богатото си културно наследство и великолепната архитектура. Но читателите са оценили високо и деликатесите на виенската кухня. Второ и трето място в класацията заемат люлката на Ренесанса Флоренция и белгийският Брюж, който с право се гордее със запазената си средновековна архитектура. Списанието \"Conde Nast\" има тираж 800 000 броя и се разпространява по целия свят. Всяка година, от 1987 г. насам, то провежда допитване за най-популярните туристически дестинации, най-добрите хотели и най-зрелищните забележителности в света. Списанието има и световно класиране, в което Виена заема второ място след Токио. \n \n    \n", "date": "2017.11.30", "title": " Виенският валс влезе в списъка на ЮНЕСКО "}
{"url": "http://duma.bg/node/156699", "text": "Издателство \"Жанет 45\", Гьоте-институт България, Философско-историческият факултет на Пловдивския университет, Културният център \"Тракарт\" организират представяне на книгата \"Време и всичко\" днес от 18.30 ч. в Гьоте-институт България, в София, ул. \"Будапеща\" 1. Ще участват авторите Андрей Райчев и Александър Андреев, както и проф. Александър Кьосев, доц. Георги Лозанов и Първан Симеонов. Пловдивската публика ще се срещне с книгата и нейните автори на 1 декември от 18 ч. в Културния център \"Тракарт\", подлез \"Археологически\". \n    \n", "date": "2017.11.30", "title": "Книжовни премиери"}
{"url": "http://duma.bg/node/156700", "text": "Фондация \"Пловдив 2019\", в партньорство с Централната библиотека на Виена, участва във Виенския панаир на книгата. Настоящото му издание е пряко свързано с \"Дунавската стратегия\" и се базира на сътрудничество между градовете в региона на река Дунав, със специален фокус върху бъдещите Европейски столици на културата - Пловдив 2019 от България, Риека 2020 от Хърватия, Нови Сад 2021 от Сърбия и Тимишоара 2021 от Румъния. Програмата включва 4 литературни събития с избрани автори от четирите града. Днес ще се проведе литературно четене от популярния писател Димитър Динев (на снимката), роден в Пловдив. По покана на фондация \"Пловдив 2019\" той ще представи авторски произведения и текстове, ще говори за Пловдив като Европейска столица на културата 2019. Модератор ще бъде Норбърт Майер от австрийския вестник \"Ди пресе\". \n    \n", "date": "2017.11.30", "title": " \"Пловдив 2019\" с участие на Виенския панаир на книгата"}
{"url": "http://duma.bg/node/156701", "text": "На пресконференция, посветена на победата на 14-годишната Полина Богусевич на международния песенен конкурс \"Детска Евровизия 2017\" в Тбилиси, бе представен в ТАСС екипът, отговорен за участието й в конкурса, в който имаше изпълнители от 16 страни. Интересни подробности за подготовката и представянето в международното състезание разказаха пред журналистите Полина Богусевич, генералният директор на тв канала \"Карусель\" Татяна Циварева, ръководителят на руската делегация Екатерина Орлова, генералният директор на Академията за популярна музика на Игор Крутой - Стела Хачанянц, и пиар директорът на академията Екатерина Дзергун. \nПесента \"Криле\", която Полина Богусевич изпълни на \"Детска Евровизия 2017\", получи 188 точки и спечели първото място. На второ остана Грузия, на трето Австралия. \"За мен тази песен е послание за зрителите. Има песни, които просто слушаш. Но за да пееш на такъв мащабен конкурс, в песента трябва да има особен смисъл, който трогва. Смисълът на \"Криле\" е, че всеки човек има право да бъде любим и щастлив\", каза Полина. Младата изпълнителка е участвала в международния арт фестивал \"Езерски бисери\" в Македония през 2012 г. и в тв-проекта \"Прозорец в Париж\" и \"Школа Музыки\". През 2014 г. беше в отбора на Дима Билан в първия сезон на шоуто \"Голос. Дети\". Следващата година получи диплом първа степен на международния конкурс \"Сан Ремо\" за деца.     \n", "date": "2017.11.30", "title": "Полина Богусевич спечели \"Детска Евровизия 2017\""}
{"url": "http://duma.bg/node/156702", "text": "Концерт на Софийската филхармония с диригент Георги Патриков и известната японска солистка Фуюки Енокидо (кото) ще се състои днес, 30 ноември, от 19 ч. в зала \"България\". Концертът, в който се преплитат музикалните традиции на Изтока и Запада, е закриващото събитие на 28-ите Дни на японската култура и се организира от посолството на Япония в България. Публиката ще чуе изпълнение на кото - най-популярния традиционен инструмент в Япония, датиращ от VII в. Фуюки Енокидо има активна концертна дейност в над 30 държави. Нейни изпълнения са били част от официалната програма на закриването на Олимпийските игри в Лондон и Рио де Жанейро. Концертът с репертоар, включващ съвместни изпълнения на кото и оркестъра, е рядкост за Софийската филхармония. Програмата е специално подбрана да покаже пълната палитра от възможности на 13-струнния традиционен японски инструмент и включва произведения като \"Шока\" (кото), \"Пролетно море\" (кото и цигулка) и \"Ентераку\" (кото и оркестър). \n    \n", "date": "2017.11.30", "title": "Фуюки Енокидо свири със Софийската филхармония"}
{"url": "http://duma.bg/node/156703", "text": "Наградите на сдружение \"Български музеи\" ще бъдат връчени за първи път днес, 30 ноември, от 18.30 ч. на официална церемония в Националния военноисторически музей, ул. \"Черковна\" 92, информира Славея Сурчева. Наградите се раздават в три категории: Музей на годината, Образователна инициатива, Събития и работа с публики. Част от наградите е и \"Грамота за цялостен принос за развитието на музея\". Оценяването е извършено от петчленно жури в състав Цветана Манова - етнолог, д-р Момчил Маринов - директор на Историческия музей \"Искра\" в Казанлък, д-р Светла Казаларска от Института по етнология и фолклористика към БАН, Петя Кияшкина - директорка на Музей \"Старинен Несебър\", и гл. ас. Бета Хараланова от Регионалния исторически музей в Шумен.   \n", "date": "2017.11.30", "title": "Сдружение \"Български музеи\" връчва награди"}
{"url": "http://duma.bg/node/156704", "text": "Стефан Данаилов, най-популярният и обичан актьор в България - с над 150 роли в киното, театъра и телевизията, празнува своя 75-и рожден ден през декември. В негова чест ще се проведат няколко събития благодарение на партньорството между \"Книгомания\" и Столичната община, НТ \"Иван Вазов\", Българската национална филмотека, кино \"Одеон\", Арто+, ShortCut, научи ДУМА от Елица Пенова. \nИзложба \"Непознатите портрети на Стефан Данаилов\" се открива на 1 декември в 13 ч. в градинката пред Народния театър и ще продължи до 14 декември. Ще бъдат представени 32 пана, които ще припомнят участието на Стефан Данаилов в някои от най-емблематичните филми на българското кино - \"Следите остават\", \"Инспекторът и нощта\", \"Морето\", \"Понеделник сутрин\", \"Князът\", \"Черните ангели\", \"Топло\", \"Иван Кондарев\", \"Юлия Вревска\", \"Търновската царица\", \"Дами канят\", сериалите \"На всеки километър\", \"Фамилията\" и др. Снимките са селекция на Георги Тошев. Някои от тях са от илюстративния материал към автобиографичната книга \"Романът на моя живот\", на която той е съавтор със Стефан Данаилов.   \nПредпремиера на документалния филм за Стефан Данаилов \"Монолог\" със сценаристи Георги Тошев и Ема Константинова ще се състои на 4 декември от 18.30 ч. в \"Одеон\". В него са включени кадри и фотографии от личния архив на Стефан Данаилов и фонда на БНФ. Сред тях има ценни документални кадри, заснети през 60-те и 70-те години по време на снимките на \"На всеки километър\", \"Иван Кондарев\" и др. Филмът е реализиран със съдействието Арто+, ShortCut и БНФ. В края на представянето изд. \"Книгомания\" ще изложи първите 100 екземпляра от \"Романът на моя живот\". \n\"10-те златни филма на Стефан Данаилов\" е насловът на ретроспективата, която ще продължи през целия декември в \"Одеон\" с вход свободен. Филмите са избрани от самия Стефан Данаилов, сред тях са първите му участия - в \"Следите остават\" и \"Инспекторът и нощта\", както и \"Дами канят\" и пълната версия на екранизацията на \"Иван Кондарев\". \nОфициалната премиера на \"Романът на моя живот\" ще се състои навръх рождения ден на актьора на 9 декември от 19.30 ч. в НТ \"Иван Вазов\". На събитието се очаква да присъстват много от екранните и сценичните му партньори, както и студенти от всичките му випуски в НАТФИЗ. Програмата е изненада и за проф. Данаилов. Режисьорка е племенницата му Росица Обрешкова, а сценографка - Елена Иванова. Същата вечер БиТиВи ще излъчи премиерно документалния филм на Георги Тошев \"Различният\", посветен на големия актьор, в поредицата \"НепознатиТЕ\". \n    \n", "date": "2017.11.30", "title": " Стефан Данаилов на 75 години  "}
{"url": "http://duma.bg/node/156774", "text": "Широко рекламираната от управляващите още в предизборната борба \"предвидимост и стабилност\" на бюджета гарантира единствено стабилност на парите на богатите. Доказателството е в гласувания вчера бюджет на ДОО. Управляващите упорито отказаха да бъде увеличен максималният осигурителен доход и оправдано си навлякоха гнева на опозицията, че целта им е да опазят заплатките си.  \nВ същото време не спират да се хвалят със \"стабилността\", която гарантира на възрастните хора увеличението на минималната пенсия със... 7,60 лева! Да, с тези пари един пенсионер може да си купи малко повече от 12,5 геврека (ако още са по 60 ст. и ако случайно има в устата си някой и друг зъб)! \nЦинизмът на управляващите е наистина безграничен. Увеличават обезщетението за безработица с 1,80 лв., но ограничават достъпа до него. Уж дават шанс на майките да се връщат по-рано на работа и им обещават половината от обезщетението, но парите за него не са от държавната хазна, а от осигуровките. Сиреч - \"с чужда пита - помен\". Само дето още го няма обвинението \"плащам ви пенсиите\". \nТа за каква точно (и за чия) стабилност става въпрос, господа управляващи? Ако е за българската бедност, вече я бетонирахте!   \n", "date": "2017.11.30", "title": " Богатите - по-богати"}
{"url": "http://duma.bg/node/156737", "text": "По жалба на една от най-големите браншови организации в земеделието - Националния съюз на земеделските кооперации в България (НСЗКБ), на първа инстанция ВАС е отменил наредба на бившия министър на земеделието Десислава Танева, която понастоящем оглавява парламентарната агрокомисия. Заради административни нарушения пада наредбата за прием по една от подмерките на ПРСР, по която се отпускат европари за инвестиции в земеделските стопанства. Иде реч за ресурс от 237 млн. евро, или близо половин милиард лева. Стопаните, които имат сключени договори, ще си получат парите, но ако и на втора инстанция съдът потвърди решението си, тези половин милиард лева ще са за сметка на държавния бюджет.       \nОт МЗХГ нищо не казват, имат право и да обжалват, но едва ли цялата история е останала незабелязана от Брюксел. А като оттам ни кръцнат половината милиард, всички ние ще платим масрафа. От миналата година НСЗКБ се оглавява от бившия заместник-министър на земеделието Явор Гечев, който разбира тия работи и трудно от погледа му могат да убегнат подобни нарушения. Организацията е внесла и втора жалба в съда по още една подмярка на ПРСР, където става въпрос за около 70 млн. евро. \nТова е само един пример от множеството законови нарушения, доказани в съда - я в нашия, я в международните, а в крайна сметка всеки българин плаща щетите от джоба си чрез бюджета. А става въпрос за милиони.  \nПреди дни стана известен нов случай - фирма осъдила НАП за 3 млн. лв. заради незаконосъобразен акт. А държавата, сиреч ние, вече плаща и адвокатските разноски по делата за незаконните й санкции. През миналата година прокуратурата е изплатила над 7 млн. лв. обезщетения за незаконно водени разследвания срещу граждани. Да не говорим за делата в международните съдилища - парите пак от нас ги взимат. А е крайно време нарушителите сами да плащат за зулумите си.     \n", "date": "2017.11.30", "title": "Сами да плащат"}
{"url": "http://duma.bg/node/156738", "text": "\"Не съм оптимист. Аз съм съсипана\", заяви Мая Манолова вчера и се разплака на брифинг. Заради бездушието на властта за съдбата на няколко хиляди работници и служители, които патят от некоректни работодатели и живеят в оскъдица. Манолова влезе в битка за тях срещу съвременното робство в България. Явно битката се оказа тежка за нейните крехки рамене, след като в парламента не срещна подкрепа за текстове в защита на работещите, които не получават заплати и осигуровки. Още преди време тя поиска промени в няколко закона за да спре това нагло ограбване на наетите чрез хиляди врътки от административно и криминално хитруване на нашенските феодали, които куршум не ги лови. За тях законът е врата в полето, а контролът е за сплашване на гаргите. \nМанолова е изумена, че за депутатите има неща, по-важни от техните избиратели. Едно от предложенията на обществения защитник беше в Търговския закон да има забрана за прехвърляне на търговски предприятия и фирмени дялове при неизплатени заплати и осигуровки, възможност работниците сами да поискат откриване на производство по несъстоятелност, както и преместване на вземанията им от четвърти на първи ред. Предлагаше се още некоректните платци да не могат да участват в обществени поръчки, а при фалит на работодателя да се задейства и фондът за гарантиране на вземанията. Не би! Затова сега ще продължи практиката бай Манго или някой клошар да осъмнат с фирми и дружества, които не са и сънували, а хората да гонят истинските собственици и да не ги откриват никъде... Да се разтакават из съдилища в гонене на Михаля, да късат нерви и да очакват напразно вече изработените си пари. Ей затова плаче Мая Манолова! Защото в този болезнен адски обръч, в който се въртят хиляди българи, държавата нехае. Вместо да защити останалите още работещи тук хора, тя търси лесно внасяне на \"жива тяга\" отнякъде, за да работи локомотивът, който пълни главно нечии джобове. \n    \n", "date": "2017.11.30", "title": "Защо плаче Мая?"}
{"url": "http://duma.bg/node/156709", "text": "Главният преговарящ на Европейския съюз с Великобритания Мишел Барние отхвърли като \"слухове\" съобщенията, че е постигнато споразумение между Брюксел и Лондон за т.нар. сметка за \"Брекзит\". \nВъв вторник британските издания \"Дейли Телеграф\" и \"Файненшъл таймс\" съобщиха, позовавайки се на свои дипломатически източници, че двете страни са се договорили за финансовите задължения на Великобритания, но не са заложили точна сума. Брюксел и Лондон са се съгласили, че британската страна ще трябва да плати между 45 и 55 млрд. евро, като окончателната сума зависи от това \"как всяка една от страните ще изчисли резултата от договорената методология\", посочи \"Телеграф\". \nМеждувременно \"Файненшъл таймс\" съобщи, че Великобритания ще покрие задължения към ЕС в размер на 100 млрд. евро, но ако бъдат структурирани като нетни плащания в рамките на няколко десетилетия, то сумата ще намалее до по-малко от половината. \nПо време на своя реч в рамките на конференция в Берлин Барние определи тези съобщения в медиите като \"слухове\". \"Има предмет, по който ние продължаваме да работим, независимо от твърденията или слуховете в пресата днес. Това е въпросът с финансовия ангажимент\", посочи той. Барние също така отново повтори, че 27-те страни в ЕС (без Великобритания) няма да плащат за задълженията на 28-те. \nНа въпрос за съобщенията в медиите говорител на британското министерство за излизането от ЕС заяви, че тази седмица в Брюксел се водят \"интензивни преговори\", без да засегне директно въпросът за сметката. \nПостигането на споразумение би било значителен пробив в преговорите между Брюксел и Лондон преди европейската среща на върха през декември, на която Великобритания се надява да получи зелена светлина за начало на разговорите за бъдещите си търговски отношения с ЕС.   \n", "date": "2017.11.30", "title": "Още няма споразумение за сметката по \"Брекзит\""}
{"url": "http://duma.bg/node/156710", "text": "Атлантическият съвет публикува на официалната си страница най-новия си доклад за новата американска стратегия за Балканите. Документът, който е озаглавен \"Балканите напред: Новата стратегия на САЩ в региона\" бе разпространен ден преди конференцията за Западните Балкани, която ще се проведе във Вашингтон. Във форума ще участват министрите на външните работи от региона. \nАтлантическият съвет смята, че в региона е постигнат значителен успех: Словения и Хърватия са част от ЕС и НАТО, а Черна гора и Албания са членове на Северноатлантическия пакт. \n\"Независимо от желанието на региона да бъде част от Западния свят и неговите институции, окончателният изход не би трябвало да се смята за предварително решен. САЩ могат и трябва да имат ключова роля в тази насока. Те трябва да изпратят ясна, обща визия за региона. Те трябва да координират действията си с ЕС за възстановяването на ясната обща трансатлантическа цел на политическо ниво\", се казва в новата стратегия на САЩ за Балканите. \nВ доклада са посочени няколко конкретни мерки, които САЩ трябва да предприемат за стабилизирането на региона: \n1. Атлантическият съвет смята, че САЩ трябва да имат постоянно военно присъствие в Югоизточна Европа за гарантирането на сигурност и да имат възможност за дългосрочно влияние върху събитията. \nВоенната база в \"Бондстийл\" (Косово -  бел.ред.) е идеална за тази цел. Войниците там трябва да помагат при укрепването на способностите на местните власти в борбата срещу тероризма чрез размяна на опит и да помагат при природни бедствия. По този начин САЩ ще изпратят ясен сигнал за предотвратяване на необмислените ревизии на сега съществуващите граници, които се стимулират от руския авантюризъм. \n2. САЩ трябва да се опитат да постигнат историческо помирение със Сърбия. Белград може и трябва да бъде близък партньор и съюзник в региона. Това обаче може да стане, ако Белград започне да се разграничава от Русия. \n3. САЩ трябва да възстановят репутацията си на истински посредник. Те трябва да положат допълнителни усилия и да подготвят Атина и Скопие в бъдеще да бъдат съюзници. САЩ трябва да обединят усилията с ЕС за подпомагане на преговорите между Белград и Прищина за тяхното по-бързо приключване. \n4. Трябва да се обърне внимание на младите хора и на предприемачите от региона. Нито една от тези мерки няма смисъл, ако не се обърне внимание на дългосрочните икономически перспективи в региона за младите хора. \nАтлантическият съвет подчертава, че ЕС и в бъдеще ще остане основен играч на Западните Балкани - с много повече ресурси, възможности, човешки капитал и политическо внимание отколкото САЩ. \n\"САЩ трябва да запазят тежестта на авторитета си, който може да се използва за гарантиране на сигурността в региона с цел никога повече тази част да бъде източник на сериозни проблеми или сблъсъци\", се казва в препоръките на Атлантическия съвет. \n\"Западните Балкани трябва да бъдат интегрирани в ЕС, когато става въпрос за транспорт и енергетика. Това е възможност за сътрудничество между САЩ и Европа. Във времена когато много хора не очакват Вашингтон и Брюксел да имат еднакви позиции, Балканите ни дават възможност за сътрудничество и успех\", каза пред \"Гласът на Америка\" заместник-председателят на Атлантическия съвет Деймън Уилсън. \n\"Ако не сме достатъчно ангажирани, ако демонстрираме нерешителност, тогава ще отворим пространство за влошаване на ситуацията. Подобно нещо видяхме в Македония след 2008 г., когато се провали опитът за членството на тази страна в НАТО по време на срещата в Букурещ. Това доказва, че намаляването на американския ангажимент в региона може да доведе до по-голямо влошаване на определени отрицателни процеси и проблеми, включително и до това да се стигне до възможни кризи... Нашето послание е следното - ако игнорираме региона, ако не изпълним своята роля, може да бъдем свидетели на избухването на нова криза - например в отношенията Белград-Прищина, или нещо, което е по-вероятно в Босна, а видяхме какъв потенциал има за подобно нещо и в Македония\", подчертава Уилсън. Необходима е мощна дипломатическа подкрепа за Белград и Прищина и очертаване на пътя за свързването на Атина и Скопие, казва той. Американската дипломация трябва, заедно с ЕС, да ръководи част от тези усилия и да не остава на заден план.   \n", "date": "2017.11.30", "title": "  Никаква промяна на границите, ясна перспектива за Македония"}
{"url": "http://duma.bg/node/156711", "text": "Турците са хванали 3500 мигранти \nТурските сили за сигурност в понеделник са заловили над 3500 мигранти, опитали да преминат нелегално през турските граници, съобщи турската армия. В изявлението на генералния щаб на армията се казва, че 24 от мигрантите са опитали да преминат по нелегален път от Турция в България. Йи отива посланик в Скопие \nЗаместник помощник държавният секретар на САЩ за Централна и Източна Европа Хойт Брайън Йи ще бъде назначен за посланик в Македония. Хойт Брайън Йи ще замени на поста Джес Бейли, който бе избран през декември 2014 г. Анкара продължава лова на гюленисти \nТурските власти издадоха заповед за арестуването на 360 души, включително 343 военнослужещи, по подозрение, че са участвали в опита за преврат през юли миналата година. Това съобщи телевизионният канал \"Хабер тюрк\". Според информацията операцията за задържане на заподозрените се провежда в Истанбул. \"Счетоводителят на Аушвиц\" влиза в затвора \nБивш служител от СС охраната на нацистки концлагер, наричан \"счетоводителя на Аушвиц\", който сега е на 96 г., е в състояние да излежи четиригодишната си присъда, заяви немски съд. Оскар Грьонинг беше признат за виновен през юли 2015 г. като съучастник в убийствата на 300 000 души в нацисткия лагер на смъртта. Влак дерайлира заради лошо време \nВлакова композиция със 79 пътници, която пътувала от Малага за Севиля, излезе от релсите в испанския регион Андалусия и 21 души пострадаха. Инцидентът стана на стръмен участък от трасето, разкалян от силния дъжд, близо до община Араал. Трима души са най-тежко ранени. \nСи Ен Ен бойкотира парти на Тръмп \nАмериканската телевизия Си Ен Ен ще бойкотира коледното парти на Белия дом за медиите. Тази новина беше радостно приветствана от пресаташето на Белия дом Сара Сандърс, която написа в туитър: \"Коледа идва по-рано! Най-накрая добра новина от Си Ен Ен\". \n  \n \nБлизо 20 души са станали жертва на свлачища и наводнения в Индонезия. Циклон нахлу в провинция Източна Ява във вторник и предизвика сериозни бедствия в 28 района и градове на островите Ява и Бали. Наводнени са хиляди сгради БГНЕС   \n", "date": "2017.11.30", "title": "Кратки новини"}
{"url": "http://duma.bg/node/156712", "text": "Тестваната във вторник вечерта севернокорейска междуконтинентална балистична ракета \"Хвасон-15\" може да носи ядрена бойна глава и да достига цялата континентална територия на САЩ. Това съобщи официалната информационна агенция на Пхенян КЦТА, цитирана от ТАСС. Пхенян също така се похвали в телевизионно обръщение, че Северна Корея вече имала напълно развити ядрени сили. \nВ съобщението, прочетено от говорител, ракетният тест бил осъществен по личната заповед на лидера Ким Чен-ун. Ракетата е най-мощната досега, като за 53 минути е прелетяла 950 км и е достигнала височина от 4475 км, гласи официалното съобщение. \nДържавният секретар на САЩ Рекс Тилърсън осъди изстрелването на ракетата и призовава международната общност да изпрати на Пхенян единодушно послание да се откаже от разработването на оръжия за масово унищожение. Това се казва в разпространено изявление на Държавния департамент, цитирано от Ройтерс. \nВ изявление на НАТО се подчертава, че поредното ракетно изпитание на Пхенян подкопава регионалната и международната сигурност. Алиансът призовава Северна Корея да поднови диалога с международната общност. \nМосква също реагира остро. Говорителят на Владимир Путин Дмитрий Песков определи като провокация последното ракетно изпитание на Северна Корея. \nСъветът за сигурност на ООН се събра на извънредно заседание.     \n", "date": "2017.11.30", "title": "Пхенян пак тества балистична ракета"}
{"url": "http://duma.bg/node/156713", "text": "Бившият македонски вътрешен министър Митко Чавков остава в ареста. Това реши Основният съд в Скопие. Чавков е сред основните заподозрени за погрома на македонския парламент на 27 април тази година, съобщи телевизия \"Телма\". \nПо време на безредиците Чавков бе директор на Бюрото за обществена сигурност. \nВъв вторник в Скопие бяха арестувани общо 36 души. Всички те се разследват за участие в нападението на парламента. Сред тях има и 6 депутати - Кръстьо Мукоски, Сашо Василевски, Люпчо Арнаудовски, Йохан Тарчуловски, Жаклина Пешевска и Люпчо Димовски. За народните представители съдът е изпратил искане до Народното събрание за сваляне на техния имунитет. \nОбщо петима души от задържаните са с мярка \"задържане под стража\". Двама са с мярка за неотклонение \"домашен арест\". \nСред лицата, които са с мярка \"задържане под стража\" е и Мунир Пепич от Агенцията по разузнаване.   \n", "date": "2017.11.30", "title": "Бивш македонски министър остава в ареста"}
{"url": "http://duma.bg/node/156714", "text": "По време на изпълнено с напрежение заседание Международният наказателен трибунал за бивша Югославия прочете своите последни присъди. То обаче не премина без смут, след като бившият военен командир на босненските хървати пи от шишенце, в което се предполага, че е имало отрова. \nБившият генерал на босненските хървати Слободан Праляк, обвинен за престъпления срещу мюсюлмани по време на войната от 1992-1995 г., погълна отрова, след като Международният трибунал за бивша Югославия в Хага потвърди присъдата му за престъпления в източен Мостар, съобщиха Би Би Си и Ройтерс. \nСлед решението на съда той стана, вдигна ръка към устата си, наклони глава и погълна неопределена течност, обръщайки се към съдията с думите: \"Изпих отрова,\" предава британският обществен оператор. Защитата му потвърди думите му. \n\"Не съм военнопрестъпник, противопоставям се на тази присъда\", каза още 72-годишният Праляк, цитиран от Ройтерс. \nС действията си той прекъсна заседанието на съда - което трябваше да бъде последното в историята му. \nПраляк е сред шестимата обвиняеми, които бяха осъдени на първа инстанция общо на 111 години затвор за престъпления срещу босненски мюсюлмани по време на войната от 1992-1995 г. \nПрез март тази година прокуратурата на трибунала поиска Апелативната камара да увеличи присъдите до общо 220 години. \nСлед случката съдията поиска чашата, от която отпи Праляк, да бъде изпратена за изследвания. Според някои издания за Праляк е била извикана линейка, според други за Праляк е бил изпратен хеликоптер. По-късно бе съобщено, че въпреки усилията на лекарите той е починал в болница. \nС решението си съдът признава шестимата - включително лидера им Ядранко Пърлич - за виновни за военни престъпления и престъпления срещу човечеството заради нападенията срещу босненски мюсюлмани в непризнатата от никого държава Херцег-Босна. \nСамият Пърлич е осъден на 25 години затвор, а Праляк и друг негов съучастник, Бруно Стоич - на по 20 години лишаване от свобода. \nБосненските хървати и мюсюлмани са съюзници срещу сърбите по време на войната в Босна и Херцеговина, но въпреки това в продължение на 11 месеца от 1993 г. до 1994 г. се сражават помежду си. Праляк е бил командир на военните сили на босненските хървати, известни като Хърватски съвет за отбрана (ХСО), от юли до ноември 1993 година.      \n", "date": "2017.11.30", "title": "Трибуналът в Хага затваря врати  "}
{"url": "http://duma.bg/node/156743", "text": "През ноември бизнес климатът в строителството се влошава с 2,7% в сравнение с октомври. Това съобщи Националният статистически институт (НСИ). Спадът се дължи на по-резервираните оценки и очаквания на строителните предприемачи за състоянието на предприятията, като прогнозите им за следващите три месеца са неблагоприятни. Несигурната икономическа среда, конкуренцията в бранша и недостигът на работна сила остават основните пречки за развитието на бизнеса. По отношение на продажните цени в строителството очакванията на мениджърите са те да останат без промяна през следващите три месеца. \nOбщият пoкaзaтeл зa бизнec климaтa пpeз мeceцa ocтaвa пpиблизитeлнo нa нивoтo cи oт пpeдxoдния мeceц oктoмвpи. Пpeз нoeмвpи пoдoбpeниe нa cтoпaнcкaтa кoнюнктypa e peгиcтpиpaнo в пpoмишлeнocттa и тъpгoвиятa нa дpeбнo, дoкaтo в ceктopa нa ycлyгитe зaпaзвa paвнищeтo cи oт oктoмвpи. \nБизнес климатът в промишлеността се повиши с 1,2% в резултат на оптимистичните очаквания на предприемачите за следващите шест месеца. Затруднения в бизнеса продължават да бъдат несигурната икономическа среда и недостиг на работна сила. \nБизнес климатът в търговията на дребно се подобрява с 1% в сравнение с октомври в резултат на по-добрите очаквания на търговците на дребно за бизнес състоянието на предприятията през следващите шест месеца. \nПрез ноември бизнес климатът в сектора на услугите запазва нивото си от октомври.   \n", "date": "2017.11.30", "title": "Бизнес климатът в строителството се влошава"}
{"url": "http://duma.bg/node/156744", "text": "Директорката на софийската Дирекция за национален строителен контрол (ДНСК) арх. Юлия Дъбова ще бъде уволнена заради инцидента на бул. \"Цариградско шосе\", при който метален елемент от строеж падна и удари жена. Това стана ясно вчера от думите на регионалния министър Николай Нанков. Поводът е пропуснати срокове за предприемане на административни действия. Ще се лишим от услугите на началника на ДНСК-София заради инцидента с необезопасен строителен обект, заяви Нанков. \nИмето на новия началник ще стане ясно до края на седмицата. Дъбова ще бъде отстранена в края на седмицата, тъй като в момента е в болнични. Освен директорката, ще бъдат санкционирани и строителят, и надзорникът.  \nСлед като се разшумя по този случай, стана известно, че заради констатирани нарушения при обезопасяването на строежи началникът на Дирекцията за национален строителен контрол арх. Иван Несторов е издал заповед до всички началници на Регионални отдели \"Национален строителен контрол\" на територията на цялата страна да бъдат извършени проверки за безопасност на строежите. Министърът каза, че ДНСК започва масови проверки и за зазимяването на строителните обекти. \nВчера Николай Нанков коментира и належащия ремонт на стената на язовир \"Бели Искър\", като посочи, че той ще бъде направен, \"но това не е най-спешният ремонт в страната, който трябва да се извърши\".     \n", "date": "2017.11.30", "title": "Уволняват директора на столичната ДНСК "}
{"url": "http://duma.bg/node/156745", "text": "Нов вносител в България ще имат Ford, Volvo, Jaguar и Land Rover. \"Мото-Пфое\" продава бизнеса си на японската Sumitomo Corporation. Досегашният собственик - германската Hugo Pfohe, създава бизнеса преди 26 години и се изтегля от страната. Компанията ще запази сегашната си бизнес структура, име, мениджмънт и предмет на дейност, съобщиха от \"Мото-Пфое\". Новият собственик Sumitomo Corporation е една от най-старите индустриални групи в Япония с над 70 000 служители и приходи над 32 млрд. долара.      \n", "date": "2017.11.30", "title": " Японски гигант купи \"Мото-Пфое\""}
{"url": "http://duma.bg/node/156746", "text": "Банско ще посрещне предстоящия студентски празник със запълнена леглова база. Очакват се близо 10 хиляди души да отбележат празника в планинския град. Записванията за новогодишните празници също вървят към своя край, като Банско отново е сред най-предпочитаните дестинации в страната. Туристическият бранш сочи почти 100% запълняемост на местата в резултат на конкурентните цени и традиционното отлично качество на обслужване в курорта, съобщиха от пресцентъра на общината. \nБанско е предпочитано място за посрещане на новата година от съседите ни от Сърбия, Македония и Румъния, които използват почивните дни и за практикуване на зимни спортове. Преди дни Банско бе обявен за пети пореден път за ски курорт номер 1 от Академията на Световните ски награди. Официалното откриване на зимния сезон ще бъде на 16 декември.   \n    \n", "date": "2017.11.30", "title": "Хотелите в Банско били запълнени"}
{"url": "http://duma.bg/node/156747", "text": "На етикета на всяка фабрично произведена бутилка да пише колко процента е зърненият етанол. Ще бъдат подготвени законови промени, които да го регламентират. Това стана ясно вчера след среща на вицепремиера Валери Симеонов с представители на сдружение \"Българска домашна ракия\". Той изрази подозрения, че \"в големите спиртоварни не се произвежда ракия в този вид, в който всички си въобразяваме, че се прави от грозде, от кайсии, праскови или от сливи, а и от зърнен етанол\". Защото българските закони и стандарт позволяват напитката ракия да се произвежда от до 60% зърнен етанол, който се получава от царевица, от зърно, от меласа. Този зърнен етанол не е вреден за здравето, но по никакъв начин не съответства на представата на потребителя за ракия, подчерта Симеонов. \nСимеонов уточни, че когато си купуваме ракия, на етикета не пише колко е процентът на зърнения продукт. Защо на кашкавала и сиренето трябва да пише какъв е процентът на палмовото масло, а на алкохола да не може да има такъв надпис за етанола, попита той. Симеонов каза, че България е единствената държава в ЕС, която позволява големите производители на спиртни напитки да не дават ясна представа какво и колко произвеждат. Информацията в НАП била колко се произвежда, а не колко градуса е произведеното. \nОт сдружението пък заявиха, че се притесняват от сивия сектор, който е между 3000-6000 малки дестилационни казана и спрямо тях не се прилагат санкции и не се взимат мерки. Законно регистрираните обекти са около 1500.     \n", "date": "2017.11.30", "title": "Искат на всяка бутилка алкохол да пише колко е зърненият етанол"}
{"url": "http://duma.bg/node/156748", "text": "Народните представители приеха на второ четене промени в Закона за кредитните институции. Нов текст в закона задължава банките да уведомяват БНБ за обстоятелства, даващи основание за негативно въздействие от лицата, притежаващи пряко или непряко над 20% от акциите в капитала им. Предложението е променено между първо и второ четене на законопроекта. \nПървоначално депутатите предлагаха промяната в случай, когато лицата притежават 50% от капитала на банките. С промените банките трябва да приложат данните за лицата, които притежават пряко или непряко квалифицирано дялово участие в тях в заявлението за лиценз за извършване на банкова дейност, издаван от БНБ. \nС измененията са приети промени и в Закона за БНБ, според които за заседанията на управителния съвет на централната банка ще се води протокол, който се подписва от присъствалите на заседанието членове на управителния съвет и от изготвилия протокола. Информация за решенията на управителния съвет ще се публикува на страницата на банката в интернет, освен когато решенията съдържат професионална, банкова, търговска или друга правнозащитена тайна. \n    \n", "date": "2017.11.30", "title": " Банките ще уведомяват БНБ, ако акционер с поне 20% дял ги застрашава"}
{"url": "http://duma.bg/node/156749", "text": "Цената на земеделската земя в България през 2017 г. отбелязва ръст от 5% спрямо миналата година. Няма голямо предлагане на ниви, но няма и голямо търсене, заяви вчера пред журналисти Стайко Стайков, председател на Българската асоциация на собствениците на земеделски земи (БАСЗЗ), цитиран от investor.bg. \"Няма голям стрес на пазара. Единствено има търсене на големи парцели над 200 - 300 дка, но причината е, че не се предлагат\", обясни той. Такива парцели се търсят за трайни насаждения, например лавандула. Стайков очаква застой на пазара през първата половина на 2018 г. и след това скок от 10-15%. \n\"От две-три години пазарът в България е стабилен. Цените на обработваемата земя достигнаха нива, които не са ниски. Няма да има голям стрес нагоре или надолу\", прогнозира Стайко Стайков. Той припомни, че скъпите земи са в Северна България и Южна Централна. \nТази година по думите му има застой на рентите след отпадането на мярката за агроекология. Друга причина са влошените на места метеорологични условия. Има задържане на наемите в левове, а при наемите в зърно няма промяна. За Северна България средната рента е 50 лв., с изключение на Добрич, Силистра и нивите по поречието на Дунава, където са най-плодородните земи и рентите са 80-100 лв. \nРаботните групи, които ще обсъждат в агроминистерството законодателната дейност по Кодекса за земята, още не са сформирани, каза още той. \"Първо очакваме да се изясни визията за бъдещата Обща селскостопанска политика (ОСП). Групите вероятно ще се сформират след българското председателство на ЕС\", каза Стайков. Реално според него новото законодателство да е факт през 2019 г.     \n", "date": "2017.11.30", "title": "С 5% е поскъпнала земеделската земя за година  "}
