{"url": "https://duma.bg/a-goranov-koga-n208265", "text": "Новият шеф на прокуратурата има чист подход към заподозрените, които е осветлил публично - според него всички са виновни. Иван Гешев не си пада по презумпцията за невинност. Той определено надминава Цветан Цветанов с неговите обосновани предположения, както и небезизвестния Роман Василев, който определяше абсолютните престъпници пред камерите далеч преди съдебните решения. Гешев обаче си спестява присъдите, когато става въпрос за любимците на властта. Не му стигна смелост да каже, че финансовият министър Владислав Горанов има вина за цялата драма с хазарта и невзетите данъци. Тоя и оня не плащали налози, друг също скатавал задължения към държавата. А кой осъществява контрола? Кой трябва да следи за финансовата изгода на страната, за постъпленията, харчовете, фискалната политика и т.н.? Нима всичко е оставено на самотек? Васил Божков, а и други плащат толкова, колкото им кажат. За \"бонусите\" към властта може само да гадаем. Един министър така си е стискал очите да не види далаверите, че чак е ослепял за мизерията и нищетата, на която той и дружките му са обрекли целия български народ. Толкова ли е трудно да го обвиниш публично? И прокуратура, и разследване са опънали не чадър, ами цял замък над лица, за които твърде много хора имат обосновани предположения, че са престъпници. Сега ни пробутват \"захарчета\" - един министър, един шеф на агенция, един бизнесмен, една банда за телефонни измами, един митничар... От всичко по малко. Ама и \"рибките\" са малки. Колкото да залъжат народа, че уж се работи. Време е Горанов да си ходи. Стига са го крили във въздушни замъци. И Бойко Борисов трябва да си ходи. Защото Горанов не е единственият министър, който се дъни. Стига са се правили на герои в бяло! Май се усетиха, че са се поокаляли, та се скриха в миша дупка. Не се били срещали с олигарси, а съвсем наскоро Борисов и Гешев си пиеха кафето с бизнесмените, даже и на \"Дондуков\" 1. Гръмнаха фойерверките и спряха преките включвания от джипката на премиера. Борисов опита да се скрие и от кашата, която Гешев забърка с президента. Да не би да се страхува от въпросите? Или по-опасни са отговорите, които не иска да даде? Горанов никой не го споменава. Що? Нещо да не е сгафил, че го крият? Не е лесно да \"изгърми\" точно този бушон - Горанов знае много. И може да лъснат още много далавери. Затова са се скрили дълбоко и чакат бурята да отмине. Макар сами да си я предизвикаха. Обоснованите предположения на Гешев стигат само до онези, които някой над него му е разрешил да удари. Тези акции са му запазена марка - много шум за нищо. Ще мине време, ще се забрави. Друг ще бъде абсолютният престъпник, а едни дебеловрати нереализирани съдии ще си ходят небръснати с каскетчета и с шлиферчета. С години срещу държавата ще се точат дела за нарушени права, дали у нас или в Страсбург. През това време едни престъпници, необосновани, продължават да управляват държавата. Невинни в кабинета май няма, а мълчанието им само го доказва! Горанов кога ще го изобличат?", "date": "2020.02.04", "title": "А Горанов кога?"}
{"url": "https://duma.bg/pone-8-godini-partien-stazh-tryabvat-za-predsedatel-na-bsp-n208260", "text": "Право да бъде избран за председател на БСП има всеки български гражданин, член на партията, който към 21 март тази година има не по-малко от 8 г. партиен стаж, от които не по-малко от 4 години като член на национален орган на БСП. Той или тя трябва да притежава висока професионална и политическа компетентност, ръководен и организационен опит, партийна и обществена приемливост. Това гласи решението на Централната комисия по провеждане на пряк вътрешнопартиен избор за председател на БСП, която преди седмица потвърди волята на Националния съвет на БСП. От \"Позитано\" 20 уточняват, че комисията заседава редовно всяка седмица от началото на годината. Както ДУМА вече писа, на първото си заседание членовете й приеха хронограма за прекия избор на председател, който ще се проведе на 26 април. Предложенията за председател могат да се правят от основните партийни организации до общинските и районните съвети на БСП до 10 февруари. До 21 март комисията ще се произнесе кои от номинираните кандидати отговарят на изискванията на чл. 15, ал. 5 от Устава на партията и са подписали декларация по образец. Окончателният списък на желаещите да оглавят левицата ше бъде публикуван на сайта на БСП.", "date": "2020.02.04", "title": "Поне 8 години партиен стаж трябват за председател на БСП "}
{"url": "https://duma.bg/vtoro-srebro-za-shtangistite-na-predolimpiyskiya-turnir-v-iran-n208269", "text": "Юндер Бейтула спечели втори сребърен медал за България на големия предолимпийски турнир в иранския град Рещ. В кат 81 кг. добричлията направи 6 успешни опита и стана вицешампион с двубой 353 кг (158 кг изхвърляне и 195 изтласкване). Шампион с 2 кг повече е Абджумали Сафа от Ирак, а бронзът бе за Андреник Карапетян от Армения с 345 кг. Юндер в момента е втори във временното класиране по системата \"Синклер\" сред всички щангисти след кат. 96 кг. на турнира в Рещ. Той е представител на школата в Добрич с треньор Тодор Кирчев и спечели бронз в изтласкването на световното за мъже в Патая, Тайланд, миналата есен. Другият наш щангист на турнира в Рещ Ангел Русев се нареди на второ място в двубоя в кат. 61 кг, като изхвърли 110 кг и изтласка 147 кг, което му осигури среброто с общ сбор 257 кг. Резултатите във второто движение и в двубоя са лични рекорди на Русев, с един килограм повече от досегашните, но в по-долната кат. - до 55 кг. На турнира в Рещ категориите са съобразени с олимпийската програма за Токио 2020. Състезанията са част от квалификациите за Игрите в японската столица това лято. Те са с висок ранг при събирането на точки за ранглистите в отделните категории. След завършване на всички квалификационни състезания през април 2020 г., първите осем в крайното подреждане на ранглистите във всяка дивизия получават визи за Токио. Останалите 6 олимпийски квоти в категория ще се определят по следния начин: по една от всяко континентално първенство плюс една уайлдкарт. Така в Токио ще участват по 14 щангисти в категория. Българите се прибират от Иран утре, вторник, в 11.25 часа с полет от Доха.", "date": "2020.02.04", "title": "Второ сребро за щангистите на предолимпийския турнир в Иран"}
{"url": "https://duma.bg/vasil-bozhkov-prodalzhava-da-finansira-levski-n208268", "text": "Васил Божков ще продължава да издържа Левски. От клуба съобщиха, че не са получавали информация от генералния спонсор \"Национална лотария\", който щял да спира парите заради запор на сметките.", "date": "2020.02.04", "title": "Васил Божков продължава да финансира Левски"}
{"url": "https://duma.bg/byudzhetat-na-gabrovo-nishto-no-ot-sartse-n208263", "text": "В приетия от ГЕРБ бюджет на община Габрово за 2020 г. не са отразени най-важните проблеми на хората и липсват приоритети, заявяват в обща позиция общинските съветници от БСП и АБВ. Според тях липсват идеи за приоритетни политики, а финансовата рамка е разработена на принципите: \"Продължение на досегашното\", \"Всеки да се спасява, както може\" и \"Нищо, но от сърце\". Общинските съветници са възмутени, че в бюджета липсват мерки за решаването най-големия проблем на Габрово - демографската катастрофа. От БСП се възмущават, че не са приети предложенията им за премахване на таксите за детски ясли, за градини и млечната кухня. \"Парите за общината се повишават с 6 милиона лева, като половината от тях са от държавната субсидия за заплати, а другата - от вдигане на местните данъци и такси. Не става ясно обаче как приоритетно са разпределени тези средства\", отбелязва се в позицията. Съветниците се възмущават, че предложението за \"Културен чек\", което по никакъв начин не нарушава макрорамката на бюджета, отново не е прието. Сумата за младежки дейности е символична - едва 30 000 лв. Липсва приоритетно финансиране на обществения транспорт, транспортната схема и организацията на движението, не е посочено и как ще се използват ефективно средствата от \"Синя зона\". \"Фирмата \"Общински пътнически транспорт\" е пред колапс. Проблемите са свързани със стари автобуси, липса на кадри, неизпълнени курсове от разписанието, огромни задължения. Няма никаква идея за нейното бъдеще. Налице са поредните обещания за нови автобуси, но не е ясно ще ги има ли през тази година. Не е ясно прави ли се нова транспортна схема, ще се подобри ли обслужването или напротив\", обобщават социалистите. Според тях новата \"Синя зона\" е без ясна концепция и няма да реши проблемите с паркирането в централната градска част, дори може да ги задълбочи, защото не е осигурена с редовен и точен градски транспорт, а за изграждането на обществени паркинги не са заделени средства. Това ще провокира нови конфликти, категорични са съветниците от БСП и АБВ. В новия бюджет парите за ремонт на инфраструктурата в кварталите и малките населени места са недостатъчни. Няма свежи идеи за развитието на общинската собственост. Не се търсят инвеститори, липсва конкретна политика за общинските жилища. Приходите от собственост са малко, но не се търси увеличаването им, възмущават се общинските съветници.", "date": "2020.02.04", "title": "Бюджетът на Габрово - \"Нищо, но от сърце\""}
{"url": "https://duma.bg/nyama-globeni-za-ulichnoto-osvetlenie-v-sofiya-n208258", "text": "Столичната община не е наложила нито една глоба за бавно отстранен или изцяло неотстранен проблем с уличното осветление в София миналата година, съобщава \"Сега\". Съгласно договора на общината с общинската фирма \"Софинвест\" ЕООД за поддръжка на осветлението във всички части на София максималният срок за отстраняване на повреда е 48 часа. Санкцията за неспазването на срока е до 15% от месечното заплащане на дружеството, което е в размер на 335 000 лв. Договорът е сключен на 5 юли м.г. и ще е в сила до приключването на открита процедура за избор на изпълнител за техническа поддръжка, ремонтно-възстановителни дейности, основен ремонт и изграждане на публичното осветление в София. От сигналите, подадени от граждани, става ясно, че проблемите с уличното осветление датират отдавна. То липсва от месеци пред входове в ж.к. \"Младост\" 1 и в \"Илинден\".", "date": "2020.02.04", "title": "Няма глобени за уличното осветление в София"}
{"url": "https://duma.bg/haos-s-tsennostite-na-vasil-bozhkov-n208261", "text": "Плановете на разследващите да изземат картини и артефакти от ценните колекции на Васил Божков отново не се финализираха. Шумно обявеното изземване на ценности явно бе отложено заради опасенията на реставратори и специалисти, че прокуратурата ще вземе ценностите, без да обезпечи запазването им. От Министерството на културата обявиха, че няма разпореждания да се изнасят предмети от колекцията на Божков. \"В момента се правят огледи, описи, стая по стая. Участват четирима експерти от МК, които са разпределени по обектите и следят за нормалното протичане на работата\", съобщи Александър Трайков, директор \"Инспекторат за опазване на културното наследство\" в Министерството на културата. Всеки предмет се описва поотделно, разясни представител на фондация \"Тракия\", която отговаря за колекцията. Нищо няма да се изнася от колекцията, беше лаконичният коментар на председателя на фондацията Кирил Христосков. По-рано от сградата на \"Московска\" 45 излезе и наблюдаващият прокурор Ангел Кънев. Ако се стигне до изнасяне на експонати от частния музей, това може да отнеме и седмици, тъй като експонатите само на този адрес са над 3000.  \"Споделям експертното мнение на видния ни траколог проф. Иван Маразов, че изнасянето на антиките от тази среда може да нанесе непоправими вреди на експонатите, затова смятам, че произведенията трябва да останат там, където се намират, и да бъдат съхранени и запечатани под контрола на прокуратурата и МВР до произнасянето на съда. Eдва след това да бъдат изпратени там, където съдът постанови. Mоето лично мнение е, че сега скъпото опаковане, транспортиране и разтоварване може да се избегне. Разбира се, това трябва да стане с акт на прокуратурата\", коментира шефът на комисията по култура и медии в НС Вежди Рашидов. Междувременно Владислав Горанов назначи шефа на кабинета си Георги Йорданов за временен председател на Комисията по хазарта. Сменени са и членовете на комисията.", "date": "2020.02.04", "title": "Хаос с ценностите на Васил Божков"}
{"url": "https://duma.bg/sadii-se-opanaha-na-ivan-geshev-n208264", "text": "Съюзът на съдиите в България (ССБ) призова Висшия съдебен съвет да обсъди разпространените от прокуратурата СРС от разговори на президента Румен Радев. Организацията пита дали не е уронен престижът на съдебната власт и доколко правомерно е поведението на главния прокурор Иван Гешев. ССБ се опасява, че се създава \"впечатление за превръщането на прокуратурата в политически властови център, който не зависи от демократични процедури\". Съдиите подозират, че с поведението си Гешев създава предпоставки за \"основателно съмнение, че е извършено престъпление от прокурор\" заради нерегламентирано разпространение на СРС, което не обслужва нуждите на наказателен процес, при това от разговори на президента. В позицията си съдиите питат може ли главният прокурор да си позволи поведение, необвързано с върховенството на правото, включително чрез ерозирането на принципа на разделение на властите, на независимостта на съда и предпоставки за \"основателно съмнение, че е извършено престъпление от прокурор\" заради нерегламентирано разпространение на СРС, което не обслужва нуждите на наказателен процес, при това от разговори на президента. Съдиите смятат, че казусът трябва да бъде обсъден, за да се разсеят съмненията, че атрофирането на конституционния модел на съдебната власт се е задълбочило до степен, че компетентните органи на управлението й не са в състояние да обсъждат функциите и фактическото им изпълнение от главния прокурор поради страх и зависимост. Преди дни и Българският хелзинкски комитет заяви в позиция, че Иван Гешев е ангажирал Конституционния съд \"абстрактно, без конкретен казус, тълкуване на конституционните норми, уреждащи президентския имунитет, макар тези норми да са пределно ясни\". \"В искането на главния прокурор се съдържа недопустима и зле прикрита заплаха към действащия държавен глава. Същевременно въпросите и анализът в искането му показват тревожно ниско ниво на неговата правна култура\", заявиха от БХК.", "date": "2020.02.04", "title": "Съдии се опънаха на Иван Гешев"}
{"url": "https://duma.bg/bdzh-mozhe-da-vnese-50-godishni-vagoni-n208256", "text": "Постоянни аварии на пътнически композиции и отменени влакове явно са основната причина, която притиска ръководството на \"БДЖ-Пътнически превози\" да тръгне на директно договаряне за доставка на 30 пътнически вагона втора употреба от Германия, предаде economic.bg. За целта от 5 до 8 февруари в Германия ще бъдат командировани жп експерти, които трябва да направят технически оглед на предлаганите от \"Дойче бан\" вагони и да решат дали те ще могат да возят още някоя и друга година пътници по жп мрежата на България. На 14 ноември \"БДЖ-Пътнически превози\" обяви обществена поръчка за закупуване на \"до 30 броя пътнически вагони\", използвани в \"конвенционалната железопътна система на ЕС\". Общата прогнозна стойност на поръчката беше 1,89 млн. лв. без ДДС. Срокът за подаване на оферти изтече на 26 ноември, но след като не се яви нито един кандидат да достави употребявани вагони, процедурата беше прекратена. Само в миналия четвъртък, 30 януари, дружеството официално отмени \"по технически причини\" три пътнически влака. Не е ясно обаче какво ще произтече от командировката на експертите в Германия, заради списъка с конкретните вагони, на които те ще правят технически оглед. Например 30-те пътнически вагона, предоставени за оглед, са произведени основно между 1964 и 1973 г. - общо 24 от 30-те предлагани. Всички те са излезли от жп завод в Лайпциг, бившата Германска демократична република. Според документацията, с която еconomic.bg разполага, на вагоните е бил направен последен капитален ремонт (или друга форма на възстановяване), в периода 1993 - 2003 г. и след последваща експлоатация те са били бракувани. Датите на бракуване са между 1 януари 2017 г. и 30 декември 2019 г. Дали обаче дотогава са се движили - никой не може да каже със сигурност. Но най-големият проблем на вагоните бил, че те са оборудвани с 1000-волтова инсталация, което означава, че за да бъдат прикачени към наши композиции, те трябва да бъдат преоборудвани с 1500-волтова безгенераторна токозахранваща електрическа уредба. Според експерти инвестицията за това не е никак малка - около 50-55 000 евро на вагон, ако се монтира нова електрическа уредба, затова се предполага, че те ще бъдат преоборудвани с доста амортизираните и отдавна нагорели уредби от бракувани у нас пътнически вагони.", "date": "2020.02.04", "title": "БДЖ може да внесе 50-годишни вагони"}
{"url": "https://duma.bg/sportat-po-televiziyata-futbol-ot-angliya-germaniya-i-frantsiya-snukar-i-leka-atletika-n208271", "text": "14.00 Левски - Узбекистан (U19) 19.30 Айнтрахт Фр - РБ Лайпциг 21.45 Шалке - Херта 22.05 Оксфорд - Нюкасъл 19.30 Кайзерслаутерн - Фортуна Д 21.45 Вердер - Борусия Д 20.00 Лил - Рен 22.00 Нант - ПСЖ 19.30 Трабзонспор - Ерзумуспор 18.30 Хебър - Левски 14.55 и 22.00 Уърлд Гран При в Челтнъм 20.00 Световен тур на закрито в Дюселдорф", "date": "2020.02.04", "title": "Спортът по телевизията, футбол от Англия, Германия и Франция, снукър и лека атлетика"}
{"url": "https://duma.bg/besarabski-balgari-se-zhalvat-ot-zalichavaneto-na-bolgradskiya-rayon-n208257", "text": "Бесарабски българи протестират срещу административната реформа в Украйна, която на практика разпокъсва селата на диаспората. Дружеството \"Свети Кирил и Методий\" от град Болград е изпратило писмо до президента, премиера и българските институции с молба за помощ. Сънародниците ни напомнят, че президентите на България и Украйна Румен Радев и Володимир Зеленски са се договорили за правата на българското малцинство, включително и за запазването на Болградския район, но официално споразумение и резултат от това няма. Украинските власти са игнорирали разговорите, предприели са действия срещу интересите на бесарабските българи и се опитват да ликвидират Болградския район, твърдят от дружеството. Преди дни областната държавна администрация на Одеса подмолно е взела решение районът да бъде ликвидиран, което вероятно ще бъде утвърдено днес в Киев. Сънародниците ни в Украйна апелират за подкрепа в борбата им за запазване на българщината в Бесарабия. Те настояват институциите у нас отново да поставят въпроса за запазването на Болградския регион като самостоятелна административна единица, каквато бе преди териториалната реформа.", "date": "2020.02.04", "title": "Бесарабски българи се жалват от заличаването на Болградския район"}
{"url": "https://duma.bg/api-darzhi-v-nevedenie-shoforite-kak-shte-raboti-tol-sistemata-n208255", "text": "По-малко от месец преди старта на тол системата българските шофьори са в неведение как точно ще работи тя, видно от тяхно писмо до медиите. Те са поискали среща с представител на Агенция \"Пътна инфраструктура\" (АПИ). Първоначално били уведомени, че Олег Асенов ще отговори на всички поставени от тях въпроси. Това трябвало да стане днес, но впоследствие се оказало, че Асенов е ангажиран и няма да може да дойде. Българското обединение на шофьорите предложило да бъде изпратен друг експерт от АПИ, който да им разясни как ще се събират пътните такси за автомобилите над 3,5 тона от 1 март и какви са личните отговорности на водачите на автомобили. От пътната агенция обаче им отговорили, че единственият, който може да даде отговор на въпросите им, е проф. Олег Асенов. Проблемът е, че към момента АПИ няма яснота кога проф. Асенов ще намери време за среща с бранша. Макар тол системата да се тества от август 2019 г. има редица въпроси без отговор по нейното прилагане. Шофьорите питат например каква ще е цената на \"бордовото устройство\". Те са поставили общо шест въпроса на АПИ с цел да се изяснят методологията, техническото обезпечаване и евентуални затруднения и нередности в процеса на начисляване и заплащане на тол такси. Към момента обаче няма отговор от пътната агенция по поставените въпроси. ", "date": "2020.02.04", "title": "АПИ държи в неведение шофьорите как ще работи тол системата"}
{"url": "https://duma.bg/shte-se-razpadne-li-libiya-n208245", "text": "Това е въпрос, който редица турски медии поставят директно в публикувани анализи. Либия не само е новата болка на Анкара след Северна Сирия, но и тема, която нашироко  се обсъжда от управляващите, опозицията и обществото в страната.  Обсъжда се и на ниво \"външни връзки\", което говори, че Анкара търси съюзници,  подкрепа или поне разбиране за своите интереси в Либия. В тази връзка е и проведеният преди дни телефонен разговор между президентите Реджеп Ердоган и Доналд Тръмп. Без да се пропускат  обсъжданията по въпроса с Москва, които по обясними причини се следят внимателно от всички световни медии. Външният министър Мевлют Чавушоглу редовно разговаря с руския му колега Сергей Лавров и то не само за Сирия. Под лупа се следят либийските уточнявания, защото възгледите на Москва и Анкара се разминават и за Либия. Западът очаква едва ли не сблъсък, който да се отрази върху тактическото сътрудничество Русия-Турция, най-вече в Сирия и върху общи енергийни проекти. Още повече, че призивите за прекратяване на военните действия в Либия, подплатени от проведената конференция в Берлин с \"пътна карта от 55 точки\", се оказват на практика без покритие. Развитието на обстановката показва, че  Либийският въпрос явно ще продължи да се обсъжда още дълго както на полето на геополитиката, така и в регионален план. Но трайно решение на хоризонта не само не се вижда. Напротив, продължава двувластието в страната. Това поражда и опасенията, че може да се стигне до разделяне на Либия.  В тази връзка си струва припомнянето кои воюват в Либия и как са разположени геополитически и регионални сили в конфликта. От едната страна е правителство в Триполи с лидер Фейз Сарадж, което е  признато от Съвета за сигурност на ООН, САЩ, Турция, Катар, Италия и се приема за легитимно, но без каквито и да било възможности да \"наложи властта си над цяла Либия\", както се изразяват на Запад. Не е без значение, че то е подкрепяно на терен и от привърженици на \"Мюсюлманските братя\", включително и от дошли от Сирия радикални бойци.  Срещу него е ген. Халифа Хафтар, командващ Либийска народна армия (ЛНА). Тя се подкрепя финансово, военно и политически от Египет, Франция, Саудитска Арабия, ОАЕ, с бойци от Судан, но и задкулисно от  Русия (чрез бойци от частна гвардия \"Вагнер\"), дори от САЩ заради 20-годишния престой на Хафтар там и огласените му вече връзки с ЦРУ.  Обикновено се забравя за пустинните области на юг, заемани от племена на бедуини, които си имат свой живот. Ген Хафтар държи по-голямата част от Либия и особено важно е, че става дума за основните нефтени и газови находища на страната. Неговият говорител Мисмари тези дни заяви в социалните мрежи, че \"либийският въпрос не може да се реши политически, а само по военен път\", което е в пряко противоречие с решенията на конференцията от Берлин за прекратяване на огъня. Германският външен министър Хайко Маас вече предупреди, че ще се налагат санкции на тези, които продължават да снабдяват с оръжие воюващите страни. Страните обаче воюват и се оправдават с \"предотвратяване  на операции на противника\", както Мисмари нарича операция на армията на ген. Хафтар в района на Ебу Киреин, югоизточно от Мисрата.  Не се обелва нито дума за организирането на конференция в Женева под егидата на ООН, която ще проведе заседание на принципа 5+5 - тоест военен комитет, съставен от по 5-ма представители от двете воюващи страни, за уточняване  конкретно на точките за намиране на решение за приключване на конфликта.  Принципът е първо да се спре огънят. В същото време от Триполи в писмен вид  има информации, че \"трябва да се преразгледа диалогът с Хафтар преди конференцията в Женева\", защото \"милициите на Хафтар извършват нападения с минохвъргачи и системи \"Град\" на летището \"Митига\" в столицата Триполи\". Подчертава се, че това е нарушение на решенията от Берлин за прекратяване на огъня.  На практика обаче остава без отговор въпросът кой, как и под каква форма ще прилага контрол върху решението за прекратяване на огъня. Има информации, че членките на Съвета за сигурност на ООН (САЩ, Русия, Китай, Франция и Великобритания) са се разбрали за изпращане на цивилни наблюдатели като контрольори, но всичко е \"на книга\". На този фон обаче Турция изпрати военни сили и оборудване за Сарадж, а Атина заплаши, че и Гърция може да изпрати военни в Либия. Двете страни са членки на НАТО, но стоят на противоположни позиции за Либия, както и в \"студена война\" заради амбициите на Анкара да има роля в разпределянето на баницата от откритите газови находища на юг от Кипър. Тук е заровено и турското куче. Подписаното от Анкара със Сарадж споразумение за \"разширяване на морската икономическа зона на 200  мили\" и за военна помощ от Турция трябва да се запази на всяка цена при всички обстоятелства. Защото дава възможност за права в шелфа на Крит, за газа.  Но и заплашва гръцки интереси. И не само. Атина плаши с вето  в ЕС, но в Брюксел позициите по либийския въпрос са разнопосочни, независимо от решения за спиране на огъня. Италия е зад Сарадж, а Франция - зад Хафтар. Турция се позовава на вековни исторически (Либия е била част от Османската империя), културни и верски връзки с Либия, за да \"оправдае\" намеса и заинтересованост. Но в позицията й силно мирише на газ и износ на напрежение от вътрешни проблеми. Щом Арабската лига има решение, че \"изпращането на турски войски в Либия противоречи на международното право\" и се изпращат писма с оплаквания до ООН, НАТО, ЕС, Организацията на Африканския съюз, то Ердоган отива в Алжир за среща с колегата Абдулмеджид  Тебун с \"политически цели\". Не е без значение, че под лидерството на Алжир заседаваха външните министри на Тунис, Египет, Судан, Чад и Нигерия, които заявиха, че са за съвместно политическо решение и за ненамеса на други държави в Либия. Регионалните сили явно се стремят да не допуснат нова интервенция от страна на геополитически играчи, защото тяхната сигурност и стабилност също  е поставена на карта.  Случаят с Либия е красноречив. А фактът, че мигрантският поток от Африка не е спирал след смъртта на Кадафи е грижа най-вече на Европа. Ако Анкара има роля в следвоенна Либия, дори и разделена, тя отново ще има коз в ръкава си с мигрантски потоци. Някои мислят стратегически, други - ден за ден. Но как ще се получи, на този етап остава неясно. Страховете държат очите отворени,  За полза на редовите граждани даже не си струва да се говори. Ето, и Калъчдароглу, лидерът на Народно-републиканската партия (НРП), основната опозиционна сила в Турция, направил изказване, че политиката на Турция към Русия е грешна заради 60% зависимост  от руската енергетика. Но и той до момента не може да предложи алтернатива за решение на либийския въпрос и на практика си остава само с критики за икономическите проблеми на Турция. Стара традиция. Всички при съседите застават зад национални интереси, когато става въпрос за външна политика. Другото е грижа на противниците и на тези, чиито интереси засяга политиката на Анкара. В случая, ако Либия се разпадне, Турция без съмнение ще си има своята печалба. Затова се говори без емоции за такъв вариант.  Въпросът е пита ли някой какво искат либийците? Какво ще решат големите? Защото зачестяват коментари от рода на \"не ядосвайте великите сили\". Ами ако се нарушават родни интереси?  Историческата практика показва, че малките обикновено плащат висока цена за своите амбиции и защита на интереси. Трудно намират път за лавиране. Либийският въпрос е пример как, докато воюва за власт и нефт, страната им може наистина да се разпадне. Не че сега не е разкъсана. Кой печели? Едва ли самите либийци. В ерата на задаваща се нова студена война, нищо не е сигурно. Да му мислят малките, големите знаят как да се грижат за себе си. Може и да си разделят нефта, газа, военните бази на либийска територия или да се хванат и те за гушите. Надеждите са, че нямат сметка от подобно развитие на събитията. Поне не на този етап.", "date": "2020.02.04", "title": "Ще се разпадне ли Либия?"}
{"url": "https://duma.bg/kratki-novini-n208247", "text": "Над половината от страните от ЕС се противопоставят на предлаганото от Брюксел  съкращение на средства за икономическото развитие на най-слабо развитите страни в ЕС, съобщи ДФайненшъл таймсУ. Според изданието, става дума за намаляване с 63 млрд евро в бюджета на ЕС за 2021-2027 г. Група от 15 държави, начело с Полша и Унгария, предупредиха, че няма да подпишат документа, тъй като той ги лишава от възможности за стабилно икономическо развитие. Те предлагат бюджетните кредити да бъдат замразени на сегашното ниво. В съответствие с настоящия бюджет за 2014-2020 г. Полша получи 23 млрд. евро, Румъния - около 7 млрд. евро, а Унгария - 6 млрд. евро.  Германската канцлерка Ангела Меркел смята, че ЕС може да се наложи да измени договорите, за да увеличи конкурентоспособността след Брекзит. \"Мога да си представя, че при необходимост ще бъдат нужни промени в договорите. В резултат на оттеглянето на Великобритания от ЕС трябва да повишим конкурентоспособността си... Трябва да действаме по-бързо. Ако е необходимо да променим договора, тогава съм готова, това не е самоцел\", каза Мeркел на пресконференция в Берлин с австрийския й колега Себастиан Курц. Франция не е проруска или антируска, а е проевропейска държава, заяви френският президент Еманюел Макрон във Варшава. \"Когато гледам картата, се вижда ясно, че Русия е Европа, дори и да не е член на ЕС, тя е наш съсед\", подчерта Макрон на съвместна пресконференция с полския му колега Анджей Дуда. Според френския държавен глава, не е в интерес на европейските страни да позволяват натрупването на замразени конфликти.  Дузина пътници бяха ранени в централния швейцарски град Люцерн, когато влак влезе с висока скорост в гарата и се заби в буфер, съобщиха от полицията. 12-те пътници във влака са получили леки наранявания и са откарани в болница. Остана неясно защо машинистът на влака, пътуващ от Цюрих, не е успял да намали скоростта си при влизане в гарата на Люцерн. ", "date": "2020.02.04", "title": "Кратки новини"}
{"url": "https://duma.bg/zlonamereno-turne-na-dalbokata-darzhava-n208246", "text": "Приключилата току-що обиколка на външния министър на САЩ Майкъл Помпео в Украйна, Беларус, Казахстан и Узбекистан не може да се разглежда по друг начин, освен като обиколка на злонамереното влиянието на САЩ в евроазиатското пространство, като препъване на естествените руски интереси и интеграционните процеси в тази част на света и на също толкова естественото китайско присъствие в нея. Президентът Доналд Тръмп не възприема Украйна или Казахстан като съдбовни държави за американските интереси, затова геополитическото турне на Помпео е турне не толкова на първия дипломат на Америка, колкото на нейната \"дълбока държава\".  Всъщност тази \"държава\" дори и не крие мерака си за зловредност. В съобщението на Държавния департамент за визитата на Помпео в Киев се казваше, че САЩ смятат запазването на транзита на руски газ през Украйна като важен фактор за противопоставянето срещу Русия. Помпео и домакините му са обсъдили и други мерки за това противопоставяне. Гостът например заяви, че американски компании са готови да инвестират в Украйна, а домакините са предложили това да стане в добива на газ и нефт, в разработването на черноморския шелф, плюс в построяването на нови пътища и мостове в Украйна.  Откакто преди 5-6 години се преориентира към Запада, Украйна обедня главоломно и стана провалена държава. Тя по същество фалира и живее от заеми. И неизбежно ще задлъжнява и мизерства още повече, ако ще трябва да плаща на американските компании за добития от тях нефт и газ. В едно свое изказване прозападният украински олигарх Игор Коломойски се оплака, че САЩ искат от Украйна да воюват срещу Русия, при това без да си плащат. Ако перифразираме мисълта му, излиза, че Помпео иска от Украйна да се противопоставя на Русия под заплахата да остава с празни джобове.      Помпео и президентът Владимир Зеленски са обсъдили антируските санкции и конфликта в Донбас. От думите на госта излиза, че \"дълбоката държава\" замисля още санкции, макар той да не се конкретизира. В същото време Помпео похвали Зеленски за действията му по Донбас. Само че Зеленски не възнамерява да изпълнява докрай Минските споразумения и предпочита децентрализация, вместо предписания в тях особен статут (широка автономия) на ДНР и ЛНР. Това няма как да разреши конфликта. Само че САЩ ще изкарат Русия като грешница и ще й стоварят още санкции. Известно е, че \"дълбоката държава\" е майсторка на извъртванията и \"изобретателна\" в изнамирането на причини за санкции.   От визитата на Помпео става ясно, че Вашингтон превръща Украйна в жертвено агне на хибридната му война не само срещу Русия, но и срещу Китай. \"Налице е предизвикателството, че тук ще дойде Китай и ще прави това, което не е полезно за украинците. Ние говорихме за тези неща, които наистина са важни за американците и народа на Украйна\", каза Помпео в интервю за телевизия Ей Би Си. Интересно, откъде накъде той ще говори от името на украинците? Ами ако Китай им предложи по-изгодни условия? Това ли ще е вредно за тях? Да, за САЩ това няма да е полезно, но ако САЩ наистина искат Украйна да бъде суверенна и независима, да я оставят сама да решава кое е полезно за нея.  Посещението на Помпео в Беларус може да мине в  графата \"заявка на геополитически мераци\". Гостът и домакините сякаш се надпреварваха да се харесат един на друг. Минск например заяви, че ще работи за включването на САЩ в регулирането на конфликта в Донбас. Помпео пък предложи САЩ да продават на Беларус нужните й енергоресурси, макар и на конкурентни цени. Взаимното обаче харесване прилича на сметки без кръчмаря. Включването на Вашингтон няма да доведе да мир в Донбас, защото целта му е не мира там, а продължаване на конфронтацията с Русия, на санкциите и евентуалното й икономическо изтощаване. В Минск са наясно, че Москва няма как да приеме включването на САЩ. Защо обаче го предлага? По същата причина, заради която външният министър Владимир Макей заяви, че Беларус е заинтересован от по-активно присъствие на американския бизнес, тоест на американски нефт. И тази причина е пазарлъкът между Минск и Москва за цената на руския нефт. Може да се нарече и геополитически рекет от страна на Минск. Съгласно съобщенията и коментарите в руските медии Москва предлага наистина по-висока цена за нефта си, но тя пак е по-ниска с $10-$12 долара за барел в сравнение със световната цена. Това означава, че американският нефт, който предлага Помпео, ще е средно с $20 долара по-скъп от руския. Но дори и тези $10-12$ са много за съветската икономика на президента Александър Лукашенко и той иска Русия да смъкне още цената. И понеже Москва не отстъпва, Лукашенко се опитва да я рекетира с американския нефт. Впрочем той вече купува нефт от други държави, но за $12-18$ за барел. Президентът обаче знае, че държавата му няма да издържи на тази цена в дългосрочна перспектива. Освен това беларуските рафинерии са пригодени да работят с руски нефт (тип \"Урал\"). А за да заработят с нефт от САЩ, ще трябва да се преоборудват, което допълнително оскъпява замисъла. Рафинериите могат да смесват нефта на САЩ и Русия, както се прави в Полша, но това пак ще излезе по-солено на беларуския бюджет, защото ще плаща за по-скъпия американски нефт. А като се откаже от този петрол, Минск ще спре да говори и за включването на САЩ в донбаското регулиране. Като цяло икономиката на Беларус не може да издържи на световната цена на нефта и скоро Вашингтон и Минск ще разберат, че при визитата на Помпео взаимно са се надлъгвали, макар и приятно за ухото.   Визитата на Помпео в Казахстан мина под знака да насъска тази централноазитска държава срещу двата й най-големи съседа, с които тя има ползотворни и приятелски отношения - Русия и Китай. Бизнесът с компаниите от САЩ е изгоден за всяка една страна, заяви той на домакините си и в това няма нищо лошо. Но интригантски и злонамерено е да им \"набива канчето\" за притеснителните руски и китайски инвестиции и влиянието, което те оказват. Помпео заяви на срещата с външния министър Мухтар Тлеуберди, че привличането на инвестиции идва с цената на суверенитета и може да навреди на дългосрочното развитие, вместо да помогне. Интересно, дали влиянието на САЩ в България и американските инвестиции у нас не ощетиха суверенитета й и дългосрочното й развитие?  В неделя Помпео пристигна в узбекската столица Ташкент, където ще участва в среща на външните министри на страните от формата С5+1 - Казахстан, Киргизия, Таджикистан, Туркмения и Узбекистан. Този формат бе създаден през 2015 г. с цел да се обсъждат регионалните проблеми и да се канализира политика по тях. Както поясни руският политолог Никита Мендкович, САЩ са на път да загубят Афганистан като преден пост за влияние в Централна Азия. Затова активизират въпросния формат с надеждата, ако не всичките пет държави, то поне една от тях да замени Афганистан. Дали и доколко ще им се получи е друг въпрос.    ", "date": "2020.02.04", "title": " Злонамерено турне на \"дълбоката държава\""}
{"url": "https://duma.bg/nay-mnogo-insulti-sa-registrirani-vav-varnenskata-sv-marina-n208259", "text": "Най-много случаи на инсулт през 2019 г. са регистрирани в УМБАЛ \"Св. Марина\" във Варна - 1844. Това става ясно от последните данни, събрани от инициативата \"Индекс на болниците\", чиято цел е да даде повече прозрачност за дейността на лечебните заведения при някои социално значими диагнози. Данните, които ползва индексът, са предоставени от НЗОК. Втори по брой регистрирани инсулти е МБАЛ \"Д-р Атанас Дафовски\" в Кърджали с 1467, следва МБАЛ \"Св. Анна\" в София с 1301. Голям брой инсулти са регистрирани и в МБАЛ Сити Клиник \"Св. Георги\" в Монтана (1202) и МБАЛ \"Св. Николай Чудотворец\" в Лом (1152). \"Индекс на болниците\" регистрира и извършените тромболизи - съвременно лечение на исхемичен мозъчен инсулт, което предпазва пациента от инвалидизиране. Общият брой на инсултите през 2019 г. е 51 614, което е с близо 2000 повече от предходната година. ДУМА припомня, че България е сред първенците в ЕС по смъртност от инсулти, но е на едно от последните места по прилагане на тромболиза. Според препоръките на Европейската организация за инсулти (ESO) на България са необходими 40 болници, в които да се прилага тромболиза, но те да бъдат така разположени, че всеки, получил инсулт, да може да стигне до болницата за не повече от 45 минути.  Процентът на тромболизите у нас се увеличава - достигна 2,2%, сочат данните на \"Индекс на болниците\". Болница \"Св. Анна\" в София (бившата Окръжна) е водещият център в това отношение и там са направени най-много тромболизи - на 26,29% от всички приети пациенти. На второ място е УМБАЛ \"Медика\" в Русе, където са приети за лечение 525 пациента с инсулт, а на 12,95% от тях е направена тромболиза.", "date": "2020.02.04", "title": "Най-много инсулти са регистрирани във варненската \"Св. Марина\""}
{"url": "https://duma.bg/naprezhenie-mezhdu-rusiya-i-turtsiya-v-siriya-n208249", "text": "Турският президент Реджеп Ердоган заяви, че страната му е предупредила Русия за започващата турска офанзива в сирийската провинция Идлиб, предприета като контра на сирийска офанзива, при която загинаха 4-а турски войници, а  деветима бяха ранени. Ердоган отбеляза, че са разговаряли с руските власти за Идлиб и им е било казано да избягват сблъсъци с турските сили по време на операцията. Около 30-35 войници от сирийската армия бяха убити, след като Турция предприе контраатака срещу настъплението на сирийската армия в провинцията. Пред журналисти Ердоган уточни, че турски изтребители Ф-16 и тежка артилерия атакуват около 40 места в Идлиб.  В провинцията има 12 турски наблюдателни пункта, създадени съгласно споразумението между Турция и Русия за деескалация в Идлиб. Според Русия турските военни попаднали под сирийски обстрел в Идлиб, защото Анкара не е предупредила Русия за придвижванията си, а сирийските части преследвали терористи, но не турски части. Анкара на свой ред отрича, че не била предупредила за придвижванията си. ", "date": "2020.02.04", "title": " Напрежение между Русия  и Турция в Сирия"}
{"url": "https://duma.bg/sdelkata-na-veka-ili-shamarat-na-veka-n208244", "text": "Близкият изток, изглежда, никога няма да се установи като място на мир, сътрудничество и добросъседство. Сложните процеси и взаимоотношения между страните в региона се използват умело във външнополитическата стратегия на силните на деня. След ерата на големите арабски диктатори днес няма силни лидери, които да обединят своите народи и да сложат край на нестабилността в арабския свят.  \"Мир за просперитет: визия за подобряване на живота на палестинския и на израелския народ\" обяви президентът Доналд Тръмп на 28 януари. Това е новата визия за умиротворяването на Близкия изток и опит за прекратяване на дългия и изтощителен конфликт между Израел и Палестина. Според президента Тръмп визията е реалистично решение за двете държави. Тя предлага сигурност за Израел, \"ще изпълни стремежите за самоопределение за палестинския народ и ще осигури универсален и почтен достъп до светите места в Йерусалим.\" В плана се казва още, че ако двете страни приемат положенията, описани в документа, биха постигнали взаимно признание на Израел като национална държава на еврейския народ и бъдещата държава Палестина като национална държава на палестинския народ  Планът определя границитe за Държавата Израел и не изисква Израел да прави компромиси с безопасността на своя народ. За палестинците визията осигурява значително териториално разширяване, като разпределя земя, приблизително сравнима по размер със Западния бряг и Газа за създаване на палестинска държава. Планът не изисква изкореняване на израелци или палестинци от техните домове.  Освен политическа рамка, Планът за Близкия изток е обвързан и с тясна икономическа перспектива, която на практика гарантира икономически подем на палестинския народ и обещава инвестиции, отваряне на работни места, изграждане на стабилно палестинско общество. Според американското предложение потенциалът да бъдат усвоени 50 млрд. долара инвестиции  за период от 10 години представлява \"най-амбициозното и всеобхватно международно усилие за обединяване на палестинския народ до момента\".  На първо четене идеите в документа звучат прекрасно. Планът съдържа някои позитивни идеи, които биха могли да служат като основа за бъдещи преговори между Израел и Палестина.  Визията е също така опит за постигане на официално международно признание на Държавата Израел - проблем, който все още е неразрешен за израелския народ. Доналд Тръмп определя планът като печеливш и за двете страни. Опити за разрешаване на конфликта между Израел и Палестина се правят и от предшествениците на Тръмп - Бил Клинтън и неговия план за \"икономически дивиденти\", Джордж Буш и \"Пътната карта за мир\", Барак Обама и неговия \"План за мир\". Всички те поставят фокуса върху икономическия елемент като инструмент за умиротворяване на Палестина. Подходът за икономическо умиротворяване е външнополитически ход, който цели да си осигури сътрудничество в сферата на сигурността и да предотврати по-нататъшна радикализация на региона, в това число и действията на Хамас. Оповестяването на плана тъкмо сега не е случайно - то се случва на фона на процедурата по импийчмънт на президента Тръмп, при условия на обтегнати отношения на САЩ с Иран и предстоящи президентски избори в САЩ и Израел.  Каква бе реакцията на арабския свят след оповестяването на плана? Махмуд Абас, 84-годишният лидер на палестинската власт, осъди плана като недостоен за сериозно разглеждане. На 1 февруари по време на извънредна среща на Арабската лига в Кайро палестинският лидер обяви, че скъсва отношенията във всички сфери с Израел и САЩ. Палестинското ръководство прекъсна комуникацията с администрацията на Тръмп още през 2017 г., след като Вашингтон призна Йерусалим за столица на Израел и по-късно премести американското посолство в града.  Бенямин Нетаняху очаквано приветства предложението на САЩ. Визията бе оповестена в Белия дом в присъствието на израелския лидер. На практика, положенията на документа са съставени почти изцяло според претенциите на Израел и  Ционистката държава ще получи цял Йерусалим, който ще бъде и столицата на страната, израелските селища, построени на палестинска територия незаконно според международното право, както и долината на река Йордан, която ще бъде естествена граница на Израел. Долината е плодородна ивица земя, минаваща по границата с Йордания и представлява почти 30% от Западния бряг. Палестинците казват, че долината би представлявала неразделна част от земята, която искат за бъдеща държава. Израелските лидери разглеждат долината на река Йордан като жизненоважен буфер за националната си сигурност с арабския свят и считат, че Израел ще поддържа военен контрол в този участък.  Друга неприемлива точка в плана, която е в пълно противоречие с международното право и правата на човека според женевските конвенции, е решаването на въпроса за бежанците. В момента в Близкия изток има приблизително 6 млн. палестински бежанци. Според визията на Тръмп, те няма да могат да се завърнат по родните си места. Предвижда се компенсация за всички палестинци, които се съгласят да изоставят домовете си и да се заселят в границите на новите територии, определени за държавата Палестина. Освен това, нова Палестина ще бъде демилитаризирана зона, като охраняването и сигурността по границите ще се съблюдават и осигуряват от Израел. Мнозина считат, че планът за Близкия изток ще бъде предпоставка за анексиране на земите по Западния бряг от Израел.    Променящата се обстановка в региона, както и разместването на геополитическите плочи, несъмнено натежаха в полза на САЩ. Разделението сред арабските държави за пореден път извади на показ неспособността на страните от региона да се обединят около палестинската кауза и стремежа на палестинския народ да отстоява и защити своето право на равнопоставеност и самоопределение. В събота Арабската лига отхвърли израелско-американския план за Близкия изток, обявявайки, че той не оправдава дори минималните права и въжделения на палестинския народ.  Но държави от Залива като Саудитска Арабия, Обединени Арабски емирства и Бахрейн подкрепиха с недомлъвки новия план. Неочаквана бе и реакцията на традиционни защитници на палестинската кауза като Египет и Йордания. Те са и единствените арабски страни, които имат сключено мирно споразумение с Израел. Поведението на тези страни лесно може да се обясни с по-голямата заплаха към настоящия момент, а именно Иран. Не е безизвестен факт, че САЩ финансират голяма част от страните в Близкия изток, за да осигуряват влиянието си в региона и да се подсигурят в случай на конфликт. Турция и Иран открито и непоколебимо заявиха, че подкрепата им е в полза на Палестина. Пакистан и Франция подкрепят предложението за \"две държави\", но до тяхното реализиране трябва да се стигне чрез преговори и спазване на международното право. В официално изявление Катар обяви, че \"мирът не може да бъде устойчив, ако не бъдат съхранени правата на палестинците в тяхната суверенна държава в границите от 1967 г., включително Източен Йерусалим, и правото на завръщане\". Великобритания разглежда предложението като прагматично и смята, че е основание за двете засегнати страни да седнат на масата на преговорите. Накрая \"Организацията на обединените нации продължава да подкрепя палестинците и израелците за разрешаване на конфликта въз основа на резолюции на ООН, международно право и двустранни споразумения и реализиране на визията на две държави - Израел и Палестина - живеещи рамо до рамо в мир и сигурност в рамките на признати граници въз основа на линиите отпреди 1967 г.\", обяви главният секретар на ООН Антониу Гутериш. ", "date": "2020.02.04", "title": " \"Сделката на века\",   или \"шамарът на века\" "}
{"url": "https://duma.bg/tusk-shte-privetstvam-nezavisimostta-na-shotlandiya-n208250", "text": "Брюксел \"ще бъде ентусиазиран\", ако независима Шотландия се върне в ЕС, заяви бившият председател на Европейския съвет Доналд Туск, цитиран от \"Политико\". Това предизвика незабавна реакция от Лондон. Британският външен министър Доминик Рааб окачестви изказването като \"неевропейско и доста безотговорно\". След като Великобритания напусна ЕС в петък вечерта, правителството на Шотландия настоява да организира нов референдум за независимост и евентуалното й връщане в ЕС.  Няма съмнение, че емоционално всеки ще бъде ентусиазиран тук, в Брюксел и като цяло в ЕС, отбеляза Туск пред Би Би Си. Той подчерта обаче, че страната ще трябва да изпълни критериите за присъединяване към Общността. \"Имаме си наш договор, ако например нещо се случи като независимост на Шотландия, тогава ние се нуждаем от нов процес\", каза Туск. Лично той ще приветства членство на Шотландия в ЕС: \"Ако ме питате за емоциите и истинските ми чувства, вие ще срещнете само съпричастие\", сподели Туск, който е лидер на Европейската народна партия (ЕНП). Но Рааб предупреди, че изявленията на Туск са \"доста неевропейски и доста безотговорни, като се имат предвид сепаратистките тенденции в Испания, във Франция и Италия\". Според него надали европейските лидери ще приветстват подобен език. В отворено писмо лидерката на Шотландската национална партия  (ШНП) и първи министър Никол Стърджън призова на свой ред европейците да \"оставят светлина за Шотландия\". Но Рааб подчерта, че правителството на Великобритания очаква ШНП да спази резултата от проведения преди няколко години (през 2014 г.) референдум за независимост и да не настоява за втори референдум. Тогава с разлика от близо 11 процента (55% срещу 44%) се наложиха привържениците на оставането във Великобритания. Но по онова време Брекзит изобщо не бе на дневен ред. В същото време на референдума от 2016 г. за излизането на Обединеното кралство от ЕС цели 62% от шотландците са гласували за оставането на кралството в ЕС. Излиза, че немалко шотландци, които са гласували срещу шотландската независимост, две години по-късно са гласували срещу Великобритания. Излиза също, че шотландците са повече европейци, отколкото британци. Именно това даде основание на ШНП да иска втори референдум за независимост. ШНП спечели 48 от 59-те места в регионалния парламент на изборите през декември. Никол Стърджън обеща да организира втори референдум за независимост в края на 2020 г.", "date": "2020.02.04", "title": "Туск: Ще приветствам  независимостта на Шотландия"}
{"url": "https://duma.bg/es-othvarli-plana-na-sasht-za-blizkiya-iztok-n208248", "text": "Първият дипломат на ЕС Жозеп Борел разкритикува мирния план на САЩ за Близкия изток по време на посещението си в Йордания. Планът на САЩ поставя под въпрос много от международно договорените параметри: договорената от двете страни граница от 1967 г., предвиждаща съществуването Израел и Палестина, които живеят съвместно в мир, сигурност и взаимно признаване, смята Борел. \"В Йордания и в ЕС ние много осъзнаваме, че израелско-палестинският конфликт е един от най-дългите, най-болезнени и сложни конфликти в нашата история\", заяви още Борел. Той е категоричен, че двете страни трябва да се върнат на масата. \"Нуждаем се от решения, които могат да бъдат приети и от двете страни в този дълготраен конфликт\", коментира той в Туитър.", "date": "2020.02.04", "title": "ЕС отхвърли плана  на САЩ за Близкия изток"}
{"url": "https://duma.bg/pratkite-ot-chuzhbina-mogat-da-se-bavyat-zaradi-koronavirusa-n208252", "text": "Пощенските пратки от чужбина могат да се забавят заради коронавируса, предупреди изпълнителният директор на Български пощи Деян Дънешки. Причината е в мерките, взети от китайска страна, с цел ограничаването на разпространението на заразата. \"Интернет търговията, 90%, се движи от Китай към останалия свят. Говорим за стотици милиони пратки, обработвани в рамките на един месец. Евентуално би се получило някакво забавяне във връзка с мерки, които касаят живота на китайските колеги\", коментира той.", "date": "2020.02.04", "title": "Пратките от чужбина могат да се бавят заради коронавируса"}
{"url": "https://duma.bg/zapochna-plashtaneto-na-mestni-danatsi-i-taksi-v-sofiya-n208251", "text": "Местните данъци и такси в София могат да се плащат вече както онлайн, така и в касите на районните данъчни отдели или по банков път. Срокът, в който може да се ползва 5% отстъпка за данък сгради и данък МПС, е 30 април, при условие, че цялата дължима сума се внесе наведнъж, съобщават от Столична община. До края на април е крайният срок и за първата вноска на такса битови отпадъци. При плащане на местните си данъци и такси на части, сроковете са 1 юли за първа вноска и 31 октомври за втора вноска за данък недвижими имоти и данък МПС, както и 30 април, 1 юли, 30 септември и 30 ноември за плащане на такса битови отпадъци на четири вноски. Плащането може да се прави във всеки от 22-та данъчни отдела на общината, независимо от адреса на имота или на задълженото лице. Всички каси разполагат и с ПОС устройства за плащане с дебитни или кредитни карти. Онлайн справки за дължимите местни налози и плащане може да се правят през страницата на Столична община. За целта собственикът трябва да има ПИН код, издаден от СО, или ПИК от НАП. Съобщенията за дължимите данъци и такси по данъчните партиди в Столична община ще бъдат отпечатани и разпратени до собствениците в следващите дни. Хората, които са се отказали от хартиени съобщения и са предоставили имейл, ще получат информация за местните си данъци и такси на електронната си поща.", "date": "2020.02.04", "title": "Започна плащането на местни данъци и такси в София"}
{"url": "https://duma.bg/proizvodstvoto-na-tok-ot-vets-namalya-s-30-n208253", "text": "През миналата година производството на електроенергия от ВЕЦ е намаляло с 30 на сто, в сравнение с 2018 г. Това съобщи пред БНР  Боян Кършаков, председател на управителния съвет на Асоциация \"Хидроенергия\". Според него България има достатъчно резервни мощности, с които да покрие недостига на електроенергия. Най-важното нещо, което сега трябва да направим при тази суша, е да се научим  да пестим водата. Спешно трябва да започнем да ограничаваме нейното разхищение. Във ВиК сектора измерването на водните количества в България е на изключително ниско равнище. Върши се непрофесионално, изключително неточно, с огромни пропуски, загуби, а вероятно и умишлено укрити обеми изразходвани водни количества. \"Докато не започнем да мерим какво влиза, какво излиза от язовирите, какво влиза в една ВиК система, къде отива водата и какво излиза, няма да можем да кажем, че управляваме строго и рационално водния ресурс\", категоричен е Кършаков.", "date": "2020.02.04", "title": "Производството на ток от ВЕЦ намаля с 30% "}
{"url": "https://duma.bg/1917-nadvi-zhokera-vav-velikobritaniya-n208229", "text": "Военната драма \"1917\" триумфира  на церемонията по връчването на наградите на Британската академия за филмово и телевизионно изкуство (БАФТА), побеждавайки категорично \"Жокера\", който бе смятан за фаворит, съобщиха световните агенции. Творбата на Сам Мендес бе удостоена със 7 отличия - за най-добър филм, най-добър режисьор, най-добър британски филм, операторско майсторство, визуални ефекти, сценография и звук. \"Жокера\" бе смятан за големия фаворит с 11 номинации за БАФТА, от които обаче спечели само 3 награди - за най-добър актьор (Хоакин Финикс), най-добра филмова музика и най-добър кастинг. Американката Рене Зелуегър спечели приза на БАФТА за най-добра актриса за ролята на легендарната комедийна звезда Джуди Гарланд в биографичния филм \"Джуди\". Номинираната в 10 категории лента \"Имало едно време в Холивуд\" на Тарантино спечели само една награда - за най-добра поддържаща мъжка роля (Брад Пит). Лора Дърн бе отличена за най-добра актриса в поддържаща женска роля в \"Брачна история\". Южнокорейският режисьор Пон Джун-хо получи отличията за най-добър чуждестранен филм и за най-добър оригинален сценарий за семейната драма \"Паразит\". Наградата за най-добър адаптиран сценарий грабна Тайка Уайтити за комедията срещу нацисткия фанатизъм \"Джоджо Заека\". В останалите категории наградите бяха разпределени по следния начин: изгряваща звезда - Мичъл Уорд, монтаж - \"Пълно ускорение\", документален пълнометражен филм - продукцията за сирийската война \"За Сама\", най-добра анимация - \"Клаус\", най-добра късометражна анимация - \"Дядо беше романтик\", най-добър късометражен документален филм - продукцията за войната в Афганистан \"Да се научиш да караш скейтборд във военна зона\", най-добри костюми - \"Малки жени\", грим и прически -\"Бомба със закъснител\". Церемонията тази година се открои с факта, че за целите на опазването на околната среда всички звезди бяха призовани да облекат вече носени тоалети.", "date": "2020.02.04", "title": "\"1917\" надви \"Жокера\"  във Великобритания"}
{"url": "https://duma.bg/san-remo-n208230", "text": "Новият артистичен директор на фестивала в Сан Ремо - Амадеус, анонсира 70-ото издание на форума на италианската песен, което ще се състои от 4 до 8 февруари.", "date": "2020.02.04", "title": "Сан Ремо"}
{"url": "https://duma.bg/neapolitanski-pesni-shte-zvuchat-v-sghg-n208233", "text": "Любими неаполитански песни ще звучат в концерта \"Passione\" на Мандолинния оркестър \"Prima visione\" на 20 февруари от 19 ч. в Софийската градска художествена галерия. Солистка ще бъде Розалина Касабова (сопран), диригент Пламен Маслев.", "date": "2020.02.04", "title": " Неаполитански песни ще звучат в СГХГ"}
{"url": "https://duma.bg/blumbarg-napraviha-vaksina-sreshtu-afrikanskata-chuma-n208254", "text": "Ваксина срещу вируса на африканската чума по свинете, която до момента се оказва 100% ефективна, е разработило правителството на САЩ, съвместно с академични експерти. Това съобщи \"Блумбърг\", като се позовава на доклад на Американското микробиологично общество. Ваксината е генетично модифицирана от основния щам на вируса. Както високи, така и ниски дози от нея са показали желания ефект при експерименти, направени 28 дни след заразяване на животните. Откритието предлага пълна защита срещу сегашния щам на болестта, който достигна епидемични размери в Източна Европа и Азия, твърдят от Департамента по земеделие на САЩ, които са отговорни за разработката. Проучванията на новата защита срещу заразата започват още през 2007 г., след епидемията в Грузия. Преди да бъде допусната за търговско разпространение обаче, тя ще трябва да покрие изискванията на регулаторните органи в САЩ и в страните, в които ще бъде употребявана. Вече 50 години учените се опитват да открият как да предпазят свинете от заболяването по безопасен и ефективен начин. Миналата година имаше твърдения, че в Китай са се появили неодобрени експериментални ваксини, които събудиха страхове, че могат да доведат до задълбочаване на кризата. До този момент в света обаче няма такива, одобрени за търговско разпространение. Африканската чума по свинете е открита за първи път в Африка, преди повече от 100 години. В най-тежката си форма тя може да води до 100% смъртност. Разпространява се по домашни и диви прасета, като епидемии са регистрирани досега в Източна Европа, Русия, Азия, Виетнам, Южна Корея. Заболяването е летално за животните, но до този момент няма сведения да засяга хората. В България първият случай на африканска чума беше регистриран през октомври 2018 г., при диво прасе в Силистренско. При домашни свине вирусът се появи официално през юли 2019 г. в Плевенско. От общо от 65 свинекомплекса в България заболяването бе регистрирано в 10 от тях, според информация на Българската агенция за безопасност на храните. ", "date": "2020.02.04", "title": " \"Блумбърг\":   Направиха ваксина срещу африканската чума"}
{"url": "https://duma.bg/hanat-i-imperiyata-pokazvat-vav-varna-n208234", "text": "Втора извънредна прожекция на \"Ханът и империята\" ще предложи, поради големия интерес, Фестивалният и конгресен център във Варна - в зала \"Европа\" на 5 февруари от 18 ч. 140-минутният филм е по трилогията \"Хан Аспарух\" от 1981 г., режисьор Людмил Стайков, в ролите - Стойко Пеев, Васил Михайлов, Йосиф Сърчаджиев, Аня Пенчева, Ваня Цветкова, Богомил Симеонов, Петър Слабаков, Джоко Росич. Продуцент е \"Доли медия студио\". \"Ханът и империята\" на акад. Людмил Стайков е създаден от дигитално реставрирано изображение на оригиналния филм, така както е бил заснет, като е използвана най-новата съвременна технология. Този проект се осъществява 38 години след създаването на трилогията. За първи път в България се пристъпва към такава реставрация на изображението на оригиналния филм, който ще бъде предаден на Българската национална филмотека. \"Фанагория\", \"Преселението\" и \"Земя завинаги\" са едни от най-гледаните заглавия в българското кино, с общо над 10 милиона зрители.", "date": "2020.02.04", "title": "\"Ханът и империята\" показват във Варна"}
{"url": "https://duma.bg/iranskiyat-film-yalda-nosht-za-proshka-specheli-golyamata-nagrada-v-sandans-n208235", "text": "Фестивалът в Сънданс, най-авторитетният филмов форум за независимо кино, приключи преди часове. Филмът \"Ялда, нощ за прошка\" на режисьора Масуд Бакши бе удостоен с най-престижното и желано отличие на \"Сънданс\" - Голямата награда на журито за международен драматичен филм. Оператор на копродукцията между Иран, Франция, Германия, Швейцария и Люксембург е българинът Юлиян Атанасов. Той е познат на публиката със своята работа в \"Източни пиеси\", \"Островът\" и \"С лице надолу\" на Камен Калев, \"3/4\" на Илиян Метев, филма-омнибус \"Мостовете на Сараево\", \"Seaburners\" на Мелиса Йонел и др. \"Ялда, нощ за прошка\" е показан за първи път точно преди година в Иран, на Фадрж филм фест в Техеран, а международната му премиера беше преди седмица в програмата на \"Сънданс\". Историята проследява премеждията на млада жена, обвинена за убийството на собствения си съпруг, и е произнесена смъртна присъда. В нощта за прошка властите я включват на живо в телевизионно предаване, за да може единственото дете на съпруга й да прости престъплението й. Но се случват неочаквани събития по време на телевизионния ефир и двете жени са поставени пред сериозен избор... Въпреки интереса от страна на екипа селекционери на \"Сънданс\" към филма и желанието им самият режисьор да има възможност да го представи пред публиката в Юта, САЩ отказват виза на Масуд Бакши. Прожекцията на \"Ялда, нощ за прошка\" в София ще бъде в рамките на Международния конкурс на \"София филм фест\" и очакваме режисьорът да представи филма си пред българската публика, съобщава Светлана Дамянова от пресофиса на СФФ.", "date": "2020.02.04", "title": " Иранският филм \"Ялда, нощ за прошка\" спечели Голямата награда в Сънданс "}
{"url": "https://duma.bg/s-priznatelnost-kam-leda-mileva-n208237", "text": "Сто години от рождението на поетесата Леда Милева се навършват на 5 февруари. Тя е и преводачка, дипломат, общественичка. Авторка е на стихове и пиеси за деца и на преводи от английски, френски и руски. Нейните стихове и пиеси са превеждани и издавани в много страни. Към нейната необикновена и многостранна личност, към нейното творчество ще се обърнем с почит и признателност на вечерта, посветена на стогодишнината й в Американския център на Столичната библиотека на 5 февруари от 18 ч. На тържественото честване за незабравимата Леда Милева ще говорят писателите Никола Инджов, Георги Константинов, Бойко Ламбовски, Здравка Евтимова, проф. Михаил Неделчев, Иван Гранитски и родственици на Леда Милева, ще прозвучат нейни творби, ще се прожектира документален филм. Честването се организира от Съюза на българските писатели, издателство \"Захарий Стоянов\", Столичната библиотека, Българския П.Е.Н. център, Международната фондация \"Гео Милев\", Държавната агенция \"Архиви\" и др. Да си припомним част от богатата житейска и творческа биографията на Леда Милева: Дъщеря на Гео Милев, тя е родена на 5 февруари 1920 г. в София. Умира на същата дата през 2013 г. Завършва Американския колеж в София и Институт за детски учителки, междувременно следва в Юридическия факултет на Софийския университет. Била е зав. редакция в изд. \"Народна младеж\", главен редактор на сп. \"Пионерска самодейност\", зав. редакция в изд. \"Български писател\", зам.-директор (1966-1967) и директор (1967-1970) на Българската национална телевизия. Била е зам.-началник на отдел \"Печат и културно сътрудничество\" в Министерството на външните работи, постоянен представител на България в ЮНЕСКО в Париж с ранг на посланик (1972-1978), зам.-председател и председател (1960-1980) на Българския ПЕН клуб, председател на Съюза на преводачите в България (1979-1989), главен редактор на сп. \"Панорама\" (1980-1990). Член е на УС на Международния фонд за развитие на културата към ЮНЕСКО (1984-1992). Народен представител е в VIII и IX НС и VII ВНС. Включена е в почетния списък \"Ханс Кристиян Андерсен\" на Международния съвет по детската книга. Издала е повече от 40 книги със стихотворения и поеми за деца, между които \"Заю на разходка\", \"Няма време\", \"Мустакатият Иванчо\", \"Влакче през града\", \"Пътечките на дъгата\", \"Цветни приказки\", \"Черно фламинго\", \"Как идва денят\", \"Къде е хоботът на слона\", \"Приказка за трите лисички, \"Карнавал в гората\" (избрано), сборниците с пиеси \"Когато куклите не спят\" и \"Златоперко\". Изд. \"Захарий Стоянов\" издаде пет тома събрани съчинения на Леда Милева (2009-2010). Тя е авторка на публицистични и литературно-критически статии в периодичния печат. Заедно със съпруга си Николай Попов е съставителка на поетичните антологии \"Американски поети\", \"Нощен дъжд - съвременни английски поети\", \"Африкански гласове\". Носителка е на орден \"Стара планина\" -  първа степен.", "date": "2020.02.04", "title": "С признателност  към Леда Милева"}
{"url": "https://duma.bg/datata-n208238", "text": "СВЕТОВЕН ДЕН ЗА БОРБА С РАКА. Решение за отбелязването му се съдържа в Парижката харта срещу рака, приета на 4 февруари 2000 г. по време на Първата световна среща за борба с рака в новото хилядолетие. 1815 - РАЖДА СЕ ЙОСИП ЮРАЙ ЩРОСМАЙЕР, ХЪРВАТСКИ ЕПИСКОП И ПОЛИТИЧЕСКИ ДЕЕЦ (УМИРА 1905 Г.). Доктор по богословие и философски науки, член на Българското книжовно дружество (дн. БАН) (1884). Издава сборника \"Български народни песни\" на братя Миладинови. 1855 - В ХАСКОВО СЕ РАЖДА АСЕН ЗЛАТАРОВ, УЧЕН (УМИРА 1936 Г.). Завършва образованието си в Женева, специализира в Мюнхен. Основоположник на биохимията у нас. Изследва състава, калоричността и начина на приготвяне на храните от българската национална кухня. Професор в СУ, председател на Съюза на химиците в България. 1872 - РАЖДА СЕ ГОЦЕ ДЕЛЧЕВ, РЕВОЛЮЦИОНЕР (УМИРА 1903 Г.). Идеолог и организатор на ВМОРО. По примера на Левски изгражда мрежа от революционни комитети. Създава четническия институт на ВМОРО в Княжество България. Загива в сражение с турски аскер. 1894 - УМИРА АДОЛФ САКС, БЕЛГИЙСКИ ИЗОБРЕТАТЕЛ (Р. 1814 Г.). Майстор на музикални инструменти. Има редица изобретения, свързани с тях, но най-голямото му постижение, с което остава в историята, е инструментът, носещ неговото име - саксофонът. Той е патентован през 1846 г. С времето придобива известност и през 1867 г. Адолф Сакс получава преподавателско място в Парижката консерватория. Продължава да прави нови инструменти до края на живота си. 1934 - РАЖДА СЕ ПЕТЪР ЧЕРНЕВ, АКТЬОР (УМИРА 1993 Г.). Играе във филмите \"Русият и Гугутката\" (Русият), \"С пагоните на дявола\" (Калинов), \"На всеки километър\" (на снимката вдясно, заедно с Григор Вачков), \"С особено мнение\", \"Дъщерите на началника\", \"На живот и смърт\", \"Синята безпределност\", \"Изгори, за да светиш\", \"Тайфуни с нежни имена\", \"По дирята на безследно изчезналите\", \"Капитан Петко войвода\", \"Ударът\", \"Завъртете всички сфери\", \"Денят не си личи по заранта\" (Емил Боев) и др. 1997 - БСП СЕ ОТКАЗВА ОТ МАНДАТА ЗА СЪСТАВЯНЕ НА ПРАВИТЕЛСТВО. На тази дата излъченият от социалистите за премиер Николай Добрев, който на 28 януари с.г. получава мандат за съставяне на ново правителство, и тогавашният лидер на БСП Георги Първанов се срещат с президента Петър Стоянов, за да заявят отказа на БСП да състави кабинет. Подписано е споразумение между политическите сили за предсрочни парламентарни избори през април 1997 г. 2006 - УМИРА ПАВЕЛ МАТЕВ, ПОЕТ (Р. 1924 Г.). Публикува от 1946 г. Автор е на десетки стихосбирки, сред които \"Време, родина, любов\", \"Внезапни паузи\", \"Сърдечни затишия\", \"Ти сън ли си. Любовна лирика\" и др. Негови стихове са текстове на шлагери на любовната естрадна песен.", "date": "2020.02.04", "title": "Датата"}
{"url": "https://duma.bg/svetal-lach-v-tsarstvoto-na-mraka-n208239", "text": "В нашето кахърно всекидневие, заливано отвсякъде с черни новини: от замърсяването на въздуха през липсата на вода, довела \"неочаквано\" до режим и паника, до храната с неконтролируема употреба на пестициди, които поглъщаме - спонтанно възникналият опит за споделяне на позитивна вест някак звучи несериозно, дори нелепо. Подобно на ефекта, който оказва върху нашата критика случайно промъкнала се на екрана българска кинокомедия... Въпреки това, ще рискувам... Искрено бях изненадана и същевременно зарадвана от един културен феномен: пълните зали в кино \"Одеон\" на прожекциите в една събота и неделя по обяд през януари. Разбира се, никой не бе попаднал случайно в салона, тъй като в първия ден бе показана американската творба \"Жокера\" на Тод Филипс, завоювал вече \"Златен лъв\" във Венеция, две награди \"Златен глобус\" и 11 номинации за \"Оскар\", включително за най-добър филм и актьор на Хоакин Финикс, а във втория - \"Имало едно време... в Холивуд\" на Куентин Тарантино с три \"Златни глобуса\" - за най-добра комедия, поддържащ актьор на Брад Пит и сценарий, с 10 номинации за \"Оскар\". Не говоря за нашумели произведения. Вече свикнахме да се шуми за какво ли не. Става дума за реални художествени постижения, които вълнуват и възпитават зрителя, изоставил празничния си патриархален обяд и разходка, за да се посвети на нелеко за възприемане значимо изкуство. Респектира ме публиката, която реагираше адекватно на поведението на героите и събитията. Нито един звън или проблясване на мобилен телефон, което непрестанно дразни и отвлича вниманието в други кинозали, показващи други филми. Пълна тишина и вглъбяване, които филмотечното кино наистина заслужава. Няколко години то бе лишено от реалното си битие. Хората се стараеха отдалеч да го заобикалят заради строежа на метрото, съпроводен с непоносим шум, дълбаене на изкопи и прашен въздух. За да достигнеш до него, трябваше да прескачаш заграждения, локви, кал. Щеш-не щеш, ще се препънеш или ще паднеш. Дори и при показ на реални постижения публиката оредя. Напълно обяснимо. Така месеци наред \"Одеон\" оживяваше само по време на фестивали... Слава богу, не само оцеляхме, но и не изгубихме вкуса си към изкуството на киното, към уюта на тъмната зала, в която се усеща диханието на другите. В наше време започна да липсва феноменът на тъмната зала, която предлага най-качествени условия за контакт и съпреживяване. За тази културна заплаха говорят повечето престижни майстори на съвременното кино като Франсис Форд Копола, Карлос Саура, Робърт де Ниро, Никита Михалков... Но явно днешните младежи не са в състояние да я осмислят: те все по-често се взират в безличния плосък екран на мобилните си телефони: в единение съпреживяват случващото се сами, доколкото могат. А без общността на залата младият зрител се превръща в самотен гледач на плоско изображение! Още навремето Станислав Лец предупреждаваше: \"Прозорецът към света може да бъде закрит и от един вестник\"... В края на миналата година недостижимият майстор на екранното сътворяване на подземния свят Мартин Скорсезе предизвика разгорещени дебати в медийното и онлайн пространство с безпардонни коментари за блокбъстърните супергеройски филми по комиксите на Марвел, оприличавайки ги на \"увеселителни паркове\". Коментарите му бяха категорично подкрепени и от друга водеща личност в съвременното киноизкуство - Франсис Форд Копола, както и от Кен Лоуч. За жалост, с агресивното настъпление на американската технологична компания \"Нетфликс\", чийто бизнес процъфтя през 2010-те години и успя да си пробие път към \"Златните глобуси\" и към \"Оскарите\", естетическите стойности започват да се преобръщат. Режисьорът на \"Ирландецът\", вече прехвърлил 77 години, бе принуден да потърси финансова помощ от тази компания, подписвайки с нея договор, тъй като \"Парамаунт\" отказа да продуцира гангстерския му епос, изискващ значителни разходи. Той неминуемо е бил наясно за подобен радикален избор, обричащ публиката да не може да гледа новата му 3,5-часова творба в киносалоните. Представяте ли си кадансите и едрите планове, превърнали се в запазена марка на Скорсезе през последния половин век, да бъдат съзерцавани на малкия телевизионен екран; да не говорим за джобната услуга на таблета! Каква ще бъде Цената на художествената загуба и за автора, и за зрителя при такъв вид възприемане на подобно авторско произведение! Просто ще говорим за друга творба, лесно свалена от интернет и показана на всякакви устройства в удобни, но твърде ограничени звукови домашни условия. Тогава ще продължим ли да говорим сериозно за новите успехи на великия филмов майстор?! А самият той ще остане ли велик? С какви права ще разполага повърхностният комикс и може ли той да бъде равнопоставен с артпостиженията на големия екран? Имаме ли цивилизационно право да се откажем от постигнатото с колективния опит в течение на десетилетия и да подхождаме към художествените факти консумативно-опростителски?... Доста въпроси, на които не е лесно еднозначно да се отговори, а е твърде необходимо, тъй като от тях зависи бъдещето на киното като изкуство. Засега съхранилият престижа си Международен кинофестивал в Кан е категорична алтернатива на продукцията на \"Нетфликс\" с отказа да прожектира филмите на тази компания, нарушаващи строгите регламенти, приети отдавна от френските кинаджии. Преди всичко остава открит въпросът: в какъв период след премиерата на голям екран един филм може да бъде гледан и другаде? Тези ограничения датират от преддигиталното време на домашното видео. Дори и в САЩ, където разпоредбите са доста по-либерални, \"Нетфликс\" се сблъсква с проблеми в стремежа си да покаже своята продукция в известните киновериги. Та кой би се впуснал в инвестиции, за да рекламира и прожектира филм, който зрителите биха могли да гледат по същото време в домовете си. От друга страна, създаването на успешни високобюджетни минисериали бе повод да се заговори, че Голямото кино вече се създава в телевизията. Нищо ново: още с появата на малкия екран се предвещаваше смъртта на седмото изкуство (спомнете си изявленията на Питър Грийнъуей). Разрухата винаги е привличала по-ефектно човешкото внимание от съзиданието. И какво от това! Както разбирате, всяко абсолютизирате ни води към грешни изводи. Докато все още са във форма майсторите на Голямото кино и обучават свои кадри, нямаме никакво право да се опасяваме за бъдещето му. Важното е да сме достатъчно подготвени за разбиране и оценка на техните произведения, отличаващи се с културна идентичност и многопластов подтекст. А който предпочита \"увеселителните паркове\", да си остане в тях!", "date": "2020.02.04", "title": "Светъл лъч в \"Царството на мрака\""}
{"url": "https://duma.bg/rumen-galabinov-chakame-da-ni-priemat-po-milost-v-evrozonata-n208240", "text": "- Още 2005 г. между Министерството на финансите и БНБ е подписано споразумение за уреждане на начина, по който един ден България, след влизането си в ЕС, евентуално ще се присъедини и към еврозоната с фиксирания през 1997 г. курс. Преди повече от 22 г. България прие валутния борд като система, в която функционира нашата финансова сфера. Ние сме рекордьор в това отношение, защото сме преседели най-много във валутен борд от всички страни членки на ЕС. Естония и Литва, които също бяха във валутен борд, вече се присъединиха към еврозоната. И това стана при същите условия на валутен курс, който са имали по време на техния борд. Добре би било ние да се сравняваме с тях и да постъпим по същия начин. Т.е. да не правим нищо излишно, за да не се пораждат страхове у хората. Те са неоснователни, но трябва на гражданите да се даде повече увереност. Преживяхме времена преди валутния борд, които още се помнят. Тогава българският лев се обезцени до 3000 лв. за долар и годишната инфлация премина 500%. Тези спомени държат на щрек българската общественост при всеки следващ опит за промяна. Има възможност текстовете в закона да са по-ясни за обществеността. - Миналата година България прие условията за присъединяване към чакалнята на еврозоната, в която ще преседим примерно 3 г., преди да станем пълноправен член. Тогава приехме и условието да се присъединим и към Банковия съюз. Нещо, което се случва за пръв път. Това е ново изискване на Европейския валутен механизъм и по-специално на държавите от еврозоната. За да се гарантира в по-голяма степен сигурността на всички нейни членове. Самата еврозона имаше проблеми по време на икономическата криза от 2008 г. Например случилото се в Гърция, имаше проблеми с Испания, Португалия, сега с Италия. От това се извлякоха поуки и вече за кандидатстването и членството - и в чакалнята, и в еврозоната, има по-строги правила. И ние ще трябва да ги следваме. Влизайки в чакалнята и изразявайки готовността да се присъединим към Банковия съюз, ще делегираме повече неща на Европейската централна банка (ЕЦБ). Което е за по-добро, тъй като ЕЦБ ще поема все повече и повече ангажименти към българската финансова система. Ще се съблюдава значително по-стриктно нейната стабилност, капитализацията, както и ликвидността й. Оттук вероятно все по-трудно ще става да има пробив в тази система. А ако някои единични банки биха изпаднали в някакви ликвидни затруднения, ЕЦБ би взела доста по-строги мерки за стабилизиране на нашата система. Това, струва ми се, е положителен аспект. Теоретично се пораждат съмнения в някои среди, че това е един вид възможност ЕЦБ, пък и еврогрупата да решат в някакъв момент да въздействат, включително и върху курса. Но практически е невъзможно, защото целта е в еврозоната да се приема здрав и стабилен член. Никой не ще в еврозаната малка и слаба икономика. Заради това в чакалнята не трябва просто да чакаме, а много да работим, за да реформираме икономиката си и тя да стане по-силна. - Трябва да се проведат реформите в структуроопределящите отрасли. Това са енергетика, железопътен транспорт, водният сектор, в който се видя, че има сериозни проблеми. Също и на пазара на труда, където не достигат хора. Друга важна реформа, която е дългосрочна, е подобряването на нашата демография. Защото от ускорено намаляващото ни население тръгват много други проблеми, включително и този на пазара на труда. Необходими са реформи в образованието, в здравеопазването, за да продължи достойно животът на хората. България е с най-висока смъртност в ЕС. Проблемите са доста и в рамките на следващите три години програмата ни ще е много натоварена. Заради това е по-реалистично да станем пълноправен член на еврозоната между 2023 и 2025 г. - България трябва да съблюдава маастрихтските критерии за членство в еврозоната. Има много експерти, които коментират факта, че и членове на еврозоната не ги спазват. Да, но ние като кандидати трябва да ги спазваме. Защото от неспазването на критерии дойдоха проблемите на някои от тези страни. Например неспазването на изискването бюджетният дефицит да е под 3%. В Гърция имаше проблем в нивото на дълга. Други държави имаха проблем с инфлацията. А не е добре да има по-ускорена инфлация. Критериите трябва да се спазват и заради това балансът е много труден. Тази работа трябва да се свърши и тя зависи от самите нас - дали работим както трябва, дали изпълняваме стриктно това, което ни предписва ЕЦБ. А ние седим, чакаме, разчитаме на някаква инерция. Или на някаква благосклонност към нас да ни приемат по милост в еврозоната. Но такова приемане ще е вредно за нас. Тогава биха се проявили тези негативи. Като например увеличаване на цените, недостатъчна покупателна способност, защото доходите ни изостават. Няма как да сме заедно с другите големи икономики, ако доходите ни изостават от средноевропейските. Освен това е важно България да има ясна представа, че влизайки в еврозоната, ще приемем изцяло всички задължения, а не само правата. Защото тогава ние ще трябва да участваме солидарно с останалите в гаранционния механизъм на еврозоната за подпомагане на всички държави, когато настъпят някакви неприятни условия. Доста са ангажиментите, които ще трябва да поемем. - Разбира се. Точно за това е нужно да имаме силна икономика. В противен случай, ако искаме просто да влезем в еврозоната, но сме неподготвени, ще се проявят негативни ефекти. - През последните три години поскъпнаха храните. Цените на някои групи хранителни стоки се повишиха чувствително. Млечните, месните произведения, особено свинското месо заради африканската чума по свинете. За това има и глобални фактори, тъй като на международния пазар се увеличи търсенето на свинско. Вероятно тенденцията за поскъпване на храните ще продължи. Те нямат голяма алтернатива да не поскъпват, защото населението в света се увеличава. В България намалява ускорено, но в света става все повече. На населението са му необходими ресурси, най-вече храни, питейна вода - това у нас трябва много внимателно да го разглеждаме, енергия също. Не можем да очакваме, че цените на тези стоки ще поевтинеят. Не - те по-скоро ще се увеличат. Заради това много важен е въпросът с доходите. Не трябва да позволяваме да пада покупателната способност на хората, а да се увеличава стандартът им на живот. Държавата залага много икономическият растеж да дойде от вътрешното ни потребление.  - Държавата има възможност да стимулира това вътрешно потребление чрез данъчни промени. Те могат да са в две посоки - преките и косвените данъци. С такъв пряк данък, какъвто имаме в момента, ние сме единствената държава в ЕС с плосък данък и без необлагаем минимум. Това е абсурд. Трябва поне да се въведе необлагаем минимум, за да се облекчат нискодоходните групи от населението. Тези пари ще отидат в потребление. Необлагаемият минимум ще се разнесе по цялата скала на доходите. Другата мярка трябва да е насочена към ДДС, който е с пряко въздействие върху потреблението. Държави, в които се намалява общата ставка на ДДС или се въвеждат диференцирани ставки за масови групи стоки и услуги, търговският оборот се увеличава. Увеличава се и покупателната способност. Не виждам причина защо да не намалим общата ставка на ДДС. ЕК дава възможност тя да се намали до 15%. В повече от две-трети от страните в ЕС има диференцирани ставки. Разрешават се няколко нива на диференциране - между 15 и 5% и между 5 и 0%. Искаме да стимулираме раждаемостта и да си оправим демографията. Но бебешките стоки, медикаментите и детските храни са с 20% ДДС, колкото е и данъкът за луксозните стоки. Къде е тук мотивацията за увеличаване на раждаемостта? Нека се намали данъкът за бебешките стоки. За хранителните стоки - също. Например хранителните стоки в Германия са с диференциран ДДС. Има групи стоки с 5-6% ДДС в ЕС. Т.е. при нас данъкът е три-четири пъти по-висок. Заради това се случва, че една и съща верига магазини в България има по-високи цени отколкото в друга държава на определена стока. Това са много важни промени, които е необходимо да се направят, за да се стимулира потреблението. Защото ни е необходим ускорен растеж на икономиката. Сега растем с 3-3,3-3,5%, което е добре, но ни трябва растеж от 6-7% годишно, за да настигаме другите в ЕС. - У нас тази разлика беше стигнала 8,2 пъти между 20-те процента най-ниско доходни и 20-те процента най-високо доходни. За миналата година има намаление в тази разлика и тя е 7,7 пъти. Но е голяма. И е повече от два пъти по-висока от средната в ЕС. Ние дължим по-голяма солидарност в доходите на нашето общество. Винаги ще има хора с по-високи доходи и такива с по-ниски, но не трябва разликите между тях да са драстични. Защото това в известна степен деградира икономиката. Както обществените и социалните отношения могат да деградират, така и икономическите могат да деградират. За това е установена оптималност в тези съотношения, тъй че да върви относително безпрепятствено икономическият цикъл. В противен случай се явяват затруднения. По-голямата разлика в доходите се отразява в годините напред и по отношение на образованието и квалификацията, възможността за включване на пазара на труда. Това е и сред причините в България в момента да има затруднение на пазара на труда. Разтвори се много съотношението между хората, които са с много висока квалификация, и хората с функционална неграмотност, които не могат да се включат на пазара на труда. А това също е обусловено от разликата в доходите. Трябва да се стремим към намаляване на тази разлика.", "date": "2020.02.04", "title": "Румен Гълъбинов:  Чакаме да ни приемат по милост в еврозоната"}
{"url": "https://duma.bg/gilotina-s-evroto-n208243", "text": "\"Ще седим минимум 5 години, че и повече, в чакалнята за еврото. Тогава не се знае кой ще е премиер. Той ще има два избора: обезценяване на лева или намаляване на заплатите.\" Това са думи не на кой да е, а на финансиста Владимир Каролев, всеизвестен с неолибералните си възгледи и патологичната подкрепа за всякакви рестрикции и мерки за затягане на коланите. Прави му чест, че каза в прав текст това, от което всички българи се опасяват заради експеримента, предприет от властта, за форсирано влизане в еврозоната. Изплю камъчето, разбира се, не от някаква загриженост за хората, а защото не е сред тези, които вземат решенията. А последните, изглежда, разчитат на апатията, за да прокарват с лъжи и нелепи обяснения престъпната си политика.  Поне две неистини изрече Владислав Горанов, след като се вдигна шум за поправките в Закона за БНБ, внесени от Менда Стоянова, с които на практика се отказваме от валутния борд. Ще се оттеглим от механизма ERM ІІ (чакалнята на еврозоната - б.а.), ако не се договорим да влезем с настоящия курс на лева спрямо еврото, твърди той. Нима? Наистина ли не е наясно, че няма механизъм за ход назад? Влезем ли веднъж, няма мърдане. А приказките за някакви \"гаранции\", че ще влезем със сегашния курс, не греят никого. Защото дори да се постигне подобна политическа договорка, не се гарантира по-важното - че ще успеем да го запазим. Това е чист отказ от суверенитет, който ще се стовари с цялата си тежест на гърба на всички ни още през първите месеци. А българите вече си теглят еврата от банките, което влече риск за финансовата ни система още сега! Толкова ли са глупави чехи, поляци или унгарци, които и до ден днешен не са се залетели към бездната, въпреки че икономиките им са далеч по-стабилни от нашата? Да не говорим за по-старите държави членки на ЕС като Дания, Швеция или напусналата Великобритания, които не искат и да чуят за еврото. Но явно интересите на управляващата ни мафия и т.нар. политически елит се разминават с тези на народа. Какво още трябва да се случи, за да свърши търпението?", "date": "2020.02.04", "title": "Гилотина с еврото"}
{"url": "https://duma.bg/vlak-na-50-godini-n208242", "text": "Преди повече от година, когато зае поста министър на транспорта, Росен Желязков обеща бъдещето на БДЖ да бъде по-добро и железниците да  заемат мястото си на гръбнак на транспортната мрежа. Според експертите обаче в момента в транспорта най-тежко е състоянието именно на железниците. Властта не спря да ни обяснява, че най-важното е БДЖ да няма дългове, но дали е така? Защото железницата продължава да се задъхва заради липсата на годни влакове и вагони, а качеството на услугите пада все повече. Още Ивайло Московски аргументира отдаването на концесия на летище София заради възможността част от концесионното плащане да отиде за модернизация на БДЖ. По тази процедура нещата още не са приключили, но вече е ясно, че парите няма да отидат за купуване или ремонт на жп подвижен състав. Това се оказа поредната лъжа на властта. Другата възможност - ако тол системата заработи върху първоначално обещания обем пътна мрежа, 30% от товарите можеха да се прехвърлят към железницата. Но и това очевидно няма да се случи, след като окончателно бе решено тежките превозни средства да плащат едва за 6 хил. км пътища, а по другите да се движат напълно безплатно. Пътническите превози все повече се задъхват, влакове закъсняват или се отменят заради аварии и се налага все повече пътници БДЖ да превозва с автобуси. Разсъхна се поръчката за купуване на 30 вагона. Вероятно заради това БДЖ са тръгнали на отчаяната стъпка да пращат специалисти в Германия, които да преценят стават ли 50-годишни бракувани вагони, произведени в бившата ГДР, да закърпят графика. Миналата година експерти призоваха да се изготви аварийна краткосрочна програма за спасяването на БДЖ, но властта дори не им обърна внимание. Тя се занимава с поредното преструктуриране - холдингът щял да се чисти от активи. Но кога и как ще подобри услугите не е ясно. Докога?", "date": "2020.02.04", "title": "Влак на 50 години?"}
{"url": "https://duma.bg/tsarsko-selo-vze-dvama-n208219", "text": "Царско село привлече двама нови футболисти, които подписаха договори с клуба. Това са Илия Джамов и Лудсинио Маренго. Двамата бяха представени от изпълнителния директор на клуба Иво Андреевски. Джамов е роден на 11.06.1998 година, който е играл за юношеските отбори на ЦСКА и лондонския Кристъл Палас. За последно той бе в тима на Етър. Може да играе като централен защитник и вътрешен полузащитник. Той е син на бившия кандидат за шеф на федерацията по борба Димитър Джамов. Лудсинио Маренго е нидерландец, който идва от норвежкия Бран. Той е защитавал още цветовете на АДО Ден Хааг, Го Ахед Ийгълс и Волендаам. Маренго играе като крило или централен нападател. Двамата футболисти тренират с отбора от известно време и взеха участие в няколко контролни срещи. А треньорът Никола Спасов взе решение те да бъдат привлечени.", "date": "2020.02.04", "title": "Царско село взе двама"}
{"url": "https://duma.bg/kontsert-v-muzikalnata-akademiya-n208232", "text": "Академичният симфоничен оркестър с концертмайстор Жорж Паликарски ще изнесе концерт на 12 февруари от 18 ч. в зала НМА, бул. \"Евлоги и Христо Георгиеви\" 94, с вход свободен. Диригент ще бъде Йордан Богданов от класа на доц. д-р Георги Патриков. Солист е Християн Радоев - тромпет, от класа на проф. Атанас Дюлгеров. В програмата - Увертюра из оп. \"Така правят всички\" и Симфония 40 сол минор, KV 550 от Моцарт и Концерт за пиколо тромпет и оркестър от Джузепе Торели.", "date": "2020.02.04", "title": "Концерт в Музикалната академия"}
{"url": "https://duma.bg/kanzas-vze-superboul-n208216", "text": "Канзас Сити Чийфс триумфира в 54-ия Супербоул, след като осъществи обрат в последната четвъртина срещу Сан Франциско 49-ърс и спечели финала на Националната лига по американски футбол с 31:20 т. Тимът взе най-ценното отличие в САЩ за пръв път от 50 г. \"Вождовете\" отбелязаха рекорд, като са първият отбор историята, обръщали 3 поредни мача в плейофите от 10 т. разлика. Звездата им Патрик Махоумс стана едва третият куотърбек, който печели отличието \"Винс Ломбарди\" преди 25-ия си рожден ден. Преди него това са Бен Рьотлисбергер и легендата Том Брейди. Махоумс се окичи със славата на 24 години и 138 дни. Той бе определен за №1 в двубоя и така стана най-младият в историята, който е взел №1 на лигата и №1 на Супербоул, като подобри рекорда на Емит Смит от 24 г. и 233 дни. Махоумс е и третият афроамериканец, който печели титлата след Дъг Уилямс с Вашингтон през 1988 г. и Ръсел Уилсън със Сиатъл през 2014 г. След 222 победи Анди Рийд спечели Супербоул като треньор, което е най-дългото чакане в историята. Той е шампион през 1997 г., но като помощник в Грийн Бей Пакърс. Иначе пред 65 326 души на ст. \"Хард рок\" в Маями супершоу на почивката направиха Шакира и Дженифър Лопес. Латинодивите изнесоха невероятен спектакъл в рамките на 12 мин. Черешката на тортата беше хитът на Шакира от Мондиал 2010 в РЮА \"Уака Уака\", който двете изпяха в синхрон. Така за сефте латинопевици бяха централните фигури в шоуто, наблюдавано от най-голяма тв аудитория в САЩ и с най-скъпо рекламно време - $5 млн. за 30 секунди излъчване.", "date": "2020.02.04", "title": "Канзас взе Супербоул "}
{"url": "https://duma.bg/uvelichiha-se-zapovedite-za-zashtita-ot-domashno-nasilie-n208262", "text": "Четири пъти са се увеличили заповедите за незабавна защита от домашно насилие през 2019 г. в сравнение с 2018 г. Това сочат данни на МВР, предоставени по запитване на Българския хелзинкски комитет. Тези заповеди се издават от съда, който разглежда дела за домашно насилие.    През 2019 г. заповедите за незабавна защита са 2338, докато през 2017 г. са 575, година по-късно - 601. От БХК поясняват, че броят на тези документи не е еквивалентен на пострадалите, потърсили помощ от съда. Справка в статистиката на ВСС показва, че през първото шестмесечие на 2019 г. новообразуваните 1627 дела по Закона за защита от домашното насилие са с 21% повече от същия период на предходната година. Остава сериозен проблемът с проследяването на случаите на домашно насилие. От МВР признават, че в страната липсва единна автоматизирана информационна система, която да събира и обработва данни за домашно насилие, като различните институции и неправителствени организации използват собствени системи.   Съгласно Наказателния кодекс, неизпълнението на заповедите за защита от домашно насилие е престъпление и МВР има законовото задължение да сигнализира прокуратурата за всеки такъв случай. Оказва се обаче, че МВР не събира информация и не води вътрешна статистика за броя и честотата на подобни жалби.", "date": "2020.02.04", "title": "Увеличиха се заповедите за защита от домашно насилие"}
{"url": "https://duma.bg/gledayte-n208220", "text": "по Диема спорт 14.00 Левски - Узбекистан (U19) 19.30 Айнтрахт Фр - РБ Лайпциг 21.45 Шалке - Херта по Диема спорт 2 22.05 Оксфорд - Нюкасъл по Нова спорт 19.30 Кайзерслаутерн - Фортуна Д 21.45 Вердер - Борусия Д по Ринг 20.00 Лил - Рен 22.00 Нант - ПСЖ по Макс спорт 4 19.30 Трабзонспор - Ерзумуспор по Диема спорт 2 18.30 Хебър - Левски по Евроспорт 1 14.55 и 22.00 Уърлд Гран При в Челтнъм 20.00 Световен тур на закрито в Дюселдорф", "date": "2020.02.04", "title": "Гледайте"}
{"url": "https://duma.bg/ivan-peshev-n208224", "text": "С младежкия си ентусиазъм Иван откри нови хоризонти за любимата ДУМА. Внимателен, толерантен, широко скроен, без да натрапва своето присъствие в скромния ни колектив, той всеки ден се грижи за спокойната атмосфера в редакцията. От нас творчеството и думите, от него - останалото. Идеалната комбинация за успешен вестник! Ангажираността в редакцията не му пречи да отстоява интересите на левите хора като общински съветник от \"БСП за България\" в София. Пожелаваме на нашия млад и амбициозен управител здраве и неспирно вдъхновение от живота, успехи на всички поприща, с които се е захванал, и семейно щастие! От редакцията", "date": "2020.02.04", "title": " ИВАН ПЕШЕВ"}
{"url": "https://duma.bg/evro-2020-s-rekordni-nagradi-%E2%82%AC371-mln-n208221", "text": "Наградният фонд на Европейското първенство по футбол, което това лято ще се проведе на територията на целия континент, ще бъде рекорден в историята- €371 млн. Това е със 70 млн. повече в сравнение с наградния фонд за Евро 2016 във Франция и представлява скок с 23%. За 24-те финалисти са гарантирани по €9,250 млн. В групите всеки тим може да вземе до 4,5 млн., след като УЕФА дава по 1,5 млн. за победа и 750 000 за равен. При това положение, ако бъдещият еврошампион спечели всичките си мачове на първенството, максималната сума е 34 млн. Бонуси са предвидени за тимовете, които достигнат фазата на елиминациите - по 2 млн. за осминафиналите, по 3,250 млн. за 1/4-финал и по 5 млн. за полуфиналистите. Шампионът ще получи още 10 млн., а другият финалист - 7 млн. Тези допълнителни пари са за достигане на фазите и изключват и премии за победи там, поясняват от УЕФА. Не се предвиждат бонуси от УЕФА за посещаемост на мачове, тв права и т. н., за разлика от Шампионската лига. Специалисти припомнят, че на Евро 2016 шампионът Португалия е прибрал 25,5 млн., финалистът Франция 23,5 млн., а големият победител е самата УЕФА с приходи от 830 млн. ", "date": "2020.02.04", "title": "Евро 2020 с рекордни награди - €371 млн. "}
{"url": "https://duma.bg/izkustven-intelekt-izmisli-lekarstvo-n208226", "text": "Лекарствена молекула за хора бе измислена за първи път от изкуствен интелект, пише Би Би Си. Медикаментът ще бъде използван за пациенти с обсесивно компулсилвно разстройство. Обикновено производството на нови лекарствени молекули отнема на човешки екип около 5 години, преди да стигне до клинични тестове. Изкуственият интелект е произвел новата молекула само за 12 месеца - време, което може да бъде от голямо значение за разработване на нови медикаменти и ваксини. Молекулата, наречена DSP-1181, е създадена с помощта на алгоритми, които откриват потенциални съставки и ги сравняват с огромна база данни за конкретната болест. И най-важното - алгоритъмът е универсален и може да бъде приложен за всяка болест. Медикаментът ще се тества в Япония съвсем скоро. Ако експериментите са успешни, ще бъде пуснат в световен мащаб. Екипът вече работи по създаването на нови лекарства за рак и кардиоваскуларни заболявания. Медиците се надяват да започнат клинично тестване преди края на годината. Експериментът е проведен от британския стартъп \"Екзистенция\" и японската фармацевтична компания \"Сумитомо Дайнипон фарма\", съобщи bTV.", "date": "2020.02.04", "title": " Изкуствен интелект измисли лекарство"}
{"url": "https://duma.bg/grisho-veche-e-%E2%84%9623-v-sveta-n208222", "text": "Григор Димитров регресира с 3 позиции до №23 в ранглистата. Най-добрият ни тенисист е с 1637 т., но остава близо до топ 20, като е на 54 т. от целта. Още тези седмица той може да се придвижи, защото ще участва на АТП 250 турнира в зала в Монпелие (€606 350). Димитров получи \"уайлд кард\" и ще е поставен под №4. Той почива на старта, а във II кръг излиза срещу по-добрия от Жоао Соуза (Пор, №69) или Грегори Барер (Фр, №91), които спориха снощи. Филип Крайнович (Сърб, №44) и шампионът на \"следващото поколение\" за 2019 г. Яник Синер (Ит, №78) са сред потенциалните му опоненти на 1/4-финалите, а в четвъртината на схемата е и топпоставеният Гаел Монфис (Фр, №9). Димитров се включи в Монпелие, защото на \"Аустрелиън оупън\" отпадна още във II кръг и не е изморен. Преди това Гришо беше играещ капитан на България на АТП Къп. Новак Джокович се завърна като №1 с 9720 т., като измести Рафаел Надал (Исп) 9395. Роджър Федерер е трети със 7130, а финалистът от Мелбърн Доминик Тийм (Ав) се завърна на четвърто място със 7045 т. При жените Виктория Томова прогресира с 1 позиция до №143 с 414 т., а Изабелла Шиникова падна с 1 до №165 с 357 т.  Двете са част от отбора на България за \"Фед къп\", който от утре ще играе в Талин в двубои от Първа Евро-африканска зона на турнира. Националките са в група с Украйна и Хърватия.", "date": "2020.02.04", "title": "Гришо вече е №23 в света"}
{"url": "https://duma.bg/smartfonite-vodyat-do-rak-n208227", "text": "Специалисти от Йейл свързват рака с радиацията от клетъчните телефони. Констатациите от проучването са достъпни на уебсайта Medical Xpress. Отбелязва се, че медиците са успели да докажат ефекта на смартфоните върху развитието на онкологично заболяване на щитовидната жлеза при някои пациенти. Експертите изследвали около 900 души и установили, че при хора със специфичен единичен нуклеотиден полиморфизъм активната употреба на мобилните телефони удвоява риска от рак. Проучването изяснява, че генетичната податливост, заедно с активното използване на джаджи, играе важна роля в развитието на онкологията. Идентифицирането на хора с определени генетични характеристики позволява да се открие рискът при тях и да бъдат информирани за опасността от заболяването. Експертите смятат, че тяхната работа е първата, която е проучила комбинирания ефект на смартфоните и генетичното предразположение върху развитието на онкологията.", "date": "2020.02.04", "title": " Смартфоните водят до рак"}
{"url": "https://duma.bg/emil-kostadinov-igraem-s-ungariya-v-sofiya-n208223", "text": "Вицепрезидентът на БФС в оставка Емил Костадинов отрече спекулациите, че България може да срещне Унгария в полуфиналния бараж за Евро 2020 извън страната. \"За съжаление, това е най-добрият ни шанс за класиране на голям футболен форум. От доста време не сме имали такава възможност. Ще играем във София, а у дома и стените помагат. Всичко около лицензирането на стадион \"Васил Левски\" е спекулация\", заяви Костадинов пред Дарик радио. Героят от \"Парк де Пренс\" 1993 и САЩ 1994 и селекционерът Георги Дерменджиев наблюдават подготовката на българските елитни отбори в Турция. Националният треньор не може да разчита на легионерите за контролата с Беларус на 26 февруари, защото датата не е официална и клубовете не са длъжни да освобождават играчите си за нея. Затова в отбора ще бъдат привикани предимно играчи от родното първенство. В плановете на Дерменджиев е попаднал нападателят на Арда Спас Делев, който за последно беше в представителния тим при Петър Хубчев. Бързакът от село Ключ през март 2017 г. вкара 2 гола за бляскавата победа над Нидерландия с 3:2 в световната квалификация, но после имаше периоди с контузии. Не е изключено Дерменджиев да повика и някой играч от втородивизионния ЦСКА 1948 за мача с Беларус.  \"Ние като специалисти знаем добре в какъв етап от подготовката се намират отборите ни, но исках да видим набелязаните футболисти на какво ниво се намират. Не е моя работа да правя анализи на играта на отборите, но има разлика. За нас присъствието е много ползотворно. Искам психически да се въздейства върху тях. Тепърва ще знаем колко дълго ще отсъства Тодор Неделев, който се контузи и е опериран. Смятам, че формата на играчите за този етап на подготовката е нормална\", отбеляза Дерменджиев.  \"Винаги съм искал да бъдем позитивно настроени. Искам да си уважаваме играчите. Ние много добре си знаем нивото. Имаме определен шанс и знам, че българският фен иска да види отбора си на европейски форум. Сигурен съм, че феновете ще ни подкрепят. Сигурен съм, и че играчите ще се раздадат докрай, а вече \"каквото сабя покаже\", както се казва. Аз лично няма да бъда изненадан от играчите, които ще повикам, а си мисля, че и вие няма да сте. Ивелин Попов е изключително необходим за националния отбор. Той, освен силен футболист, е и лидер. След мача с Беларус, ще имам нов разговор с него. Предварително не мога да гадая и да казвам нищо преди то да се случи. Ивелин има много мачове за България и винаги се е раздавал. Той милее за България. След разговора ще мога да ви кажа конкретно\", заяви Дерменджиев и изказа съжаление за събитията в бившия му отбор Левски. \"Съжалявам много за тази обстановка в Левски. Много съм далеч от нея и не съм човекът, който може да коментира. Феновете заслужават да имат отбор, а той да е на нивото, което му приляга\", завърши Дерменджиев.", "date": "2020.02.04", "title": "Емил Костадинов:  Играем с Унгария в София"}
{"url": "https://duma.bg/barzata-muzika-oblekchava-natovarvaneto-ot-fitnes-n208228", "text": "Италиански психолози и неврофизиолози направиха експеримент, който потвърди, че бързата музика помага за понасяне на натоварванията по време на занимания със спорт или фитнес, съобщи ТАСС. \"Наблюденията ни показват, че сърцето на доброволците, слушащи бърза музика по време на тренировка, бие максимално бързо, при това те почти не се оплакват от натоварване\", заяви проф. Лука Ардиго от университета на Верона. И добави: \"Засега сме изучили само темпото на музиката, но в бъдеще бихме искали да проверим и влиянието на жанровете, мелодията и текста за издръжливостта на спортистите.\" Експертите са работили с момичета, като са ги наблюдавали на бягаща пътечка и силов тренажор. Следили са пулса на участничките и колко изтощени са се чувствали след 10-минутен фитнес. Резултатите показват, че музиката влияе повече при тренировка за издръжливост, отколкото при силови упражнения. Биолози, психолози и неврофизиолози напоследък активно обсъждат как различните фонови дразнители се отразяват на поведението на хората, на концентрацията им и на интелектуалните способности. Британски изследователи например установиха, че класическата музика помага на хирурзите да работят по-бързо и качествено, а също така повишава успеха на студентите и вдъхновява представителите на творческите професии.", "date": "2020.02.04", "title": "Бързата музика облекчава натоварването от фитнес"}
{"url": "https://duma.bg/krushchich-ostava-v-tsska-sf-pone-do-derbito-s-levski-n208217", "text": "В ЦСКА-Сф са доволни от подготовката в Марбея въпреки четирите загуби в петте мача, в които \"червените\" дори не вкараха гол. При завръщането на тима от Испания треньорът Милош Крушчич не отдаде значение на резултатите, защото в този период тренировките са по-важни, което си е така. Сърбинът обаче призна, че мачът с Левски на 15 февруари ще е решаващ за бъдещето му на \"Армията\".   \"Дербито може да е определящо не само за мен, но и за целия отбор. Ако победим, ще е добре за всички в клуба. Не съм страхлив треньор. Имам позитивната настройка, че ще сме напълно готови за важните мачове. Резултатите са по-лоши, това е вярно, но можеха и да бъдат по-добри. Не исках играчите да са готови специално за тези мачове. Не исках да убивам интензитета на тренировките, за да сме готови за тях. Обнадежден съм, че ще сме в добра физическа форма за началото на първенството\", каза при кацането на отбора Крушчич. \"Положителното от тези загуби е, че можем да видим слабостите си. Да се надяваме, че наистина ще си извадим поуките и тези грешки няма да ги допускаме по време на сезона, защото след две седмици започва първенството. Нямаме право на грешки повече. Трябва да започнем да побеждаваме\", обяви капитанът Петър Занев. От \"Армията\" пък отрекоха слуховете, че ще гонят ирландеца Греъм Кери, който през есента разочарова.", "date": "2020.02.04", "title": "Крушчич остава в ЦСКА-Сф поне до \"дербито\" с Левски"}
{"url": "https://duma.bg/blasnat-ot-kola-slepets-progledna-n208225", "text": "Сляп мъж в Полша бе блъснат от кола, след което си възвърна зрението. За това пише \"Мирър\", като се позовава на местни медии. Януш Горай изгубил зрението си преди 20 години, когато в резултат на алергична реакция започнал да има проблеми с ретината на дясното око, а и лявото му можело да различава само форми и светлина. След като бил блъснат от кола на пешеходна пътека, мъжът се нуждаел от операция на тазобедрена става. Но след две седмици рехабилитация Горай внезапно си върнал способността да вижда. Освен това, през аномално краткото време всички наранявания, получени от произшествието, са заздравели. \"Страничният ефект\" на лекарствата, предписани му в болницата, се смята за основната версия на необичайното явление. Самият пациент е склонен да вярва, че зрението му се е върнало поради факта, че в момента на инцидента първо е ударил главата си върху капака на колата, а след това и в асфалта. Лекарите няма да могат да определят точната причина за случилото се. След освобождаването от болницата Горай отказва да участва в изследвания. Той обаче не се сбогува напълно с медиците, тъй като получава работа като охранител в същата болница.", "date": "2020.02.04", "title": "Блъснат от кола слепец прогледна"}
{"url": "https://duma.bg/smetkite-na-levski-ne-sa-zaporirani-svivat-byudzheta-za-zaplati-n208212", "text": "Изпълнителният директор на Левски Павел Колев заяви, че сметките на клуба не са запорирани. От \"Герена\" са извършили всички належащи плащания на този етап - към НАП по споразумението за разсрочване на дълговете, както и по делото, заведено от мениджърска агенция. Бюджетът на \"сините\" обаче ще бъде свит заради проблемите на собственика Васил Божков с властите. Бизнесменът е арестуван в ОАЕ, като с него е и мажоритарният собственик на футболния клуб Тодор Попов. А редуцирането на бюджета, който последната година е бил между 1,5 и 2 млн. лева на месец, ще се отрази на ремонтите по базата, на заплатите в ДЮШ и първия отбор и на целите на клуба. \"Спокоен съм. Аз работя по организацията. На 15-ти имаме мач, събирам колегите на оперативка. До колкото знам, отборът е спокоен. Говоря с тях. Мисля, че всичко е наред. Няма запор на сметките на Левски. Работим си нормално. Това е много лесно проверимо. Всеки, който има нужда от информация за Левски, може да се обърне директно към мен. Когато имам какво да кажа, ще го кажа. Сега в момента неяснотата е твърде голяма, за да се обръщам към хората. И аз искам информация, само че нямам. Важните плащания ги направихме миналата седмица, в петък (31 януари). Платихме на НАП по споразумението за разсрочване на задълженията и платихме тази присъда от КАС. Мисля, че друго спешно няма. Има организационни разходи - наем на стадион \"Васил Левски\", ток, парно, вода\", заяви пред бТВ Колев. Той каза, че не е бил изненадан от действията на фирмата \"Главболгарстой\", която построи Сектор \"А\" на стадион \"Георги Аспарухов\", а през изминалата седмица заведе иск срещу клуба за дължими малко под 3 млн. лева. \"Разбрах няколко дни по-рано, защото техен представител се срещна с мен и ми обясни каква е ситуацията. Не мисля, че е некоректно. До колкото знам са притиснати от изтичаща давност. Нямаха друг избор. Не мога да коментирам дали ще се съдим, тъй като разговорите не са водени от мен, а и анализът на задълженията не е правен от мен\", каза още Колев. Той допълни, че последните дни не е имал контакт с Васил Божков. \"Дали аз ще работя или не, е най-маловажно. Има други по-важни въпроси, на които трябва да получим отговори. Не си правя равносметка. Казвам го от гледна точка на това, че кой точно оперативно ръководи клуба не е важно. Важно е дали има зададена стратегическа цел, посока и дали този, който ръководи, има компетенцията да ръководи кораба в тази посока. Съвършено спокоен съм. Имаме си достатъчно всекидневни задачи, които да гоним. Нямаме време да изпадаме в някакви тежки безпокойства. Неяснотите са много, въпросите, свързани с близкото и далечното бъдеще са много. В крайна сметка не са въпроси, на които ние може да дадем отговори. В крайна сметка трябва да изчакаме и да видим какво ще се случи. В момента нямам с никого контакт. Говоря си с прокуриста Таня Христова, която заедно с мен ръководи дейността на клуба. Действам си на оперативно ниво\", категоричен е той. \"Няколко пъти казах, че бюджетът на Левски в момента е между 1,5 млн. и 2 млн. на месец. 1,5 млн. е санитарният минимум. Понеже слушам много коментари дали това е много или малко... Бюджетът зависи от визията, от това, която търсиш, от целите, от стратегията. Ако имаш възможност да си позволиш тези цели, трябва да си готов и на по-висок бюджет. Когато нямаш бюджет, променяш целите. От тази гледна точка, ние сме гъвкави. Предполагам и хората, които ще управляват Левски. Когато финансовите възможности са други, целите са различни. Няма да се инвестира толкова в базата, няма да се плащат толкова високи заплати в администрация, детско-юношеска школа и първи отбор. Всички тези неща, които можехме да си позволим като ремонти, ще отпаднат. Не е належащо да платим 2 млн. Просто в един момент трябва да платим заплати на играчите, което е най-голямото перо. Надявам се до тогава всичко да е ясно\", добави Колев. Първият мач на тима след зимната пауза ще бъде дербито с ЦСКА на 14 февруари. \"В края на миналата седмица бяхме продали малко повече от 1000 билета. Няма някаква истерия около този мач. Предполагам, че с наближаването на мача, нашите привърженици ще се активизират. 15-20 хиляди би било една добра посещаемост. Мачът с ЦСКА ще бъде тест за отбора, за нас чисто организационно, защото всеки един мач е предизвикателство. От гледна точка на феновете, един такъв мач винаги е важен лакмус за това как се е работило през зимата. Аз лично няма да се чувствам изправен пред някакъв тест, защото нямам основание да се срамувам от това, което съм правил през тази 1 година. В крайна сметка винаги може и по-добре. Не се чувствам като на изпит\", обобщи Колев.", "date": "2020.02.04", "title": "Сметките на Левски не са запорирани, свиват бюджета за заплати"}
{"url": "https://duma.bg/sportat-po-televiziyata-futbol-ot-italiya-hokey-na-led-i-snukar-n208206", "text": "21.45 Сампдория - Наполи 16.00 Металург - Авангард 18.30 Спартак - СКА 20.55 Уърлд Гран При в Челтнъм", "date": "2020.02.04", "title": "Спортът по телевизията, футбол от Италия, хокей на лед и снукър"}
{"url": "https://duma.bg/shtangistat-angel-rusev-sas-srebro-na-predolimpiyskiya-turnir-v-iran-n208207", "text": "Ангел Русев се нареди на второ място в двубоя на силния предолимпийски турнир по вдигане на тежести в иранския град Рещ. В кат. 61 кг българският щангист изхвърли 110 кг и изтласка 147 кг, което му осигури среброто с общ сбор 257 кг. Резултатите във второто движение и в двубоя са лични рекорди на Русев, с един килограм повече от досегашните. Шампион е представител на домакините. Ангел е на 18 години, европейски вицешампион за мъже от Батуми в кат. 55 кг миналата пролет, по-късно през 2019 стана европейски шампион до 20 г. с 3 световни рекорда за юноши на първенството в Букурещ през октомври. Той е възпитаник на школата на Тежкоатлетически спортен клуб „Русе“ с треньори Кръстина и Радослав Атанасови. Днес от 13 ч. на подиума излиза и вторият български щангист – Юндер Бейтула ще вдига в кат. 81 кг. На турнира в Рещ категориите са съобразени с олимпийската програма за Токио 2020. Състезанията са част от квалификациите за игрите в японската столица това лято. Те са с висок ранг при събирането на точки за ранглистите в отделните категории. След завършване на всички квалификационни състезания през април 2020 г., първите осем в крайното подреждане на ранглистите във всяка дивизия получават визи за Токио. Останалите 6 олимпийски квоти в категория ще се определят по следния начин: по една от всяко континентално първенство плюс една уайлдкарт. Така в Токио ще участват по 14 щангисти в категория.", "date": "2020.02.04", "title": "Щангистът Ангел Русев със сребро на предолимпийския турнир в Иран"}
