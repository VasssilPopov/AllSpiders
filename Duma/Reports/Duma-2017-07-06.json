{"url": "http://duma.bg/node/148753", "text": "Близо 1 млн. декара зърнени култури са унищожени само в Северна България вследствие на падналата градушка, съобщи вчера Георги Милев, заместник-председател на Националната асоциация на зърнопроизводителите. По неговите думи унищоженията варират от 10% до 100%, като много производители са заплашени от фалит. Според Милев щетите от градушките в Северна България ще струват на държавата и на зърнопроизводителите милиони левове. \nДо седмица ще бъдат проверени всички земеделски площи, пострадали от градушките и наводненията, каза вчера пред парламентарната земеделска комисия ресорният заместник-министър Цветан Димитров. По данни на МЗХГ 118 000 декара от реколтата е унищожена на 100%.     \n", "date": "2017.07.06", "title": "Градушката унищожила един милион дка зърно  "}
{"url": "http://duma.bg/node/148741", "text": "Видими резултати от Националната стратегия за интегриране на ромите няма, заяви депутатът от \"БСП за България\" Георги Гьоков вчера на дебатите по мониторингов доклад за 2016 г. Документът е внесен от МС и отчита, че м.г. има положителни резултати в областта на образованието с осигуряването на занималня от 1 до 7 клас и в областта на здравеопазването, защото се били увеличили медиаторите в ромските махали. Докладът бе представен от вицепремиера Валери Симеонов, който се обяви за национална жилищна стратегия за строителство в гетата, тъй като общините изнемогвали. \nПоложителните изводи в доклада взривиха опозицията. \"Никой в тази държава не може да каже, че има някакъв видим напредък в интеграцията на ромите. Няма да приемем доклада по предложения ни начин, защото това ще дискредитира допълнително нашата дейност. Ще дадем лош сигнал на обществото, че се отнасяме безкритично към тема, която е болезнена и особено актуална във връзка със събитията от последните дни в Асеновград. А преди това в Катуница, Гърмен, Орландовци\", подчерта Гьоков. \nОт 2004 г., откакто започнахме да си пишем стратегии, резултатът е трагичен, отбеляза съпартийката му Надя Клисурска. Тя попита за каква интеграция може да се говори, след като голяма част от ромските деца не ходят на училище и не са образовани. Интеграцията допуска всеки личен избор, спазване на договорени правила за толерантност, уважение и съществуване, категорична е Клисурска. \n\"Циганското население е жертва на демонтирането на България\", коментира депутатът от левицата Иво Христов. По думите му основният проблем с циганите е свързан с тяхното пълно изключване от цивилизованото общество в последните 25-30 г., а проблемите с образование, здравеопазване, заетост са следствие. Според него преди 1989 г. ромите са интегрирани и са имали нормален здравен, образователен и трудов статус. След това са били изхвърлени от реформиращата се икономика и са се появили циганските гета, анклави на престъпност и анклави, застрашаващи българската национална сигурност, огнища на ислямски фундаментализъм. \"Ромското малцинство вече е около 1 милион, докато ние тук си играем на стратегии. В тези гета зреят бомби и те започват да гърмят. Циганите ще станат капсул-детонаторът за взривяването на държавата\", предупреди социологът. \n\"Трябва да има нова стратегия за интеграция на ромското население. Въпросът е за националната интеграция, а не за интеграцията на един или друг етнос\", настоя зам.-председателят на НС Валери Жаблянов. По думите е нужен фактически подход към проблема, с ясен анализ на причините, поради които то се намира в това състояние. \"Истината е, че декадата на ромското включване, стратегията така, както е разписана през 2012 г., се основават върху идеологически догми, върху разбирания, които са били натрапени от една изцяло сгрешена концепция за един въображаеми мултикултурализъм и вече няма място. Този тип общество не се състоя, защото отричаше фундаментални ценности на нацията и на държавата\", коментира Жаблянов. \nНезависимо от възраженията на БСП, парламентът прие доклада със 103 гласа \"за\", 66 депутати бяха против, а 21 се въздържаха. \nснимка Емилия КОСТАДИНОВА     \n", "date": "2017.07.06", "title": " БСП разгроми Националната стратегия за интегриране на ромите "}
{"url": "http://duma.bg/node/148742", "text": "\"В България зрее социално напрежение от няколко типа. То може да прерасне и в етническо. Бързо може да се запали искрата. Създават се медийни герои в социалните мрежи, които могат да се възползват от това. Огромна маса хора живеят в невероятна мизерия\". Това заяви вчера членът на ИБ на БСП и зам.-председател на ПГ на \"БСП за България\" Крум Зарков. Той припомни, че в момента няма сфера, която да не е разтресена от скандали и неуредици за последните два месеца, в които отново управлява ГЕРБ. Като пример той посочи уволнението и назначението на шефа на НДК в рамките на 24 часа, вчерашните полицейски протести, размириците в Асеновград, където гражданите се самоорганизират, защото не вярват, че има държавна институция, която да защити интересите им. Зарков посочи още и отстъплението от страна на управляващите от предизборни обещания. \"Парламентът непрекъснато произвежда скандали. Липсват законопроекти от Министерския съвет, които да реализират политики. Всичко това създава усещане за вакуум\", коментира Зарков. \n    \n", "date": "2017.07.06", "title": "Огромна маса хора живеят в невероятна мизерия"}
{"url": "http://duma.bg/node/148743", "text": "В постоянната приемна на БСП в София на ул. \"Леге\" №10 общинският съветник Борис Цветков и експертът към постоянната комисия по \"Инженерна инфраструктура и енергийно планиране\" на СОС Валентина Узунова ще консултират софиянци по програмата за саниране и енергийна ефективност. Те ще бъдат на разположение на гражданите от 15 до 17 часа. Желаещите могат да се запишат предварително на телефон 02/987 20 86.    \n", "date": "2017.07.06", "title": "Предстоящо "}
{"url": "http://duma.bg/node/148744", "text": "Корнелия Нинова получи отговор на писмото си до председателя на ЕНП Жозеф Дол от 8 юни 2017 г. В него той препотвърждава неодобрението си спрямо всякакъв вид език на омраза и разделение. \"Качеството на политиката в България, както във всяка друга страна, може само да спечели от нормален и цивилизoван диалог между всички политически сили. Надявам се, че всички партии в България, от целия политически спектър, ще се отнесат сериозно към тази задача и ще сложат край на тази будеща съжаление ситуация\", пише той. \nПрипомняме, че Нинова го уведоми, че от най-високата трибуна в страната ни, българския парламент, членовете на ГЕРБ, които са част от политическото семейство на ЕНП, всяват омраза, агресия и конфонтация. Те наричат опозицията небългари, безродници, кръвопийци, убийци, пращат я в Сибир и Северна Корея, възмути се Нинова. Тя припомни, че на последните парламентарни избори БСП получи подкрепата на близо милион българи. \"Заклеймяването на партията ни е агресия не само към нас, но и към всички, които ни гласуваха доверие. С изказванията си Вашите колеги от ГЕРБ поставят линии на разделение не само в парламента, но и в българското общество\", категорична е Нинова и припомня, че след 7 месеца България ще председателства Съвета на ЕС, в труден за Европа период - нарастващ евроскептицизъм, криза на доверието, трудни преговори по напускането на Обединеното кралство. \"В такъв момент, вместо да водим дебат за общото ни бъдеще в Европа, за справяне с предизвикателствата, пред които сме изправени, представителите на вашето политическо семейство от ГЕРБ използват реторика от миналото - заклеймяване на политическия опонент и обиди\", коментира Нинова. Тя посочва, че в рамките на  подготовката и провеждането на българското председателство БСП ще подходи отговорно и ще предложи визията за бъдещето и развитието на ЕС. Съюз, който залага не на насаждане на омраза и разделителни линии, а Съюз, основан на европейските ценности - свобода, солидарност, единство и сигурност, подчертава лидерът на БСП. \n    \n", "date": "2017.07.06", "title": "Жозеф Дол спести критики към ГЕРБ в писмо до Нинова"}
{"url": "http://duma.bg/node/148745", "text": "Заплатите в МВР трябва да се увеличат със справедливия процент, търсим го. Това каза в кулоарите на парламента вътрешният министър Валентин Радев по повод протеста на служителите в системата на вътрешното ведомство. Той отново подчерта, че увеличението на заплатите няма възможност да стане тази година, както искат синдикатите. \n\"Няма напрежение, поне от моя страна не виждам такова. Такова усещане имам и от последното заседание на Съвета за социално партньорство, там буквално се договорихме\", обясни министърът. На въпроса дали ще има протести, след като са постигнали разбирателство по всички въпроси със синдикатите обаче, разкри: \"Не можаха да дадат заден и казаха, че все пак ще има. Аз не го разбрах това, но вратата е отворена, ние сме в диалог\", обясни Валентин Радев. \nМинистърът призна, че униформените имат основание да искат по-високи заплати, ръководството на МВР обсъждало въпроса както с профсъюзите, така и с правителството. Той отбеляза, че трябва да се сравнят заплатите на полицаите, тези, които са на терен, в пожарната, на служителите с полицейски функции, при които наистина има проблем със заплатите. Той призна, че заради ниското заплащане няма желаещи да заемат тези позиции, а това означава, че явно има проблем с ниските заплати в сектора. \"Запознат съм с бюджетните процедури, технологията и си мисля, че повишението може да стане след Нова година, не знам защо държат това да стане незабавно\", продължи да се инати Радев.   \n", "date": "2017.07.06", "title": "Министър Радев шикалкави за заплатите, увеличение чак след Нова година"}
{"url": "http://duma.bg/node/148746", "text": "БСП отново настоя вчера за нов Закон за МВР, изчистен от противоречия, за повишаване на възнагражденията на служителите и нормални условия на труд. Продължаващите системни и неуспешни опити за реформиране на ведомството  през последните две години, показаха липса на държавническо отношение към сигурността на страната, не само от политическото му ръководство, но и от управляващите, заяви oт трибуната на НС депутатът от \"БСП за България\" Иван Иванов в декларация на парламентарната група по повод протеста на служителите от МВР. Според него това води до неизмерими негативни последици и най-вече увеличава недоверието, че институцията има капацитет да гарантира сигурността. Социалистите не приемат премиерът Борисов да прехвърля отговорности, защото 4 министри от ГЕРБ управляват от 2009 г. МВР, а главната причина за недоволството на полицаите е липсата на социален диалог и разнобой в позициите на политическото ръководство. \nИванов припомни програмата на ГЕРБ, в която се обещаваше попълване на щата на полицаите с 6000 души и присъствието им във всяко населено място. В действителност се оказа, че те са със скъсани обувки и си купуват униформите.\"Очакваме управляващите да изпълнят ангажиментите, поети на КСНС, да представят конкретни планове за попълване на недостига на личен състав в сектор \"Сигурност\" и в частност МВР, да представят мерки за повишаване на квалификацията, престижа и мотивацията на работещите в сектора, да се представи план за неговата модернизация. Срокът за ангажиментите изтече на 30 юни\", припомни Иванов. Социалистите смятат, че протестиращите имат право и ги призоваха да не спират, въпреки арогантното отношение на ГЕРБ към тях. \nХиляди полицаи от цялата страна се събраха пред парламента вчера, за да поискат достойни условия на труд и по-високи заплати. Символични протести имаше и на други места в страната. Напълно съзнателно те нямаха нито едно политическо искане, а заложиха само на синдикалните си проблеми с поредния министър на ГЕРБ през последните 5 години. \nНяма да отстъпим от искането си за увеличение на заплатите още тази година, заяви шефът на Синдикалната организация на служителите в МВР Валентин Попов. Той уточни, че въпрос на преговори е размерът, за който управляващите ще се договорят със синдикатите. Към протестиращите се присъединиха и пожарникари от цялата страна. Огнеборците от микрофона обявиха, че ги е срам да носят старите си окъсани униформи.  \nПо думите на Попов, към момента няма положителни резултати от разговорите между преговарящите страни. Той обясни, че това е национален протест с участието на всички синдикати в системата на МВР, като предаде на дошлите подкрепата на колегите им от съседните Румъния и Сърбия. Оказа се, че и Съюзът на транспортните работници в системата на МВР също подкрепя протеста и затова на техните превозни средства са поставени надписи, които гласят: \"Аз подкрепям протеста на служителите в МВР\". Полицаите и пожарникарите бяха подкрепени и от семействата си, които също носеха синдикални шапки и знаменца. \nПротестиращите се поздравиха за професионалния си празник и си пожелаха освен нови униформи, догодина да бъде изработен и нов, по-добър Закон за МВР. снимка Емилия КОСТАДИНОВА   \n", "date": "2017.07.06", "title": "БСП поиска нов Зaкон за МВР "}
{"url": "http://duma.bg/node/148747", "text": "6000 чуждестранни военнослужещи с 1200 единици бойна техника ще преминат през източната част на България след 18 юли, става ясно от писмен отговор на военния министър Красимир Каракачанов до депутат. Военно присъствие е разрешено от Министерския съвет от 23 юни. Няма информация по какъв начин техниката ще се предвижва през страната и ще се стигне ли до затваряне на пътища. Преминаването на 1200 бойни машини, част от които едрогабаритни, между Русе и Бургас, в разгара на летния отпускарски сезон ще натовари и без това напрегнатия трафик в Източна България в този период на годината. От отговора на Каракачанов се разбира още, че правителството е дало разрешение между 23 юни и 28 юли 2017 г. у нас да се проведат мероприятия по мащабното военно учение Saber Guardian 17, в което участват военнослужещи и бойна техника на Българската армия, САЩ, Украйна, Словения, Сърбия, Румъния, Унгария, Литва, Полша, Гърция, Македония, Канада, Италия и Португалия. Мащабното военно учение, което се провежда в няколко източноевропейски държави и в което участват между 25 000 и 40 000 военнослужещи, вече стана повод за размяна на остри изявления между руски и американски официални представители.   \n", "date": "2017.07.06", "title": "Военно учение блокира пътищата между Русе и Бургас"}
{"url": "http://duma.bg/node/148748", "text": "Сецзвеното \"Антикорупция\" към Софийската градска прокуратура внесе в Окръжния съд в Пловдив обвинителен акт срещу кмета на града от ГЕРБ Иван Тотев, заместника му Димитър Кацарски и кмета на район \"Западен\" Димитър Колев. Тримата са обвинени в престъпление по служба, свързано с изграждането на зоопарка в града. От държавното обвинение уточняват, че случаят е особено тежък, тъй като с възлагането на строителството на фирма \"Запрянови 03\" ООД Тотев ощетил бюджета на община Пловдив с близо 690 хил. лева.  \nСпоред прокуратурата престъплението е било извършено в периода от 30 април 2014 г. до 29 юли 2015 г. Тогава кметът на Пловдив е провел процедура с пряко договаряне с изпълнителя в нарушение на Закона за обществените поръчки (ЗОП). Търгът е проведен, без да е одобрен идеен инвестиционен проект към момента на откриването и не е била одобрена количествено-стойностната сметка за проекта. Липсва и комплексен доклад за оценка на съответствието на инвестиционния проект със съществуващите изисквания на строежите, няма и разрешително за строеж. \nЗам.-кметът Кацарски е бил назначен от Тотев за председател на комисията за провеждането на открита процедура по реда на ЗОП за избор на изпълнител за строително-монтажните работи по обект \"Зоокът - Пловдив\". В нарушение на ЗОП на 28 юли 2014 г. Кацарски е предложил на Иван Тотев откритата процедура да бъде прекратена. По този начин Кацарски е дал възможност на кмета на община Пловдив да открие друга процедура с договаряне без обявление. Обвинението на Колев е за това, че на 28 юли 2015 г. като длъжностно лице умишлено е улеснил кмета на общината в извършването на престъпление по служба.    \n", "date": "2017.07.06", "title": " Пловдивският кмет отива на съд заради зоопарка"}
{"url": "http://duma.bg/node/148749", "text": "Столичният общински съвет да не продължава договорите на одитните комитети към Центъра за градска мобилност и \"Топлофикация-София\", призова председателят на групата на БСП ЛЯВА БЪЛГАРИЯ в СОС Калоян Паргов. Това стана на редовното заседание на Комисията по транспорт и туризъм, на което беше внесен доклад за одобряване на статута на одитните комитети на всички общински дружества. Лидерът на БСП в София настоя да бъдат уеднаквени текстовете в документите, които описват статутите на одитните комитети към всички общински дружества, тъй като имат идентични правомощия. \n\"Одитът на Сметната палата установи по категоричен начин нарушения в работата на ЦГМ. Това повече от ясно показва, че одитният комитет, който е назначен, не си е свършил работата\", коментира Паргов. В момента предстои избор на ново ръководство в \"Топлофикация-София\", вече е обявен конкурс. \"Логично е да има и нов одитен комитет, който ще трябва да одитира работата на предишното ръководство. Няма как да разчитаме на обективна оценка от комитет, който е работил със старото управление\", смята лидерът на столичните социалисти. \nПаргов коментира и доклада за разширение на \"Зелената зона\" в районите \"Средец\" и \"Лозенец\" от 1 октомври. Според него това е поредната работа на парче от страна на управляващите в София. За пореден път искат разширяване на платената зона за паркиране с аргумента \"обществен интерес\", възмути се той. Според него обаче въпросът не е дали да бъде разширена или не зоната за платено паркиране, а за това как функционира ЦГМ. Паргов припомни, че все още никой не говори и за обещаните общински наземни и подземни паркинги. \n    \n", "date": "2017.07.06", "title": " Калоян Паргов иска СОС да прекрати договори на ЦГМ и \"Топлофикация\""}
{"url": "http://duma.bg/node/148750", "text": "Едно от вероятните имена, спрягани шеф на касата, е Иванка Кръстева, научи ДУМА. Тя ще смени д-р Глинка Комитов, чиято оставка вчера парламентът прие. Кръстева бе подуправител на НЗОK от септември 2015 г. до 1 февруари т.г., когато Комитов я освободи от поста. Преди това бе съветник на бившия здравен министър д-р Петър Москов.  \nКръстева е сестра на един от столичните прокурори Христо Динев. С това запознати обясниха факта, че не градската, а главната прокуратура образува проверки срещу \"неизвестен извършител\" за ваксините от бартера с Турция и последвалите действия на екипа на Москов. \nПреди дни някои медии оповестиха, че евентуалният фаворит е проф. Камен Плочев, който е началник на Клиниката по инфекциозни болести във ВМА. ДУМА припомня, че здравният министър Николай Петров бе шеф на ВМА. От екипа на болницата е и заместникът му, анестезиологът д-р Мирослав Ненков.  \nНа вчерашното извънредно заседание на здравната комисия бяха обсъдени правилата за избор на управител на НЗОК. Те остават непроменени.     \n", "date": "2017.07.06", "title": " Спрягат Иванка Кръстева за шеф на касата"}
{"url": "http://duma.bg/node/148751", "text": "С 11 гласа \"възържал се\", 2 \"против\" и 9 - \"за\" бе отхвърлено предложението на депутати от БСП бедните ученици от 2, 3 и 4 клас да получават като първокласниците еднократна помощ от 250 лв. в началото на учебната година. Проектът бе разгледан вчера на заседанието на парламентарната комисия по труда и социалната и демографска политика. С доходи под границата на бедността, която е 314 лв., през т.г., живеят около 22% от българите, 36% от децата нямат пари да си купят книги освен учебници и помагала, 40% от семействата не могат да купят на децата си 2 чифта обувки за една година. В същото време над 6 хил. деца от 1 до 4 клас са отпаднали от училище. Ако на децата от 1 до 4 клас, които са от бедни семейства, бъдат дадени еднократни помощи от 250 лв., това ще струва на бюджета 30 млн. лв., е аргументът на депутатите от левицата. \nЛипсва анализ за ефекта от помощта за първокласниците и каква роля е изиграла тя за обхващането на децата в училище, е становището на МОН. Оттам настояват помощта от 250 лв. за бедните първокласници да отива в училищата, а не в семействата им. От МФ са против предложението, тъй като влизало в противоречие със Закона за публичните финанси. От неправителствата организация \"Национална мрежа за децата\" и от ДАЗД подкрепиха предложението. От ГЕРБ обявиха, че ще гласуват с \"въздържал се\", защото предложението дискриминирало учениците от 5 до 8 клас. \nЩе ви видя как ще гласувате, когато предложа всички деца да получават детски надбавки, обърна се към управляващите Георги Гьоков от БСП и за пореден път упрекна ГЕРБ, че откакто са на власт, социалните помощи и обезщетения са замразени. \nМТСП е разработило вариант на проект за споразумение за изработването на механизъм за определяне на минималната заплата, съобщи министърът на труда и социалната политика Бисер Петков в отговор на депутатско питане. Преговорите за минимална заплата ще са между работодатели и синдикати. МТСП предлага договарянето да става по 3 опорни точки. Целта е минималните пари да отчитат нуждите на хората и да не възпроизвеждат работещи бедни. Първата точка се основава на линията на бедност и е съобразена с това колко души в семейството работят. Втората ще отчита брутната добавена стойност на едно заето лице, а третата е съотношението на минималната към медианната средна заплата (средна заплата, която получават най-много хора - б.р.), което да не е по-малко от 66%. Предвижда се двустранните преговори да започват всяка година след 31 март. Ако двете страни не се разберат, държавата ще определи минималната заплата за следващата година, но тя не може да е по-ниска от минималната през предходната, коментира Петков.   \n", "date": "2017.07.06", "title": " Отхвърлиха предложение на БСП за еднократна помощ на бедни ученици "}
{"url": "http://duma.bg/node/148740", "text": "Броят на обхванатите роми, регистрирани в бюрата по труда през 2016 г. по различните дейности в плана, е 30 757 души, което е изпълнение на 170%. Това заяви вчера председателят на социалната комисия в НС Хасан Адемов. \nПрез 2016 г. е планирано 18 100 безработни лица от ромски произход, регистрирани в дирекциите \"Бюро по труда\" в страната, да бъдат включени в дейности за повишаване на квалификацията, осигуряване на заетост и насърчаване на предприемаческата им култура, подчерта Адемов. По думите му в плана за насърчаването на предприемачеството в обучение за стартиране и управление на собствен бизнес са включени 43 лица. \nПрез 2016 г. 3482 безработни роми на възраст до 24 г. са включени в различни форми на обучение и заетост. 2673 младежи до 24 г. пък са участвали в Ателие за търсене на работа, а 199 младежи до 24 г. са получили индивидуално консултиране от мениджър, обяви Адемов.     \n", "date": "2017.07.06", "title": " Със 170% бил изпълнен планът за намиране на работа за ромите"}
{"url": "http://duma.bg/node/148732", "text": "От 7 юли НОИ започва изплащането на преизчислените пенсии, свързани с трудова дейност, отпуснати до 31 декември 2016 г. включително. От 1 юли 2017 г. новата минимална пенсия за осигурителен стаж и възраст, при пълен осигурителен стаж, е 180,00 лв. Спрямо него са определени и новите минимални размери на всички пенсии, свързани с трудова дейност. \nОт 1 юли 2017 г. се увеличава и размерът на социалната пенсия за старост - 120,98 лв. Спрямо него са определени и нови размери на всички пенсии, несвързани с трудова дейност. \nМаксималният размер се запазва и остава 910 лв. - 35% от максималния осигурителен доход, който за 2017 г. е 2600 лв. \nНОИ напомня, че за новите размери на пенсиите няма да бъдат изпращани разпореждания. Те ще могат да се информират за тях чрез електронната \"Справка за издадени пенсионни разпореждания по ЕГН и ПИК\" на интернет страницата на института или, като заявят безплатното получаване на екземпляр от разпореждането в съответното териториално поделение на НОИ. \n    \n", "date": "2017.07.06", "title": "НОИ изплаща преизчислените пенсии от 7 юли"}
{"url": "http://duma.bg/node/148733", "text": "Тежки верижни катастрофи блокираха вчера магистрала \"Тракия\" край Ихтиман. Няма жертви при инцидентите, но близо 30 души потърсиха помощ или бяха транспортирани в столични здравни заведения. Повече от 40 автомобила се сблъскаха.  \nДвама от пострадалите във верижната катастрофа при Ихтиман са с реална опасност за живота, обяви Славчо Близнаков, изпълнителен директор на болница \"Св. Анна\". 15 души бяха приети в болницата, като сред тях има и две деца. Ранените с опасност за живота са с фрактури в областта на шията и са в тежко състояние. Още 8-9 души бяха приети в Клиниката по неврохирургия, а трима - в Клиниката по ортопедия и травматология.  \nПри катастрофата пострадаха както деца на 4 и 5 години, така и възрастни от 25 до 60 г. Четирима от пострадалите са сръбски граждани. \nГлавният секретар на МВР Младен Маринов обяви, че по предварителна информация причината за инцидентите е гъста мъгла и несъобразена скорост. Проблем е била и намалена видимост следствие на гъста мъгла в района. Проверява се и версията за задименост от наблизо горящото сметище, добави Младенов. снимка БГНЕС   \n", "date": "2017.07.06", "title": "Десетки пострадаха при катастрофа на магистрала \"Тракия\""}
{"url": "http://duma.bg/node/148734", "text": "Десетки родители на деца, родени в \"Шейново\", се събраха вчера сутрин пред болницата в подкрепа на д-р Албена Гагова, която бе нападната и бита от баща на новородено. Гражданите се организирали в социалните мрежи, за да засвидетелстват подкрепата си към протеста на лекарите срещу насилието. Обществото ни е болно, болно от агресията, която е повсеместна и докато ние като общество не се събудим и не започнем да променяме нещо вътре в себе си, нищо няма да отиде към по-добро, коментира Анна Славова, млада майка, чиито две деца са родени в столичната болница. \n Очакваме заслужена присъда, съдът да си свърши работата, но ако трябва, ще протестираме до дупка, коментира и директорът на АГ болницата д-р Румен Велев. Кметът на София Йорданка Фандъкова също посети протеста пред болницата, която е общинска собственост. Тя се ангажира с помощ по охраната на болницата, ако такава бъде поискана от директора. \nВъв вторник в подкрепа на протеста на лекарите се обявиха и много лекари, пациенти и организации. В петък се очаква общ символичен протест на медиците от столичните болници срещу насилието. \nЗавчера, по време на заседанието срещу обвиняемия, нанесъл побоя над лекарката от \"Шейново\", съдът реши той да остане в ареста. Към момента срещу 37-годишния мъж се водят 3 дела за грабеж, случаен палеж и подпомагане на нелегални емигранти.   \n", "date": "2017.07.06", "title": "Пациенти протестираха пред \"Шейново\" в подкрепа на акушерка"}
{"url": "http://duma.bg/node/148735", "text": "Здравно неосигурените лица в най-голяма степен са в риск от дискриминация поради затруднен достъп до здравна и медицинска помощ и финансови ограничения за закупуване на лекарства. Това показват данните от проучване на Комисията за защита от дискриминация (КЗД), проведено в 6-те икономически региона в страната. Според анкетираните в най-голяма степен на различно отношение са подложени хората без здравни осигуровки при достъпа им до спешната помощ, както и при постъпване в болница и последващо лечение. От анализа става ясно, че се сблъскват две противоположни мнения. Едното е по-емоционално и според него хората без здравни вноски са дискриминирани в достъпа им до медицински услуги. То се подкрепя от представители на уязвими групи или хора, които просто споделят това мнение, вероятно основаващо се на личен опит или на познаване на други случаи. Другото мнение е на представители на институции - бюра по труда, социални работници, здравни медиатори и др., чиито позиции се основават на нормативни документи. Анализаторите цитират социален работник, който казва, че например, ако безработен постъпи в болница, не му се отказва медицинска помощ, а след лечение представя документ, че е регистриран в бюрото по труда и престоят се плаща, освободен е и от потребителска такса за болничен престой. \nПовече от половината здравно неосигурени са безработни, над 28% живеят в малък град или село. Близо половината (44%) са в икономически активна възраст (18-56 г.), а 51,4% са роми. Близо 11% от безработните не могат да си позволят и не ползват медицинска помощ, а 56.7% твърдят, че ползват рядко. Над 22% от хората без осигуровки са с чист месечен доход на домакинство под 499 лв. (след като са приспаднати всички данъци и удръжки). Всеки пети от хората без образование, съобщава, че здравословното му състояние е лошо. \nВ сериозен риск от дискриминация са и хората с хронично или инфекциозно заболяване. Хората с увреждания пък най-често са възпрепятствани да извършват всекидневни дейности вследствие на продължително заболяване, увреждане или психически проблем. \nНад 29% от хората без образование, близо 29% от тези с начално образование и над 34% от лицата с полувисше образование или колеж споделят за наличие на хронично или инфекциозно заболяване. Повече от 22% от ромите също твърдят, че имат хронично или инфекциозно заболяване. \nПо отношение на доходите се откроява групата на бедните болни - 31% от хората с доход на домакинството под 499 лв. съобщават за хронично или инфекциозно заболяване, лечението на което не могат да си позволят. Не могат да си позволят лечение и хората с хронични заболявания над 57 г.     \n", "date": "2017.07.06", "title": "Здравно неосигурените са най-застрашени от дискриминация "}
{"url": "http://duma.bg/node/148736", "text": "Софийският градски съд отхвърли искането на бившия шеф на столичната \"Топлофикация\" Валентин Димитров - Вальо Топлото за предсрочно освобождаване от затвора. До края на присъдата му остават 10 месеца. Съдия Величка Цанова заключи, че превъзпитанието на затворника все още не е приключило и освобождаването му би попречило за изпълнението на целите на наказанието. Магистратът все пак отчете, че у Вальо Топлото се забелязват положителни промени. По искането му затворническата администрация бе дала отрицателно мнение. \nВ края на ноември 2015 г. Димитров влезе в затвора да изтърпява 3-годишна ефективна присъда за злоупотреба със служебно положение и нарушаване на Закона за обществените поръчки при сключването на 17 договора за рекламни материали. От действията му са настъпили щети за \"Топлофикация-София\" за над 320 хил. лв. \nПред съда бившият шеф на \"Топлофикация\" се оплака, че делата срещу него се точат вече 11 г., а някои тепърва започват в съдебна фаза. Димитров твърди, че шефът на затвора не смеел да даде положително мнение за освобождаването му, защото нямало да си получи след това заплатата. Всичко това се случвало заради медийния му образ. \n    \n", "date": "2017.07.06", "title": "Съдът отказа да пусне предсрочно Вальо Топлото от затвора"}
{"url": "http://duma.bg/node/148737", "text": "Вътрешният министър Валентин Радев обясни вчера, че са предприети всички превантивни дейности по предотвратяването на щетите от бедствието в понеделник. Той заяви, че ще се отпуснат 28 млн. лв., с които да се подпомогне възстановяването на населените места, пострадали от проливните дъждове. Радев докладва в НС за ситуацията след наводненията. \nМинистърът отчете, че са проведени няколко съвещания на националния щаб. Проверени са язовирите, както и техниката за изграждане на диги при извънредна ситуация. Изпратени са указания за превантивни дейности до регионалните отговорни структури. Проверени са опциите за формиране на доброволни формирования. Констатирано било, че язовирите имат свободен обем да поемат количества валежи, по думите на Валентин Радев. \nНад 650 сигнала са подадени на телефон 112 за паднали клони и други проблеми заради обилните валежи. Повече от 200 са били обажданията за аварийни ситуации в Самоков. \n12 души са евакуирани. 23 сигнала са регистрирани в София заради градушката в западната част. Министърът отчете и щети върху земеделската продукция. Продължаваме да наблюдаваме обстановката, обясни Радев. \nМеждувременно стана ясно, че жителите на плевенското село Подем са останали без хляб и стоки в магазините. Заради проливните дъждове в понеделник много от улиците в селото са разрушени и са останали почти без асфалт. Хората се притесняват и че при спешен случай в селото няма да може да влезе линейка.   \n", "date": "2017.07.06", "title": "С 28 млн. лв. ще подпомагат пострадалите от пороите общини"}
{"url": "http://duma.bg/node/148738", "text": "Инспекторатът към Висшия съдебен съвет предложи на съдийската колегия на ВСС да образува дисциплинарни производства за наказания на 10 съдии от Софийския районен съд. Мярката е заради проверки по сигнали на граждани и адвокати, алармиращи за значителни забавяния при разглеждането и приключването на дела. \nНаред с посочените в сигналите дела са установени стотици други граждански дела, по които не са спазени процесуалните срокове за движението и приключването им, съобщават от Инспектората. Забавяния са констатирани и при трудови дела, за чието приключване законодателят е предвидил кратки срокове предвид необходимостта от навременна защита на нарушеното право. Установени са и немалък брой дела, по които специален закон предвижда незабавно произнасяне или произнасяне в кратки срокове. \nНаказания се предлагат за съдии, за чиито нарушения е установено, че не са единични или маловажни, а характеризират работата им. Засечено е системно неспазване на процесуалните срокове, както и действие, и бездействие, което неоправдано забавя производството. \n    \n", "date": "2017.07.06", "title": " Предлагат за наказание 10 съдии, забавили дела"}
{"url": "http://duma.bg/node/148739", "text": "Гергана Георгиева, майка на едно от битите от цигани в Асеновград деца, внесe в парламента подписка, която събраха протестиращите от първия ден след побоя над гребци и техните треньори. Над 2000 асеновградчани настояват да бъде увеличен щатът на местните служители на реда, като се създаде звено \"Общинска полиция\". Хората от града настояват и да се реши бързо проблемът с незаконните постройки в ромската махала \"Лозница\", а дошлите от други градове роми - да се изселят. \nКметът на Асеновград д-р Емил Караиванов вече обяви, че са описани 120 незаконни постройки, а до края на месеца десет от тях ще бъдат премахнати. Има официално разрешение на общината за нови мирни протестни шествия. \nМеждувременно стана ясно, че още двама души са арестувани за побоя над децата-спортисти в Асеновград и са с обвинения за хулигански действия, извършени с особена дързост и цинизъм. Те са на 32 и на 40 г. 40-годишният Асен А. е осъждан, другият не е криминално проявен. Двамата се държали агресивно, хвърляли камъни, обиждали, отправяли заплахи и носели дървени тояги. Така задържаните за нападението станаха 11. Издирват се и още хора, участвали в побоя. В същото време стана ясно, че прокуратурата е повдигнала обвинения на Петър Низамов - Перата за хулиганство и причиняване на лека телесна повреда. Той ще бъден съден по бързото производство. Перата беше задържан, след като нападна оператор на БТВ на протеста в Асеновград в неделя.    \n", "date": "2017.07.06", "title": "В НС внесоха подписка за повече полиция в Асеновград"}
