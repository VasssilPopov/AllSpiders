{"url": "https://duma.bg/diter-koslik-se-sboguva-s-berlinale-n185063", "text": "Откриващата церемония на 69-ия международен филмов фестивал в Берлин се превърна в емоционално сбогуване с Дитер Кослик - дългогодишен творчески директор на културното събитие. Кослик сдава поста след 18 успешни фестивала. Той и председателката на журито Жулиет Бинош официално откриха Берлинале в Потсдамер плац. Тазгодишното издание се характеризира с липса на големи звезди, но силна програма, която е постигнала баланс в половете и политическата ангажираност. Фестивалът бе открит с филма \"Добротата на непознатите\" на датската режисьорка Лоне Шерфиг. Сред останалите очаквани с огромен интерес филми са \"Маринела\" на бразилеца Вагнер Моура за писателя Карлос Маринела, измъчван и убит от слугите на военната диктатура в Бразилия, \"Мистър Джоунс\" на полякинята Агниешка Холанд - за уелски журналист, чиито репортажи от Съветския съюз разкриват ужаса на Гладомора в Украйна. Германският режисьор с турски корени Фатих Акин ще представи \"Златната ръкавица\" по истинска история за сериен убиец, който преследвал жени в Хамбург през 70-те години на миналия век. Около 400 филма ще бъдат показани на Берлинале, като 17 от тях ще се борят за големите награди \"Златна мечка\" и \"Сребърна мечка\". Отличията ще бъдат връчени на 16 февруари.  ", "date": "2019.02.11", "title": "Дитер Кослик се сбогува с Берлинале"}
{"url": "https://duma.bg/datata-n185066", "text": "1650 - УМИРА РЕНЕ ДЕКАРТ, ФРЕНСКИ ФИЛОСОФ, МАТЕМАТИК И ФИЗИК (Р. 1596 Г.). Баща на съвременната математика. Създател на Декартовата координатна система, която повлиява върху развитието на съвременната аналитична геометрия и математически анализ. Поставя началото на рационализма - водещо философско течение в Европа през ХVII и ХVIII в. 1847 - РАЖДА СЕ ТОМАС ЕДИСОН, ИЗОБРЕТАТЕЛ (УМИРА 1931 Г.). Автор е на повече от 1000 изобретения. Създава фонограф (грамофон), електрическа лампа с нагреваема жичка и различна електротехническа апаратура (цокъл и фасунга, предпазител със стопяеми жички, електрически ключ, електромер и др.). По негов проект в Ню Йорк е построена първата в света електростанция за постоянен ток за обществено ползване. 1868 - УМИРА ЛЕОН ФУКО, ФРЕНСКИ ФИЗИК (Р. 1819 Г.). Открива вихровите токове, a с Махалото на Фуко (на снимката) доказва въртенето на Земята около нейната ос. Първият учен, заснел повърхността на Слънцето. Измерва скоростта на светлината във въздух и вода чрез система от въртящи се огледала. 1916 - РАЖДА СЕ ИВАН БАШЕВ, ПОЛИТИК И ДИПЛОМАТ (УМИРА 1971 Г.). Завършва право в СУ. За участието си в БОНСС е арестуван и прекарва известно време в лагера Еникьой. Бил е секретар на Световната федерация на демократичната младеж в Париж (1948-1951), главен редактор на в. \"Народна младеж\" (1951-1952), секретар на ЦК на ДКМС (1951-1956), първи зам.-министър на просветата и културата. От 1962 г. до смъртта си е министър на външните работи. Баща е на поетесата Миряна Башева. 1922 - КАНАДЕЦЪТ ФРЕДЕРИК БАНТИНГ ОБЯВЯВА ОТКРИВАНЕТО НА ИНСУЛИНА. Единственият хормон в организма, понижаващ нивото на кръвната захар. Инсулинът всъщност е открит от румънския д-р Николае Паулеску в Париж (нарича го панкреатин), но до 2004 г. заслугата за това е приписвана на Бантинг, който пръв инжектира инсулин на човек на 11 януари 1922 г. 1926 - В КАНАДА СЕ РАЖДА ЛЕСЛИ НИЛСЕН, АМЕРИКАНСКИ КИНОАКТЬОР КОМИК (УМИРА 2010 Г.). От средата на 50-те години на ХХ в. започва да се снима в Холивуд. Участва в някои от най-успешните комедии като \"Има ли пилот в самолета?\", \"Голо оръжие\", \"Хлапе под наем\". 1991 - УМИРА ВЕСЕЛИН АНДРЕЕВ, ПОЕТ И ПУБЛИЦИСТ (Р. 1918 Г.). Участник в антифашисткото движение по време на Втората световна война, партизанин в отряд \"Чавдар\". След Девети септември 1944 г. работи във вестниците \"Народна войска\" и \"Литературен фронт\". Известен със стихосбирката си \"Партизански песни\". Според литературната критика при него комунистическата идея е убеждение и искрена социална надежда. Преживява драматично разочарованията си от разминаването между идеал и реалност.", "date": "2019.02.11", "title": "Датата"}
{"url": "https://duma.bg/otlagat-paketa-mobilnost-n185090", "text": "Председателят на Европарламента Антонио Таяни е уверил българския евродепутат Андрей Ковачев, че пакетът \"Мобилност\" се отлага и няма да бъде поставен за гласуване на следващата пленарна сесия. Това съобщава пред БНТ самият Ковачев. Мандатът на сегашния Европейски парламент изтича пред май. Според Ковачев най-благоприятният вариант за България е следващият Европарламент да вземе решението за пакета. Пакетът \"Мобилост\" предвижда въвеждането на нови правила и изисквания за международните превози, които според официалната българска позиция са непропорционални и дискриминационни и ще доведат до множество фалити в бранша.  ", "date": "2019.02.11", "title": "Отлагат пакета \"Мобилност\""}
{"url": "https://duma.bg/spas-rusev-se-nadyava-bozhkov-da-kupi-levski-n185052", "text": "Собственикът на Левски Спас Русев потвърди, че се надява да продаде клуба на Васил Божков, като добави, че новите акционери ще станат ясни на 6 март, когато има събрание на Надзорния съвет. “Васил Божков може да е назначил Павел Колев в някоя от своите структури, но Колев беше назначен в Левски от мен. Аз разписах решението за избора на нов Надзорен съвет и след това разписах и второто решение за Колев като изпълнителен директор. Много би ми се искало Божков да е следващият голям акционер. В интерес на истината, смятам, че и той може да го потвърди. От ден първи аз съм го канил да влезе в клуба. Аз се познавам с него и това е един процес, който продължи две години и половина, за да бъде убеден. Аз много се надявам, че той е узрял и че ще помогне на клуба”, заяви бизнесменът по Нова тв. “Говоря в качеството си на председател на Надзорния съвет и дългогодишен привърженик на Левски. За акциите нека имаме търпение до 6 март, когато има събрание, и след това ще се разбере какво ще стане. Разбирам вълнението на феновете, но нека се знае, че се търси възможно най-отговорното решение. Интересът е много голям. Клубът е подложен на невиждан натиск от страна на медиите. Имайте малко търпение и дано да има добро решение”, заяви Русев. Според него вековният клуб не само трябва да бъде финансово стабилен, но и да има надграждане. Това е проблем на българския футбол - че няма надграждане. \"Това е още от времето, когато на клуба се гледаше като на трофей. На 6 март ще бъде гласуван нов Надзорен съвет от новите акционери. Не знам откъде изникна новината за Христо Йовов, Даниел Боримиров и Димитър Иванков. Няма логика тиражираното от медиите. Ако те не се справят с работата, кой ги уволнява? Преди 2 години, на едно драматично Общо събрание в НДК, обявих, че се оттеглям и че оставям акциите в клуба. Оттогава никой не е дошъл да ги придобие. Дали ще има нов собственик, или не - ще се разбере на 6 март. Ангажиментите ми в последно време не ми дават възможност да отделям необходимото за клуба време. Затова ако има удачен вариант клубът да бъде поет от човек с визия, стратегия и желание за развитие - да, бих си тръгнал”, каза още собственикът на \"сините\". “Намеренията на предишните собственици бяха добри. Идеята беше “Виваком” да придобие акциите на клуба. Това не беше лоша идея и щеше да даде финансова стабилност на клуба. За съжаление, тя не беше приета от някои акционери на \"Виваком\" и така останах в Левски като самостоятелно лице. Неизбежно е да влагам собствени пари. Ако всички клубове си публикуват задълженията, Левски няма да е на първо място. Това мога да кажа. Задълженията се отчитат за даден период от време, в определен период може да са били 30 милиона лева. Към момента на Общото събрание и на така наречената дата на прехвърляне на собствеността задълженията ще бъдат може би по-малко от половината на това, което се тиражира сега – между 15-16 милиона лева. Ще опростя ли задълженията на клуба към мен? То във футбола друга формула няма.  Има ли опасност от фалит? Не, няма, това съм го казвал много пъти - категорично не. Знам, че не съм бил перфектният председател на Надзорния съвет, но, повярвайте ми, аз съм дал всичко от себе си. Дали се боя да си тръгна с лош имидж? Дадох си сметка за това още със самото ми влизане в клуба. Как бих искал да ме запомнят? Не с лошо. Дали слагате край на този разговор с бившия мажоритарен собственик на Левски? Може да се каже”, завърши Русев.", "date": "2019.02.11", "title": "Спас Русев се надява Божков да купи Левски"}
{"url": "https://duma.bg/doli-partan-be-obyavena-za-lichnost-na-godinata-n185056", "text": "Доли Партън стана първата кънтри звезда, получила наградата \"Личност на годината\" на \"Мюзикеърс\". Благотворителната фондация на американската Национална звукозаписна академия, която помага изпаднали в нужда музиканти, отдаде почит на професионалните постижения на певицата и на филантропската й работа. Доли Партън е печелила награда \"Грами\" 8 пъти. Сред най-известните й хитове са \"9 to 5\", \"Jolene\", \"I Will Always Love You\". Звездата разсмя присъстващите с шегите си - за външния й вид, за секса, за работата й в \"мъжкия свят\" на шоубизнеса. \"Работила съм с толкова много прекрасни мъже и никога не съм срещнала такъв, когото да не мога да сритам отзад, ако не се държи с уважение към мен\", сподели Партън. Изпълнителката е продала над 100 млн. албума. Тя беше почетена и заради многобройните си благотворителни изяви чрез фондацията \"Доливуд\" и библиотеката на \"Имаджинейшън\", с която е изпратила повече от 100 млн. книги на деца. Гала вечерта в чест на Доли Партън набра 6,7 млн. долара за фондацията \"Мюзикеърс\". Гарт Брукс, Бранди Карлайл, Майли Сайръс, Шон Мендес, Кейси Мъсгрейвс, Уили Нелсън, Кейти Пери, Пинк, Крис Стейпълтън бяха сред изпълнителите на събитието.", "date": "2019.02.11", "title": "Доли Партън бе обявена за \"Личност на годината\""}
{"url": "https://duma.bg/opozitsionen-deputat-maduro-prehvarya-aktivi-v-balgariya-n185085", "text": "Опозиционен венецуелски депутат обвини президентът Николас Мадуро, че искал да прехвърли в България държавни активи, но МВнР отрече. Режимът на Николас Мадуро се е опитал незаконно да изнесе в България активи на държавната петролна компания на Венецуела PDVSA, написа в \"Туитър\" депутатът Карлос Папарони. \"Успяхме да спрем незаконната сделка на узурпаторите, които искаха да продължат плячкосването на PDVSA чрез брокерска къща в България. Ще продължим борбата за защита на имуществото на страната. Вече се свързахме с България! Те няма откраднат повече и долар\", допълва Папарони.  По-късно от Министерството на външните работи съобщиха за програма \"Хоризонт\" на БНР, че няма постъпила информация от Венецуела за паричен трансфер. Отделно медиите разпространиха информацията, че PDVSA е поискала от клиентите на своите съвместни предприятия да депозират приходите от продажби в сметка, открита наскоро в руската \"Газпромбанк\" (ГПБ). Решението на компанията било взето, след като САЩ наложиха тежки финансови санкции на 28 януари, за да попречат на Николас Мадуро да получава достъп до петролните приходи. На свой ред \"Газпромбанк\" опроверга съобщението. \"Информацията на агенция Ройтерс не съответства на действителността. Като една от най-големите нефтени компании в света, PDVSA има сметки в много големи банки, включително международни. В рамките на взаимодействие с няколко руски компании, които са клиенти на групата на ГПБ преди няколко години също бяха открити сметки на PDVSA. Но подчертаваме, че не са откривани никакви нови сметки в банката, нито пък ще бъдат откривани\", заявиха от ГПБ, цитирана от ТАСС.   Междувременно ръководството на PDVSA изисква от чуждестранните партньори по усвояване на резервите на петролния пояс по река Ориноко да решат в най-скоро време дали ще продължат да участват в тези съвместни предприятия, предаде Ройтерс, цитирана от други медии. Сред партньорите са Equinor (преди \"Статойл\"), \"Chevron\" и \"Тоtал\". Едновременно  PDVSA разпореди съвместните й предприятие с Equinor и Total-Petrocedeno да преустановят работата. Опозиционният лидер Хуан Гуайдо допуска външна интервенция за държавен преврат срещу президента Мадуро. В интервю за в. „Уол стрийт джърнъл” той каза, че за да си отиде президента Николас Мадуро може да се наложи „достатъчен натиск”, чийто най-ефективен вариант може да стане военно нахлуване, каза той.  В края на миналата седмица лидери от Европа и Южна Америка се събраха в уругвайската столица Монтевидео, за да обсъдят план за решаване на кризата във Венецуела. Подкрепената от ЕС група, известна като Международната контактна група представя по-безпристрастен подход, който противоречи на призивите на САЩ и за повече намеса. ", "date": "2019.02.11", "title": "Опозиционен депутат: Мадуро  прехвъря активи в България "}
{"url": "https://duma.bg/sasht-se-ozabvat-na-turski-potok-n185086", "text": "Държавният секретар на САЩ Майк Помпео при обиколката си в европейските страни идната седмица ще ги призове да се откажат от подкрепата за проекта \"Турски поток\", съобщи високопоставен служител на Държавния департамент, цитират от медиите. Помпео ще посети Унгария, Словакия, Полша, Белгия и Исландия на 11-15 февруари \"В Унгария ще продължим да настояваме за диверсификация на енергодоставките в Централна Европа. Държавният секретар ще призове Унгария към по-активно участие за завършване на проекта на (хърватския) остров Кърк за внос на втечнен газ и строителство на тръбопровод, а също ще настоява Унгария да се откаже от подкрепата за \"Турски поток\", каза служителят. Освен това Помпео щял да призове Унгария \"да прекрати блокирането на взаимодействието на НАТО с Украйна\". Служителят анонсирал активизиране на усилията на Вашингтон като противовес на влиянието на Русия и Китай. \"Опитваме се да засилим навсякъде в Централна Европа нашата дипломатическа, търговска, военна и културна ангажираност. Нашата позиция е, че това е назряло и е необходимо. Последните десетина години имаше недостиг на активно американско участие в Централна Европа, това доведе до появата на вакууми, които Китай и Русия с радост запълниха\", посочи дипломатът. При посещението си у нас през декември 2018 г. зам. държавният секретар Джон Съливан подчерта, че САЩ не подкрепят \"Турски поток\".  Предвижда се газът по проекта \"Турски поток\" да мине през България, Сърбия и Унгария, а оттам и в Централна Европа. Досега Будапеща е проявявала интерес към проекта. Интерес към него прояви и Гърция, при посещението си в Москва по-рано този месец нейният премиер Алексис Ципрас изрази желание тръбата да минава през гръцка територия.   България показа нееднократно, че е заинтересована да бъде свързана с проекта, чрез който газопреносната й мрежа ще бъде свързана с Централна и Източна Европа. Русия и Турция също са съгласни тръбата с руски газ да продължи през страната ни, през която ще минава годишно по 15 млрд. куб. метра газ. У нас предстои търг кой ще я строи.  ", "date": "2019.02.11", "title": " САЩ се озъбват  на \"Турски поток\""}
{"url": "https://duma.bg/pochina-aktorat-sergey-yurski-n185059", "text": "След дълго боледуване в Москва на 84-годишна възраст почина актьорът Сергей Юрски, който изигра Остап Бендер във филма \"Златният телец\" по романа на Илф и Петров, съобщи \"Интерфакс\". Роден е през 1935 г. в Ленинград (Санкт Петербург), баща му Юрий Юрски е художествен ръководител на Московския цирк на Цветния булевард. През 1955 г. след III курс в юридическия факултет, Сергей започва да учи актьорско майсторство в Ленинградския театрален институт, а през 1957 г. е поканен в Болшой театър. Сред най-популярните му роли са Чацки, Тузенбах, Езоп в \"Лисицата и гроздето\". Там през 1974 г. дебютира като режисьор с \"Молиер\" по Булгаков. Славата си като киноактьор завоюва с ролите си в \"Златният телец\", \"Мястото на срещата не се променя\", \"Република ШКИД\" и др. Лауреат е на приза \"Златната маска\" и на званието \"Заслужил артист\" на РСФСР. Поклонението е днес, 11 февруари, в театър \"Моссовет\".", "date": "2019.02.11", "title": "Почина актьорът Сергей Юрски"}
{"url": "https://duma.bg/melodii-i-pesni-ot-myuzikali-sas-simfonieta-sofiya-n185060", "text": "\"Симфониета \"София\" изпълнява любими мелодии и песни от мюзикъли по случай 14 февруари - празника на виното и любовта. Kонцертът \"Вино, песни и любов\" ще се състои на 13 февруари от 19 ч. в Централния военен клуб. Диригент е Свилен Симеонов. Специално участие в програмата ще вземат Нора Караиванова и Милен Шопов. Входът е свободен. Концертът се осъществява от Общинския културен институт \"Надежда\", Министерството на отбраната и ИА \"Военни клубове и военно-почивно дело\".", "date": "2019.02.11", "title": "Мелодии и песни от мюзикъли със \"Симфониета \"София\""}
{"url": "https://duma.bg/izlozhbi-na-diplomirani-magistri-ot-nha-n185061", "text": "За поредна година в пространството на галерия \"Академия\" ще бъдат представени изложбите с дипломни работи и проекти на магистрите от Факултета за изящни изкуства и Факултета за приложни изкуства на НХА. В рамките на експозициите ще бъде проведен конкурс за творческа специализация в Сите Ентернасионал дез`ар в Париж. Програмата се осъществява със съдействието на Експресбанк - дългогодишен партньор на НХА. Резултатите от конкурса ще бъдат представени по време на откриването на изложбите. Факултетът за изящни изкуства се представя от 12 (откриване в 18 ч.) до 22 февруари. Изложбата на Факултета за приложни изкуства се открива на 26 февруари от 18 ч. и ще може да се види до 10 март.", "date": "2019.02.11", "title": "Изложби на дипломирани магистри от НХА"}
{"url": "https://duma.bg/ukraintsi-se-biyat-s-politsiyata-n185079", "text": "Група въоръжени с ножове и флакони газ мъже са опитали да атакуват полицейското управление на Контрактовия площад. В резултат са били извършени масови арести - 40 души са арестувани, отворени са 3 наказателни производства, съобщава полицията в Киев във фейсбук страницата си. След като част от задържаните били освободени, друга група дошли да ги защитава и младежите започнали да пръскат с газ лицата на полицаите. Те също са били задържани от служителите на реда. \"Неизвестни хора са се опитвали да повредят входните врати на полицейското управление. Използвали са спрейове с газ и са нападнали полицейски служители. В резултат на това всички активни участници са задържани, а това са около 40 души\", гласи уточнението от полицията. Следователите са започнали три наказателни производства: за заплаха или насилие срещу служители на реда, за опит за нахлуване в обществени сгради и за хулиганство според Наказателния кодекс на Украйна.", "date": "2019.02.11", "title": "Украинци се бият с полицията"}
{"url": "https://duma.bg/v-atina-prodavali-mente-pasporti-po-1200-evro-n185081", "text": "Гръцката полиция разкри организирана група за изработка на сканиращи устройства и фалшиви документи. Напълно оборудваният цех със затворен цикъл за фалшиви документи, продавани на мигрантите за незаконно влизане в други европейски страни, е разкрит в Атина. Повече от няколко месеца специализираният отдел за борба с организираната престъпност е проследил пътя на фалшивите документи от мястото на тяхното печатане до мигрантите. В офиса за фалшифициране са намерени всякакъв вид документи - паспорти, лични карти, шофьорски книжки и дори дипломи за висше образование. Сред намерените 204 паспорта и 123 лични карти има и фалшифицирани български документи за самоличност. Арестувани са трима от организаторите на мрежата за трафик, издирва се още едно лице. Проследяването на групата започва от остров Крит, където ежедневно десетки мигранти се опитват да отпътуват с фалшиви документи. Полицаи под прикритие се представят за бежанци и поръчват паспорти чрез посредник. Така се достига до връзката с Атина и мястото за фалшифициране. Цените са били 1200 евро за паспорт и 500 евро за лична карта. Каталогът предлага паспорти от всички европейски страни и дори здравни карти.", "date": "2019.02.11", "title": "В Атина продавали менте  паспорти по 1200 евро"}
{"url": "https://duma.bg/kyurdite-nastapvat-sreshtu-idil-n185082", "text": "Кюрдските сили, подкрепяни от международната антитерористична коалиция начело със САЩ, започнаха операция срещу последните укрепления на джихадистката групировка ИДИЛ в Сирия. Бойците на Сирийските демократични сили - алиансът на сирийската опозиция и кюрдите, настъпват срещу позициите на джихадистите в провинция Деир ал Зор, предадоха информационните агенции. Кюрдите бяха принудени да прекратят предприетата от септември насам операция заради обстрела на турските военни. Анкара смята кюрдските формирования в Сирия за клон на Кюрдската работническа партия, която в Турция е обявена за терористична организация. От декември 2018 г. насам териториите, контролирани по-рано от ИДИЛ, бяха напуснати от 27 хиляди души, включително 1800 джихадисти, които са предали оръжието си, посочват представители на Сирийския наблюдателен съвет по човешките права.", "date": "2019.02.11", "title": "Кюрдите настъпват  срещу ИДИЛ"}
{"url": "https://duma.bg/v-meksiko-zastrelyaha-radiozhurnalist-n185083", "text": "Радиожурналист е бил застрелян в Мексико, съобщиха информационните агенции. Хесус Родригес е убит в ресторант в град Емилиано Сапата, намиращ се източно от столицата Мексико сити. 34-годишният Муруа е бил под правителствената програма за защита на журналисти и активисти за правата на човека, каза Балбина Флорес, директор за Мексико на Репортери без граници. \"Осъждам убийството на журналиста Рафаел Муруа Манрикес. Солидарен съм с неговото семейство и всички журналисти в Бая Калифорния Сур\", написа губернаторът Карлос Мендоса в туитър, потвърждавайки първото такова убийство за 2019 г. в страна, която се превърна в една от най-опасните в света за представителите на медиите. Миналата година Международната федерация на журналистите отчете ръст на убийствата на журналисти по света.", "date": "2019.02.11", "title": "В Мексико застреляха  радиожурналист"}
{"url": "https://duma.bg/snezhna-burya-udari-kitay-n185080", "text": "Мощна снежна буря удари югозападните и източните райони на Китай в края на почивните дни за Пролетния фестивал, съобщи Ройтерс. Обилните снеговалежи предизвикаха проблеми с трафика, а заради скъсани далекопроводни жици стотици хиляди домакинства са без електричество. Няколко населени места са напълно откъснати от света. Снеговалежите не са спирали от дни, а се очакват нови и още по-силни, предупреждават синоптиците. Засегнат е и железопътният транспорт заради замръзнали релси.", "date": "2019.02.11", "title": "Снежна буря  удари Китай"}
{"url": "https://duma.bg/kratki-novini-n185078", "text": "Тереза Мей ще поиска от британските депутати повече време, което да й позволи да подсигури промени в спорната част от нейната сделка за \"Брекзит\" - предпазната клауза за границата с Ирландия. Според запознати Мей е готова да предложи на парламента нов вот за \"Брекзит\", ако нейният план с новите промени не е готов до края на февруари. Сенаторката от Демократическата партия на САЩ Елизабет Уорън обяви, че ще се кандидатира за президент на изборите през 2020 г. Уорън е професор по право от Харвардския университет и привърженичка на икономическия популизъм. Тя клони към най-прогресивното крило на Демократическата партия, като подкрепя въвеждането на по-голям данък върху богатите и защита на потребителите. Броят на загиналите при рухването на жилищен блок в Истанбул достигна 21 души, съобщи турският вътрешен министър Сюлейман Сойлу. Общо 14 души бяха спасени до момента, а властите смятат, че всички хора, затрупани под руините на сградата, са били извадени. Въпреки това издирването ще продължи, добави Сойлу. Многоетажната сграда в гъстонаселения истанбулски квартал Картал се срути в сряда.", "date": "2019.02.11", "title": "Кратки новини"}
{"url": "https://duma.bg/92-mln-turisti-u-nas-prez-2018-g-n185087", "text": "Рекордните 9,2 млн. туристи са посетили страната ни през миналата година, като приходите в сектора са над 7 млрд. лв. Това отчете министърът на туризма Николина Ангелкова на конференция \"Естествено, в България - 2019 г. на вътрешния туризъм\". Шампионът Кубрат Пулев също се включи в рекламата на българския туризъм със специален клип, показан на събитието. \"Аз избрах българския туризъм, защото, ако не познаваш България, не познаваш и себе си\", казва известният боксьор. Приоритет за министерството тази година ще бъде насърчаване на пътуването в България и опознаване на малко познати места, обяви Ангелкова. Министър Ангелкова съобщи още, че се подготвя календар, който ще популяризира ключови събития и места с различни атракции. Другият фокус за тази година са инвестиционните турове, заяви още Ангелкова. И поясни, че в националните ни курорти месеците март, април, май, които са крилата на сезона, както и октомври, ноември, биха могли да се използват за конферентен туризъм. Министерството ще подкрепи изграждане на голям конферентен център - в Слънчев бряг, Златни пясъци, Пампорово, Боровец, където базата да се използва целогодишно.", "date": "2019.02.11", "title": "9,2 млн. туристи у нас през 2018 г. "}
{"url": "https://duma.bg/gratski-fermeri-pak-blokirat-patishta-n185084", "text": "Около 600 трактора блокираха различни пътища в Гърция, най-вече в северната част на страната, протестирайки срещу увеличението на цената на бензина и на социалните вноски. Целта е да се засили натискът върху правителството. В продължение на два часа беше блокиран националният път между Атина и Солун. Говорител на демонстрантите заяви, че те искат да се срещнат с вицепремиера и министър на икономиката и развитието Янис Драгасакис. От своя страна министърът на земеделието Ставрос Араховитис посочи, че \"диалогът остава отворен и никоя врата не е затворена\".", "date": "2019.02.11", "title": "Гръцки фермери пак  блокират пътища"}
{"url": "https://duma.bg/gazat-mozhe-da-poevtinee-s-05-ot-april-n185088", "text": "С половин процент по-евтин природен газ от 1 април прогнозира държавният газов доставчик \"Булгаргаз\" в петък. Съгласно законовите изисквания дружеството обяви очакванията за тарифите си месец преди да внесе официално заявлението си за одобрение в енергийния регулатор. Според изчисленията на \"Булгаргаз\" природният газ ще струва 44,58 лв./MВтч (без цени за достъп, пренос, акциз и ДДС). Вече регулаторът не одобрява цени за количество. Прогнозираната цена ще е с 22 стотинки по-ниска от сега действащата, или 0,49%. Намалението се дължи на очакваните по-ниски доставни цени на руския природен газ от април. Възможно е обаче тези калкулации да се наложи да бъдат променени, тъй като ще се вземат предвид и обстоятелствата на световните борси в следващия месец.  Окончателното предложение на \"Булгаргаз\" за утвърждаване цената на природния газ за второто тримесечие на 2019 г. ще бъде внесено в КЕВР на 8 март.", "date": "2019.02.11", "title": " Газът може да поевтинее с 0,5% от април"}
{"url": "https://duma.bg/studove-ot-30-gradusa-otlozhiha-startove-v-biatlona-n185041", "text": "Стартовете от Световната купа по биатлон в Кенмор бяха отложени вчера заради студеното време. В канадския зимен център температурите паднаха до -30 градуса. Днес трябва да се проведат спринтовете при жените (7,5 км) и мъжете (10 км), но е вероятно да бъдат анулирани. Заради студеното време класическата индивидуална дисциплина на 20 км при мъжете беше скъсена до 15 км, а състезанието при дамите бе 12,5км вместо стандартните 15. При мъжете победи Йоханес Бьо (Нор), който не сгреши на рубежа и финишира за 35:27,9 мин., за да запише 12-и успех за сезона и 34-и в кариерата за Световната купа. От българите Владимир Илиев се нареди 41-и след 4 пропуска на рубежа и на 5:44,2 мин. Щафетата ни в състав Михаил Клечеров, Антон Синапов, Димитър Герджиков  и Илиев беше затворена и не стигна финала, за да запише 22-и резултат от 23 стартирали. Женският квартет в състав Даниела Кадева, Десислава Стоянова, Емилия Йорданова и Милена Тодорова се нареди 11-и от 18. Българките използваха шест допълнителни патрона и навъртяха 2 наказателни обиколки и финишираха на 4:45,9 мин. от победителките от Германия (1:10:16,3 часа). Треньор на жените е именно Клечеров.", "date": "2019.02.11", "title": "Студове от -30 градуса отложиха стартове в биатлона"}
{"url": "https://duma.bg/tsetso-sokolov-na-final-za-kupata-na-italiya-n185042", "text": "Цветан Соколов и неговият Кучине Лубе стигнаха до финала за Купата на Италия. Тимът на дупничанина победи Тренто с 3:2 гейма (20, -21, 19, -15, 10). Пред 9000 души в \"Унипол Арена\" в Болоня българинът стана топреализатор с 18 т., като бе и избран за най-полезен играч на мача. За титалта Кучине Лубе излиза днес от 19.00 часа срещу Перуджа, който се справи с Модена 3:0, но суперзвездата му Вилфредо Леон не бе на обичайното ниво. Срещата ще бъде излъчена по Ринг.", "date": "2019.02.11", "title": "Цецо Соколов на финал за Купата на Италия"}
{"url": "https://duma.bg/lindzi-von-s-bronz-za-sbogom-n185046", "text": "След \"бронзовото\" й прощално спускане Линдзи беше утешена от големия й приятел и рекордьор по победи (86) за Световната купа Ингемар Стенмарк, който е роден тъкмо в Оре.   28-годишната Щухец повтори дубъла на  Мария Вализер (Швейц) от 1987 и 1989 г. 24-годишната Сутер спечели също втори медал от световни първенства и втори в Оре след бронза в Супер Г. Вон заслужи осми медал от 6 световни първенства - 2 златни на спускане и Супер Г от Вал д`Изер 2009), 4 сребърни и 2 бронзови. Рекордьорката по победи (82) от Световната купа при дамите има и 3 олимпийски отличия (1 златно, 2 бронзови). Тя се оттегля с общо 137 подиума в кариерата си за СК. Печелила е Големия кристален глобус 4 пъти, като има и рекордните 16 малки Световни купи - (8 в спускането, 5 в Супер Г и 3 в комбинацията). Две от 82-те й победи за СК са извоювани в Банско - в Супер Г през 2009 и 2012. Последният й триумф за СК бе тъкмо в спускането в Оре - на 14 март 2018 г. Също със сребро в спускането в събота завърши кариерата си и друго голямо име в алпийските ски - норвежецът Аксел Лунд Свиндал. Той има 9 медала от 6 световни първенства, следва го Вон с 8, Киетил Андре Аамод (Нор) 7 и Марк Жирардели (Люкс) 6.", "date": "2019.02.11", "title": "Линдзи Вон с бронз за сбогом "}
{"url": "https://duma.bg/ne-novichok-a-salata-s-nitrati-otrovila-gebrev-n185116", "text": "Бизнесменът Емилиян Гебрев не е бил отровен с новичок, обяви главният прокурор Сотир Цацарав. Неразположението му било следствие на консумирана салата с пестициди. Новите \"разкрития\" по случая, който предизвика спешна среща между британския посланик и премиера Бойко Борисов, доказват, че няма връзка между случая \"Скрипал\" и случая \"Гебрев\". Въпреки това прокуратурата ще поднови разследването по казуса, който е от 2015 година. Цацаров разкри подробности около хода на разследването преди четири години:  На 28 април 2015 г. след вечеря със свои полски партньори в хотел \"Кемпински Зографски\", Гебрев се е почувствал зле и е бил откаран във ВМА. През следващите два дни в такова състояние изпада директорът на \"Емко\" и негов партньор. Той е лекуван в \"Токуда\" и \"Пирогов\".  На 1 май СГП е образувала дело за опит за убийство. На 4 май във ВМА с подобни симптоми е приет и синът на Гебрев.  След образуване на разследването, са взети различни проби, химически експертизи, автомобили, назначени са експертизи, като са иззети и документации от лечебните заведения.  Заключенията от токсико-химичните експертизи са показали, че в кафе в дома на Гебрев, както и в органична материя - повърната храна от сина на Гебрев, има хлор пирифос, който е инсектицид.  Проверена е и храната в хотел \"Кемпински Зографски\", където в салатата е имало ниско количество хлор пирифос. Проверен е и производителят на салатата, но е установено, че инсектицидът е бил в много малко количество и не може да предизвика никакви подобни симптоми. От медицинските експертизи е установено, че има отравяне с фосфоро-органични съединения. 4 април 2016 г. наказателното производство е спряно, поради неразкрит извършител.  След като изнесе цялата фактология по разследването от 2015 г. до сега, включително и за съвместните действия на българските разследващи с британските служби, Цацаров заяви, че то продължава. Възобновено е било по искане на самия Гебрев, който нписал писмо на Цацаров на 11 октомври 2018 г. През цялото време се действа заедно с британския екип от разследващи. Така че, всякакви твърдения и внушения, че случаят е оставен настрана и по него не се е работело, меко казано не отговарят на истината. През последните две седмици в медиите бяха представени много информации, свързани с инцидент с г-н Гебрев. Част от тези информации бяха с факти, други имаха внушения според редакционната политика на медиите, заяви Сотир Цацаров. Остава на съвестта на техните издатели, натърти главният прокурор.  Цацаров, посланик Ема Хопкинс, вътрешният министър Младен Маринов и шефът на ДАНС Димитър Георгиев дадоха брифинг в Министерски съвет. Поводът - публикации в руски и британски сайтове, според които Гебрев е отровен с новичок, както руският двоен агент Сергей Скрипал. Твърди се също, че един от заподозрените за отравянето на Скрипал е бил в България през 2015 година, когато Гебрев е съобщил за покушение срещу него. Според информацията на британските власти, трима руснаци са заподозрени за отравянето на руския двоен агент Сергей Скрипал през март миналата година. Един от тях-посочен като Сергей Федотов, е влизал в България три пъти, уточни Цацаров. По данни на прокуратурата Федотов е пристигнал в Бургас на 24 април 2015 г. от Москва. Той е имал билет за полет от българската за руската столица за 30 април същата година, но неговото място е останало празно. Вместо това Федотов се е появил на международното летище \"Мустафа Кемал Ататюрк\" в Истанбул и е излетял от най-големия турски град за Москва на 28 април с билет, купен в последната минута.  Федотов е пристигнал отново в България на 24 май 2015 г., но отново не е използвал билета си за връщане от София. Вместо на 30 май да излети от българската столица, той е отпътувал за родината си от Белград два дни по-рано.    ", "date": "2019.02.11", "title": "Не \"новичок\", а салата с нитрати отровила Гебрев"}
{"url": "https://duma.bg/s-opasen-virus-eksperimentirat-v-prohodat-n185053", "text": "Екшън драмата \"Проходът\" разказва за проекта \"Ной\" - тайна медицинска лаборатория, където учени експериментират с опасен вирус, който има потенциала или да се превърне в лек за всички болести, или да унищожи човешката раса. Когато избират младо момиче (Саная Сидни - \"Прегради\", \"Скрити числа\") за обект на теста, федерален агент (Марк-Пол Госелар - \"Игрище\") е изпратен да я прибере, но впоследствие се превръща в неин закрилник, твърдо решен да я защити на всяка цена - дори когато \"Ной\" заплашва да отприщи невъобразим апокалипсис. Сериалът, базиран на едноименната бестселър трилогия на Джъстин Кронин и по сценарий на Лиз Хелдънс (\"Светлините на стадиона\"), ще се излъчва от днес, 11 февруари, в 22 ч., по Fox.", "date": "2019.02.11", "title": "С опасен вирус експериментират в \"Проходът\""}
{"url": "https://duma.bg/do-15-gradusa-dnes-slantse-i-lek-vyatar-n185110", "text": "Пролетно време ще ни радва и днес. Максималните температури ще достигат до 10-15 градуса, въпреки че в сутрешните часове в низините ще има условия за мъгли и намалена видимост. Ще има лек вятър от юг-югозапад, а следобед се очаква заоблачаване. Над Черноморието също ще преобладава слънчево време. Максималните температури ще са от 8-9 градуса по северното, до 13-14 градуса по южното крайбрежие. Температурата на морската вода е около 7 градуса.  Над планините преди обяд ще има повече слънчеви часове, а след обяд облачността ще е значителна. До вечерта ще се задържи без валеж.     ", "date": "2019.02.11", "title": "До 15 градуса днес, слънце и лек вятър"}
{"url": "https://duma.bg/slaviya-predstavi-6-ima-novi-n185049", "text": "Славия взе холандеца Ранди Онуоха. Защитникът игра за Добруджа при загубата от \"белите\" с 0:1, а след мача сам се е предложил на ръководството на столичани, а босът Венци Стефанов го е одобрил. Онуоха е пристигнал в Добруджа само преди дни, но така и не се върна в Добрич с тима на Емил Велев-Кокала. В България бранителят е играл и за Нефтохимик Бс. На \"Овча купел\" преди мача представиха още шестима нови - Давид Муньос (Исп), Дарко Тасевски (Мак), Радослав Кирилов, Хоя Ким (Кор), вратаря Георги Георгиев и Алекс Боримиров.", "date": "2019.02.11", "title": "Славия представи 6-има нови"}
{"url": "https://duma.bg/rezultati-ot-futbolni-kontroli-n185048", "text": " Еуженио (42);   Боджадж (34);   1:0 Мариани (6) 1:1 Джорджевич (32);  1:0 Доре (43) 2:0 Неделев (63) 3:0 Василев (73) 3:1 Иванов (87);   1:0 Ндонгала (20) 1:1 Танев (65) 2:1 Божилов (84) 3:1 Жоржиньо (87) 4:1 П. Вуцов (89);   Чунчуков (18);   0:1 Н'Диайе (19) 0:2 Ахмедов (31); Верея - Нефтохимик 2:2;  1:0 Чаворски (44) 2:0 Василев (72) 3:0 Романов (84);    .", "date": "2019.02.11", "title": "Резултати от футболни контроли"}
{"url": "https://duma.bg/mobilno-prilozhenie-zastrashava-detsata-n185054", "text": "Опасно мобилно приложение набира популярност сред децата у нас, предупреждават специалисти. Вече са подадени два сигнала за посегателство срещу 14-годишни момичета. Апликацията привлича потребителите с възможността да пишат помежду си, като останат анонимни. \"Той се беше свързал с 14-годишно момиче и започнал да го обработва. Опитите да се открие човекът, общо взето, удариха на камък, тъй като даже не се беше регистрирал в приложението и е абсолютно анонимна връзката\", коментира Георги Апостолов, координатор на Центъра за безопасен интернет. Така звучи едно предотвратено престъпление. С почти щастлив край. Почти, защото заловен все пак няма. Приложението се казва \"Телоним\", а създателите му го рекламират като \"най-искреното място в интернет\", на което можеш да пишеш всичко, без да казваш кой си и без да оставяш следи към себе си. \"Когато ти си анонимен и контактуваш с анонимен - не знаеш кой стои от другата страна. Наистина, през това приложение за съжаление много педофили търсят контакт с децата\", коментира Антоанета Василева от Асоциация \"Родители\". А децата често са податливи на всяко показано внимание. И за това си има обяснение. \"Много деца имат нужда от изява и от разговор, който да е анонимен, защото се притесняват, че някой може да ги съди. Категорично ги съветваме да не свалят това приложение\", заяви Василева. А за анонимните опасности трябва да следят и родителите. \"Разговорът на родител с дете на тема \"Какво правиш в интернет, какви приложения ползваш, кое ти е интересно\" е изключително важен и ценен, коментира Апостолов. Защото най-искреното място всъщност би трябвало да бъде вкъщи.", "date": "2019.02.11", "title": "Мобилно приложение застрашава децата"}
{"url": "https://duma.bg/ribkite-se-razpoznavat-v-ogledaloto-n185055", "text": "Специалисти направиха експеримент върху зеленушки, с който станало ясно, че 10-сантиметровите рибки могат да разпознаят собственото си отражение. Така нареченият \"огледален тест\" е често срещан метод в научните среди, който е един от трите критерия за интелигентност при животните. Ако го премине, означава, че видът има самосъзнание. До момента сред издържали изпитанието са приматите, делфините, китовете, евразийската сврака и един азиатски слон. Сега към клуба на животинския интелект ще се присъединят и рибките. Изследователите обясняват, че това не означава непременно, че видът има самосъзнание. Но откритието поставя под въпрос досегашното твърдение, че интелектът следва определена последователност - шимпанзетата стоят на върха на веригата, а рибите - на дъното. Новото научно откритие е на път да промени начина, по който възприемаме рибите. Оказа се, че водните създания са много по-интелигентни, отколкото сме предполагали. Мозъчният капацитет на рибките е много по-голям и те изобщо нямат 3-секундна памет.", "date": "2019.02.11", "title": " Рибките се разпознават в огледалото"}
{"url": "https://duma.bg/britanskiyat-poslanik-speshno-pri-borisov-zaradi-sluchaya-gebrev-n185112", "text": "Британският посланик Ема Хопкинс пристигна на спешна среща с премиера Бойко Борисов в сградата на Министерския съвет. Според БиТиВи разговорът е по инициатива на посланичката и е заради информацията, че замесен в отравянето на Сергей Скрипал във Великобритания, е бил в България и е участвал в покушение срещу бизнесмена Емилиян Гебрев.  Първи подобни твърдения плъзнаха от няколко сайта за разследваща журналистика - руски и британски. Стана ясно къщо, че Комисията за контрол над службите в парламента ще има извънредно заседание по темата. Изслушването ще е в четвъртък – 14 февруари.", "date": "2019.02.11", "title": "Британският посланик спешно при Борисов заради случая \"Гебрев\""}
{"url": "https://duma.bg/rabotyat-po-novoto-trase-na-am-struma-predi-da-e-izbran-izpalnitel-n185115", "text": "Тежки машини вече разчистват трасето по новия участък на АМ \"Струма\" в Кресненското дефиле. Подготвителните дейности обаче се извършват преди държавата да е избрала фирма-изпълнител за най-тежката част от трасето на магистралата. Разследване на БиТиВи показва, че вече повече от година се работи по рачистване на терена, а тежките машини копаят с изненадваща точност именно върху предвидения за новата магистрала маршрут. Първи за съмнителните строителни работи алармират от неправителствената организация \"Антикорупционен фонд\". Техни експерти получават и проверяват сигнал, придружен със снимки, на които се вижда как работят тежки машини. Прави се вертикален сондаж. Въпреки че на терен не би трябвало да се случва нищо, хората, които живеят и работят около бъдещото трасе на магистралата, следят движението на строителна техника, която още миналото лято, преди да е обявена обществената поръчка, проправя временни пътища в планината. Което означава, че може би някой знае предварително, че ще спечели конкурса. За да са сигурни, че временните пътища и сондажите са свързани със строителството на магистралата, от „Антикорупционния фонд” поръчали анализ на спътникови изображения, който да покаже кога точно са правени и как се отнасят спрямо трасето на магистралата. В проучвания участък са открити 8 промени. Всяка от тях плътно съвпада с бъдещото трасе на „Струма” в посока от „Кулата” към София. Анализът на сателитните изображения показва още, че те са правени преди да е обявена обществената поръчка и са на държавна територия, стопанисвана от Горското стопанство в Кресна. На 30 август миналата година АПИ обяви обществена поръчка за изготвяне на технически проект и строителството на платното в посока от „Кулата” към София. То ще преминава източно от Кресненското дефиле по ново трасе. Дължината на отсечката е почти 24 км, а стойността на поръчката е 430 млн. лв. От АПИ отгаварят с писмо на запитване на БиТиВи и твърдят, че не знаят за подобни подготвителни дейности по бъдещото трасе. От пътната агенция уточняват, че не са възлагали изпълнението на никакви дейности, свързани с бъдещото трасе – извършването на сондажи, прокарването на временни пътища или каквито и да било други дейности. Така горските служители остават единствените, които трябва да знаят какво се е случвало миналото лято. Горските служители не знаят кои са фирмите, които разкопават и правят сондажи. Знаят ги обаче хората, които работят в района – някой казват „Геострой”, а други - „Главболгарстрой”, разказва БиТиВи. Кметът на Кресна Николай Георгиев потвърди, че и негови служители са виждали строителна техника по бъдещото трасе на магистралата, но територията не била общинска и не проверили кой работи там. В общината не са постъпвали никакви документи за извършваните дейности.", "date": "2019.02.11", "title": "Работят по новото трасе на АМ \"Струма\" преди да е избран изпълнител"}
{"url": "https://duma.bg/toto-1-ot-1-istinskoto-toto!-n185067", "text": "Хитрите хора могат да бъдат различени от баламите, ако наблюдавате кой на кое тото играе. Будалите залагат на \"тото 2 - 6/42\", \"тото 2 - 6/49\"... Умниците играят - само в \"тото 1/1\", тоест когато шансът е сто процента. Както например действат представляващите фирма \"Аполо\" ООД Веска и Никола Цветанови. Винаги, когато участват в тръжни процедури по възлагане на обществени поръчки. Умението да печелиш в това тото, както всяко друго умение, изисква тренировки. Собствениците на \"Аполо\" стартират своето самообучение в условията на свирепата джунгла, тръгнали на лов за държавни поръчки. Първият успешен удар на Цветанови е, когато измежду 11 участници в конкуренцията за възлагане на поръчка от НК \"Железопътна инфраструктура\" за \"Доставка на лятно униформено облекло и лятно специално работно облекло, по особени позиции\", в размер на 372 294 лв. без ДДС, именно \"Аполо\" печели тръжната процедура на 15.06.2007 г. Изминало е по-малко от месец, когато на 12.07.2007 г., отново сред 11 участници, НКЖИ възлага на \"Аполо\" поръчка за \"Доставка на лятно униформено облекло и лятно специално работно облекло по особени позиции\", този път за далеч по-скромната сума 40 468 лв., без ДДС. Отново след по-малко от месец, на 6.08.2007 г., този път само в конкуренция с още 2 участници в тръжната процедура, на \"Аполо\" е възложено от \"Летище София\" \"Изработка и доставка на работно облекло за 2007 и 2008 г.\", на сума 57 731 евро с ДДС. Следва спечелена тръжна процедура, обявена от Агенция \"Митници\" на 27.08.2007 г. за \"Изработка и доставка на униформено облекло за митническите служители\", в размер на 39 435 лв. без ДДС. Конкуренцията изпитва страх и повече не смее да оспорва правото на \"Аполо\" да печели тръжни процедури по системата \"Тото 1/1\" - само с един кандидат за възлагане на поръчката. Такава е следващата процедура за \"Доставка на 48 комплекта специализирано алпийско облекло\", цена 65 290,56 лв. с ДДС, възложена на \"Аполо\" от Министерството на отбраната на 6.10.2008 г. Взаимната симпатия между Цветанови, от една страна, а от друга - НКЖИ, избуява отново на 17.11.2008 г. посредством тръжна процедура за \"Доставка на униформени шуби по обособени позиции\" за 383 571 лв. без ДДС. Трикът е повторен на 25.02.2011 г., когато отново при 1 брой участници в тръжна процедура \"Аполо\" получава от НКЖИ поръчка за \"Доставка на униформено облекло\" на сума 1 274 607,6 лв. Пътьом фирмата на Цветанови \"отстрелва\" няколко конкурента при други процедури: от МО за \"Доставка на обувни изделия за нуждите на СВ при участие в мисии зад граница\" на сума 453 925,08 лв. без ДДС, на 19.10. 2010 г., отново от МО, десет дни по-късно \"Аполо\" получава поръчка за 1 465 164 лв. без ДДС за \"Доставка на бойна униформа за нуждите на Сухопътни войски при участие в мисии зад граница\". Успешният фокус с една-единствена фирма, подала оферта, е \"Аполо\" ООД, е продължен от ГД \"Охрана\" към Министерството на правосъдието чрез поръчка за униформено облекло в размер на 152 271 лв. без ДДС, като решението за възлагането на поръчката е взето на 1.07. 2011 г. На 04.11.2011 г. отново МО възлага на \"единствената фирма, подала оферта\" - \"Аполо\" ООД, поръчка за \"Доставка на бойни униформи и обувки за нуждите на Сухопътни войски при участие в мисии зад граница\", на сума 200 295 лв. с ДДС. Опитът, придобит дотук от Цветанови, издига на по-високо ниво техните цели - възложените поръчки стават далеч по-значителни в парично изражение. На 16.11.2011 г. МВР определя \"Аполо\" ООД за доставчик на облекло на сума 1 989 250 лв. с ДДС. Но ето че идва и \"Златният ден\". На 28. 11. 2011 г., същото МВР, когато там министър е Цветан Цветанов, възлага на \"Аполо\" четири отделни поръчки за униформено облекло в размер на 2 933 000 лв. без ДДС, 2 155 000 лв. без ДДС, 1 796 800 лв. без ДДС, 10 845 833 лв. без ДС, или общо за 17 730 633 лв. без ДДС, а с ДДС пълният размер на разходите за държавния бюджет е 21 276 759,6 лв. \"Аполо\" не се отказва и от по-дребни поръчки: на Изпълнителната агенция по рибарство и аквакултури за доставка на работно облекло в размер на 47 355 лв. без ДДС, на 24.07.2012 г. Отново номерът с \"една подадена оферта\" пред Главна дирекция \"Охрана\" към Министерството на правосъдието в размер на 100 080 лв. с ДДС. Фокусът с единствена оферта е демонстриран и от \"Дирекция управление на собствеността и социални дейности\" на 28.08.2012 г., като поръчката е на сума 1 871 016 лв. с ДДС. На терена се появява нов, по-крупен възложител - Министерство на земеделието и храните чрез своите държавни горски предприятия. В периодите, когато министри са кадри на ГЕРБ - от 26 юли 2009 г. до 13 март 2013 г. е Мирослав Найденов, а от 7 ноември 2014 г. до 27 януари 2017 г. е Десислава Танева. Оттук започва и участието на Асоциацията за борба против корупцията в България (АБКБ) в противопоставянето на целия модел за източване на държавни средства в условия на непрозрачност, липса в повечето случаи дори на формална конкуренция и без граждански контрол. Историята, която привлече вниманието на АБКБ, е само дни след началото на 2013 г. Директорите на шестте държавни предприятия, които управляват горските територии и ловните стопанства у нас, стигнали до странно споразумение. Всички те решили да обуват и обличат работниците си от една и съща фирма. Заданието, както е публикувано в сайта на АОП, е за \"изработка и доставка на униформено представително теренно облекло\" за всички служители в държавните горски предприятия. Първо, още в описанието на изискванията към участниците в бъдещото състезание е посочено, че производителите на облеклата и обувките са задължени да докажат, че \"разполагат със свободни финансови ресурси в размер на 4 млн. лева\". Иска се и наличие на банкова гаранция от 110 000 лв. И като е поставено изискването фирмата участник да има минимум 150 официално наети и осигурени работници. Друго, непривично за която и да е законосъобразна процедура обстоятелство, е, че никъде в обявлението на тази поръчка не са описани бройки на костюмите, на шубите и на панталоните, нито пък на обувките и другите аксесоари от служебното облекло. В точката, назована в документацията \"общо количество и обем\", пише: \"Съгласно посочения в документацията брой и не повече от броя на служителите и работниците в предприятията\". Но публичен документ, където са посочени изрично точно тези \"количества и обем\". Решението и задължителното публично обявление за тръжната процедура са в един и същи ден - 22 януари 2013 г. Изпълнителната власт се ръководи от Бойко Борисов, а МЗХ - от Мирослав Найденов. Срокът за подаване на документи първоначално е до 15 февруари. Но очевидно някой е съобразил, че по този начин е нарушено законовото изискване за наличие на поне едномесечен срок за подаване на документацията и той допълнително е удължен до 25 февруари. Победителят, който е излъчен месец по-късно, е столичното дружество с ограничена отговорност \"Аполо\"... АБКБ подаде сигнал до прокуратурата на 7.03.2014 г. за наличие на основателни съмнения за извършено значително ощетяване на българската държава. Оказва се, че за мъжките зимни костюми са заплатени по 345 лв. на брой, а за дамските - по 315 лв. Летните униформени якета са купени по 155 лв., а зимните шуби по 255 лв. Унифоменият панталон е с единична цена 46 лв. От шивашка фабрика, която работи у нас облекла за клиенти от Париж и Рим, научаваме, че оттам плащат на българските производители за модно лятно яке по 50 лв., а мъжките костюми се изкупуват по 80 лв. Най-шокираща е заплатената цена по тръжната процедура за зимните поларни панталони, доставени на горските служители - по 37 лв. Според нашите производители цената на материала за такъв панталон е 8 лв. метъра. За един панталон са необходими 1,20 м, шевът дори при моден дизайнер и единична бройка не надхвърля 20-25 лв., а когато става дума за серийно производство и 1023 на брой такива панталони (данните са от официалната справка по фактура), цената на производителя за труд не надхвърля 5 лв. Следователно себестойността е около 14,60 лв. Разликата по продажната цена е 22,40 лв., или 153% чиста печалба. Обувките, с които \"Аполо\" е отчело изпълнението на тази позиция, са внос от турската фирма \"Якуноглу\" и са калкулирани по 275 лв. за чифт. Този същият производител преди години е доставял специализирани и отговарящи на по-високи изисквания за качество ботуши за британската армия на по-ниски цени, отколкото българската държава плати за обикновени обувки. Всички налични улики за раздуване в пъти на реалните цени обаче бяха пренебрегнати от прокуратурата. В края на ноември 2015 г. на \"Аполо\" беше възложена нова поръчка за \"Изработка и доставка на униформено представително теренно облекло\" на сума 25 800 000 лв. без ДДС. Като се има предвид, че общият брой на горските работници 2464 мъже и 1291 жени, следва, че всеки служител ще получи работно облекло за 6 870,88 лв. без ДДС. Общата сума за двете поръчки без ДДС е 36 783 829 лв., а от бюджета са изсмукани 44 140 594,80 лв. На всеки служител са требвани за облекло по 11 755,15 лв. Върхът е \"спечелената\" на 2.11.2015 г. поръчка с възложител Изпълнителна агенция \"Автомобилна администрация\" за доставка на униформено облекло и обувки на обща сума 1 493 100 лв. без ДДС, или с други думи от държавния бюджет по сметката на \"Аполо\" заминават още 1 791 720 лв. (с ДДС). И най-важното: броят на участвалите в тръжната процедура е... един! Ето как се играе на \"тото 1/1\".", "date": "2019.02.11", "title": "Тото \"1 ОТ 1\" - истинското тото!"}
