{"url": "http://duma.bg/node/154436", "text": "Синът на председателя на Народното събрание Димитър Главчев Михаил Главчев вече втора година е член на Съвета на директорите на \"Земинвест\" ЕАД. Дружеството е със 100% държавен капитал и негов принципал е Министерството на земеделието. \nМихаил Главчев е назначен със заповед на на тогавашния министър на земеделието Десислава Танева от 15 декември 2015 г. след извънредно общо събрание на борда, на което предсрочно е освободен Иво Коев, установи проверка на ДУМА. По това време Димитър Главчев е зам.-председател на парламента. \nНа същата дата Танева сключва договор за управление с 28-годишния тогава Михаил Главчев. В него е упоменато, че членът на Съвета на директорите получава месечно възнаграждение, определена чрез бална оценка, като балната единица е равна на 50% от минималната заплата за съответния месец. \nДимитър Главчев отдавна поддържа легендата, че децата му са един вид \"селфмейд\" и не разчитат на подкрепата му. През февруари т.г. във в. \"Ретро\" в откровено пиарска публикация, озаглавена \"Семейните тайни на Димитър Главчев\", се казва, че той усърдно мълчи за личния си живот, че крие както съпругата, така и двете си деца, както и че те са \"не по-малко амбициозни и скромни от него\". \"Михаил отбелязал ударен старт в кариерата си още като студент... Младият бизнесмен още от 22-годишен се издържал сам. Като студент ... успял да впечатли босовете на голяма столична фирма и те моментално го назначили за икономически експерт. Работата там му помогнала да постави основите на своя бизнес, който днес е начело в сферата на проектирането и строителството\", се казва в публикацията. Основният предмет на дейност на държавното дружество \"Земинвест\" са инвеститорски контрол в строителството и проектирането, дейности по опазване на земята, по земеразделяне и комасация, независим строителен надзор и др.  \nВнушението, че младият Михаил развива успешен частен бизнес, и до ден днешен не е опровергано нито от него, нито от баща му. Въпреки това в задължителната по закон декларация за конфликт за интереси при назначаването си в борда на \"Земинвест\" Главчев-младши през 2015 г. вписва, че не участва в търговски дружества, не е участвал в такива в последните 12 месеца преди назначаването и не развива търговска дейност. Освен ако за семейството частен и държавен бизнес не е едно и също. \nМихаил Главчев декларира единствено, че е член на Управителния съвет на неправителствената организация \"БАРИС\" - Българска асоциация за рекреация, интеграция и спорт. През октомври 2015 г. сайтът \"Бивол\" пише, че тази асоциация е създадена през есента на 2009 г. след изборната победа на ГЕРБ от Михаил Главчев, който тогава е на 22 г., и Румен Стоилов, станал по-късно известен като \"най-богатия депутат от ГЕРБ\". \"Бивол\" твърди, че \"БАРИС\" е призната през 2010 г. от първото правителство на Борисов за национално представителна в Националния съвет за интеграция на хората с увреждания със специалното ходатайство на тогавашната шефка на премиерския кабинет Румяна Бъчварова. Националният статут дава право на субсидия от държавния бюджет. \nНа 15 февруари т.г. бе публикуван пореден списък с некоректни длъжници на КТБ. Според него Михаил Главчев има да връща на фалираната банка 17 хил. лв., въпреки че в декларацията си от 2015 г. вписва, че има потребителски кредит от КТБ в размер на 10 хил. лв.   \n", "date": "2017.10.18", "title": " Синът на Димитър Главчев - в борда на \"Земинвест\" "}
{"url": "http://duma.bg/node/154430", "text": "Акцентите на БСП в проекта за бюджет 2018 г. ще бъдат намаляването на бедността и увеличаването на доходите. Това заяви депутатът от \"БСП за България\" и зам.-председател на социалната комисия Георги Гьоков в среща Хасково. Левицата ще настоява за обвързване на размера на минималната заплата със средното възнаграждение в страната, отбеляза той. Според Гьоков от минималната заплата трябва да зависи и обезщетението за отглеждане на дете от 1 до 2 години, което от догодина да стане 510 лв., вместо сегашните 340 лв. \n Максималният осигурителен доход трябва драстично да се увеличи поне до 2800 лева на първо време, смята Гьоков. По негови думи увеличение трябва да има и на минималното обезщетение за безработица, да се разшири обхватът на получаващите енергийни помощи от 250 000 на половин милион души, както и обхватът на помощта от 250 лева в началото на учебната година за семейства с ниски доходи, които имат ученици до четвърти клас. \nБСП ще настоява също така за първи стъпки за семейното подоходно облагане, за преизчисляване на старите пенсии до 2013 г. и за увеличаване на средствата и обхвата на програмите за асистентска помощ на възрастни и лица с увреждания. \nЧленът на НС на БСП Емилия Масларова, която е в съвета по социална политика на партията, посочи, че управляващите със задна дата се доближават до много от предложенията на социалистите през последната година.   \n    \n", "date": "2017.10.18", "title": "БСП ще отстоява увеличаването на доходите в бюджет 2018 "}
{"url": "http://duma.bg/node/154431", "text": "\"В случая с Георги Стоилов не става въпрос за шуробаджанащина. Тук не става въпрос за държавни постове и за разпределяне на държавни пари. Отмина времето, когато някой носи отговорност за постъпките на свой роднина\". Това заяви зам.-председателят на ПГ на \"БСП за България\" Драгомир Стойнев пред журналисти в НС във връзка с брата на депутата от БСП, сочен за организатор на престъпна група в Русе.  \nСтоилов заяви пред ИБ, че няма никакво отношение към действията на своя брат, и не можем да го упрекваме, подчерта Стойнев. Надявам се да бъде изслушан и от парламентарната група, защото в БСП си има правила и трябва да се спазват, уточни той. Стоилов бил категоричен, че никога не са имали бизнес взаимоотношения и техният живот се е развивал по различни пътища. \"Не можем да упрекваме някого за връзките на неговия брат и какво точно е правил той. Ако се появи и най-малкото отношение към Георги Стоилов, че има конкретни връзки или предположения, разбира се, че той трябва да понесе своята политическа отговорност\", коментира Стойнев. Той се надява, че зад тази акцията не стои политическият елемент.     \n", "date": "2017.10.18", "title": "В случая с Георги Стоилов не става въпрос за шуробаджанащина"}
{"url": "http://duma.bg/node/154432", "text": "Не успяхме да постигнем съгласие относно ролята и функциите на бъдещия антикорупционен орган, както и относно принципите за назначаването на неговото ръководство. Това обяви президентът Румен Радев след продължилия 4 часа Консултативен съвет за национална сигурност. За втори път той събра политическия и военния елит на КСНС, посветен на антикорупционните мерки, след като преди седмица управляващите провалиха кворума преди изготвянето на обща позиция. От думите на държавния глава стана ясно, че КСНС е останал разединен спрямо предлаганите от ГЕРБ и БСП промени. Този път всички участници в заседанието застанаха зад Радев на обичайния брифинг. \nПостигнато е съгласие за основните насоки в работата на държавните институции в борбата с корупцията - прилагане на комплексен подход, който да се концентрира върху прилагането на наказателната отговорност, ефективни институции и механизми за превенция и противодействие на корупционните практики, независимост на органите, които проверяват за корупция, от разследваните корумпирани лица. КСНС приема, че са необходими промени в НК относно корупционните престъпления, за да се обхванат проявите на корупция не само в публичния, но и частния сектор. Новият закон трябва да регламентира всеобхватни мерки в превенцията и отнемането на имущество, натрупано по незаконен начин, и своевременното разследване на престъпления, добави президентът.  \n\"Корупцията не може да бъде преборена само с превенция и имуществени мерки. Сега въпросът е в ръцете на българския парламент и предстои да видим колко техните решения ще отчетат постигнатото на днешното заседание и очакванията на хората\", заяви държавният глава. Той изрази надежда, че НС няма да подходи конюнктурно и с оглед на лични и партийни интереси. \nСтана ясно, че Радев е предложил две допълнителни точки към обединените предложения, те обаче не са били приети. \"Искам още веднъж да подчертая своето виждане, че наистина е необходимо независим разследващ орган, който да подпомага и да разкрива, пресича и разследва корупционни схеми, да работи за реализирането на наказателна отговорност, защото дълбоко в себе си не вярвам, че корупцията може да бъде преборена само с имуществени декларации и борбата с нея да се задоволява с мерки за превенция. Разбира се, те са важни, но тук говорим за всеобхватност. Необходими са и много други неща\", обясни той. \nПрезидентът подчерта, че Съветът от 30 май е пример за прецедент за консенсусни мерки, които не са претворени в политики. \"В уважаващите себе си държави политиците са тези, които изискват от военните да имат способности, за да отстояват суверенитет, а не обратното. Затова наистина, уважавайки този КСНС и запазвайки неговата роля и място в обществения дебат, следващи такива съвети на тема национална сигурност ще има, когато видим реални стъпки в изпълнените решения на предишния. Надявам се решенията на този Съвет, приети с консенсус, да бъдат отчетени\", заяви Радев. Политическата класа няма истинско желание да се бори с корупцията, защото е част от нея. Това заяви лидерът на БСП Корнелия Нинова след приключването на КСНС. Тя съобщи, че президентът е предложил в общата декларация текст, в който се казва, че се създава нов и независим орган, който да се занимава с разследване на корупционни престъпления. Нинова уточни, че Румен Радев е предложил в него да има баланс на институциите. И двете предложения са получили само два гласа - нейния и на държавния глава, а срещу тях са били останалите 12 участници в КСНС. Нинова смята, че гласуването е показало как ще бъдат решени двата спорни въпроса. \n\"Единен нов орган, който да разследва корупцията, очевидно няма да има. Оттук нататък отговорността е на управляващите, които ще приемат в парламента създаването на орган, който само да проверява декларацииУ, обясни Нинова.   \n", "date": "2017.10.18", "title": "Политиците не се разбраха за антикорупционния закон  "}
{"url": "http://duma.bg/node/154433", "text": "Върховният административен съд (ВАС) окончателно отмени решението на кабинета \"Борисов 2\" за Националната здравна карта. Документът определяше необходимостта от болници, лекари, сестри и апаратура по места. С решението на ВАС падна законовата бариера за разкриване на нови частни болници и разширяване на съществуващите. \nЗдравната карта беше ключова част от реформата на бившия здравен министър Петър Москов, която тотално пропадна, след като вече бяха отменени медицинските пакети, стандартите на Спешна помощ, регистрацията с пръстов отпечатък и др. \nДокато МЗ не издаде нова Здравна карта, няма основание да отказва разкриване на нови болници, дори в градовете с най-голямо пренасищане на частни клиники като София, Пловдив и Пазарджик. Само за 2016 г. МЗ е издало 13 отрицателни становища за разкриване на още болнични легла в отделения на съществуващи лечебни заведения. \nСпоред последния вариант на Здравната карта само в осем от 28-те области на страната няма излишък на легла за активно лечение - Варна, Бургас, Стара Загора, Русе, Добрич, Видин, Шумен и Ямбол. В София обаче излишни се оказват 1089 легла за активно лечение. Сред най-засегнатите специалности са гастроентерологията, където леглата трябва да са със 141 по-малко, ортопедия и травматология - с 213 по-малко, хирургия - със 152 по-малко, и урология - със 122 по-малко. \nЗдравната каса ще продължи да работи с всички лечебни заведения, покриващи определени стандарти. Очаква се здравното ведомство да публикува нов проект на Национална здравна карта и да обяви ще продължи ли да следва начертаната политика да не се финансират всички болници на местата с излишък от структури. \n5-членният състав на ВАС потвърждава решението на тричленния, че картата по същество е нормативен документ и е трябвало да бъде обнародван в \"Държавен вестник\", а това не е направено, поради което е нищожна. \n    \n", "date": "2017.10.18", "title": "Съдът отмени окончателно и Здравната карта на Москов "}
{"url": "http://duma.bg/node/154434", "text": "На среща с вицепрезидента Илияна Йотова в Будапеща наши сънародници в Унгария поискаха национална политика за българите зад граница с цялостна и стратегическа насоченост. Визитата й там бе по покана на българската общност в Унгария и се осъществи в навечерието на Деня на българо-унгарското приятелство 19 октомври. Тя предаде на сънародниците поздрави от президента Румен Радев с пожелание да бъдат сплотени и да запазят България в сърцата си. \nЙотова отбеляза, че работата й с българските общности зад граница е приоритетна за нея. \"От особена важност ще бъде изучаването и запазването на българския език в страните с исторически български общности, както и гарантиране правата на сънародниците ни там\", каза тя. \nД-р Данчо Мусев, председател на организацията, изрази надежда, че българската държава ще се ангажира целенасочено с проблемите на сънародниците ни зад граница. Ще бъде добре да се промени мисленето за създаването на такава политика и тя да не се прави \"на парче\", а да се вземе пример от унгарските институции, посочи Мусев. \nГоворителят на българската общност в местния парламент Симеон Варга поиска по-активно участие на София в реализацията и отбелязването на Деня на българо-унгарското приятелство.  \nСънародници настояха държавата да съдейства за възстановяване на българското училище \"Христо Ботев\" в Будапеща, закрито през 2011 г., и искат в Унгария да бъдат командировани български начални учители. \nЙотова увери, че ще продължи да работи за признаване на българския език като матуритетен, особено в страните, където имаме големи диаспори. Вицепрезидентът и представителите на организацията дискутираха инициативата за осигуряване на възможността българските деца от чужбина да държат българска матура, каквато държат учениците в България. \n\"Ще продължим да работим за създаването на интернет платформа, чрез която всички наши сънародници, които не живеят в България, да могат да получават и обменят информация по важни за тях въпроси\", посочи тя.   \n", "date": "2017.10.18", "title": "Политика за българите зад граница иска общността ни в Унгария"}
{"url": "http://duma.bg/node/154435", "text": "За превръщането на \"културата на натиска\" в част от ежедневието на българския журналист алармираха вчера от Асоциацията на европейските журналисти в България. Организацията представи проучване, в което 200 колеги коментират медийната среда у нас. 69,2% са били свидетели на неправомерен натиск върху колега заради съдържанието на работата му. Илия Вълков от АЕЖ коментира, че журналистите са по-склонни да признаят за подобни случаи, когато не касаят тях. 92% от анкетираните вярват, че намесата върху работата на журналистите е често срещано явление. 60% определят натиска като външен, за 65,7% той е вътрешен, 26% говорят за автоцензура. 48% отричат сами да са спирали свой материал или да отбягват обществено важна тема, десет на сто го правят редовно. \n\"Политикът се завръща като главен телохранител на информацията в медиите. Той стои на входа и на изхода, контролира и се намесва в журналистическото съдържание\", гласи една от констатациите в четвъртата онлайн анкета на АЕЖ за свободата на словото. Според данните на по-сериозно влияние са изложени регионалните медии, където се наблюдава сериозна зависимост от местната власт, в частност чрез договорите за информационно обслужване. В допитването 42,4% от журналистите оценяват свободата на словото като \"лоша\", 27,8% дават оценка \"много лоша\". Тя е задоволителна за всеки четвърти, а \"добра\" само за 4,5%. Колегите се оплакват от онлайн тормоз и клевети. \n През 2017 г. има натрупване на притеснения, че различните форми на натиск водят до психологически и здравни проблеми за 23,7% от журналистите, отбеляза Вълков. Оказва се, че в сферата се работи между 41 и 50 часа седмично, но много често журналистите прекарват свободното си време, като гледат материали на колеги или търсят нови материали. Много колеги изобщо се отказват да работят като журналисти, обобщи Вълков. \nОт АЕЖ констатират, че има \"обезкръвяване\" на регионалната журналистика - ако през 2015 г. двама от трима работят в столицата, сега те са трима от четирима, или 76,3%.     \n", "date": "2017.10.18", "title": "69% от журналистите признават за натиск над колеги "}
{"url": "http://duma.bg/node/154423", "text": "На протест се събраха вчера жители на Сливен срещу повишените местни данъци и такси и закриването на кожно-венерологичния диспансер в Сливен, както и за по-ниски такси в синята зона. Те изразиха недоволството си пред сградата на общината преди началото на заседанието на Общинския съвет. Кметът Стефан Радев излезе сред протестиращите, но те го освиркаха въпреки обясненията, че обстоятелствата налагат рестриктивните мерки. \nПо-късно общинските съветници решиха все пак да увеличат такса смет, прието бе и районирането на населените места. Досега таксата бе еднаква за цялата община. Жителите на града вече ще плащат вместо по 0,9 промила върху данъчната оценка на  жилището си, по 1,05 промила, а в селата - по 1,8 промила. Увеличението за нежилищните имоти е от 1,2 на 1,5 промила за Сливен и 2,35 - за селата. \nОбщинските съветници намалиха данък \"сгради\" от 3,2 на 2,7 промила, като предложението бе направено в залата, без да е залегнало в дневния ред на сесията. То беше на Иван Петров от Коалиция \"Съюз за Сливен\" и получи подкрепата на БСП. След като станаха ясни резултатите и утихнаха аплодисментите, кметът Стефан Радев обвини съветниците, че са се поддали на популизма и че с това решение общината се плъзга надолу и ще се върне там, където е била преди 2 години. \nКметът оттегли предложението си за въвеждане на нови такси за гробищните услуги. Запазва се размерът на таксите за паркиране в \"синята зона\" на Сливен, след като предложенията за намаляване цените на абонамента не бяха приети. За тях бяха събрани към 1000 подписа. Работното време на зоната ще е от 9 до 17 часа, вместо до 19 ч. Съветниците отхвърлиха и предложението за ликвидация на кожния диспансер в града. Задълженията на лечебното заведение са за 107 хиляди лева, а идеята бе той да стане отделение на областната болница. \n    \n", "date": "2017.10.18", "title": " Сливен излезе на протест срещу по-високите данъци "}
{"url": "http://duma.bg/node/154424", "text": "12 души бяха задържани вчера при мащабна спецакция срещу организирана престъпна група за търговия с наркотици в Бургас. Градът осъмна под полицейска блокада, на изходите бяха изградени КПП-та с тежковъоръжени спецчасти, които проверяваха всички влизащи и излизащи луксозни автомобили със специални номера.  \nАрестите на членове на бандата са започнали още в понеделник вечерта на различни места в града. До един те са членове на една и съща криминална структура, съобщи говорителката на главния прокурор Румяна Арнаудова. Претърсени са и десет жилища. \nМеждувременно служители на Националната агенция по приходите, Икономическата полиция и Агенция \"Митници\" запечатаха бензиностанция в ж.к. \"Меден рудник\" в града. По непотвърдена информация акцията е срещу контрабандата на горива. В бензиностанцията е засечено голямо количество дизелово гориво без документи за произход, уточниха от Областната дирекция на МВР-Бургас. Обектът е запечатан за 14 дни. \n    \n", "date": "2017.10.18", "title": " 12 задържани при спецакция срещу наркобанда в Бургас"}
{"url": "http://duma.bg/node/154425", "text": "Бюджетът на Здравната каса за догодина да се увеличи с 407 млн. лв., реши Надзорният съвет на ведомството. НЗОК ще изпрати предложението си за съгласуване във финансовото министерство. По думите на здравния министър Николай Петров Владислав Горанов е склонил за сериозното увеличение. Припомняме обаче, че няколко поредни години МФ отказва да увеличи парите за безплатно здравеопазване. \nАко все пак увеличението мине, догодина касата ще разполага с бюджет от 3,8 млрд. лв. От тях предложената сума за болнична помощ е 1,8 млрд. лв. - с 350 млн. лв. повече от т. г. Не трябва да се забравя обаче, че много от болниците закъсаха и скоро ще им бъде разпределен резервът на касата от 340 млн. лв. \nБюджетът за лекарства догодина ще надхвърли за първи път 1 млрд. лв. при заложени за т.г. под 800 млн. лв. и допълнително изплатени 100 млн. лв. от бюджета на НЗОК. \nПървичната извънболнична помощ догодина ще разполага с 200,2 млн. лв., или малко над сегашния бюджет. Средствата за дентална помощ пък се увеличават с 10 млн. лв. за безплатни протези на пенсионерите и стават 156 млн. лв. Това бе обещано на възрастните хора още за тази година, но пари така и не бяха предвидени. \nЦелта на увеличението в бюджета на НЗОК е фондът да загърби практиката да започва всяка следваща година с предварителен дефицит, залагайки умишлено занижени разходи, а после да се вадят пари от резерва за покриване на дефицитите и част от разходите да се пренасят в следващата година. Затова сега Надзорният съвет предлага догодина резервът да е 3% от бюджета вместо сегашните 10%. Така по-голямата сума ще бъде предварително разпределена по отделните пера. \nОчаква се с увеличението на парите за болниците да бъдат завишени и цените на някои клинични пътеки. Здравният министър коментира вчера, че това е нужно, защото е една от причините за хроничното недофинансиране на системата. Той припомни, че за последно цените на пътеките са актуализирани през 2006 г. и не включват лекарския труд и ръста на заплатите. Работна група в МЗ щяла да остойностява лекарския труд, за да залегне в цената на пътеките. \n    \n", "date": "2017.10.18", "title": " Здравната каса поиска 407 млн. лв. повече в бюджета за 2018 г."}
{"url": "http://duma.bg/node/154426", "text": "Социологическо проучване на \"Галъп\" отчита 45% доверие в депутата от БСП Елена Йончева срещу 17% за Делян Добрев от ГЕРБ във връзка със скандала с шуробаджанашките му назначения в Хасково. 8% от запитаните не вярват и на двамата, а останалите не  могат да отговорят. Допитването е независимо и е направено сред 800 души пълнолетни граждани в страната. Според социолозите масовото убеждение е, че подобни казуси са повсеместни и се приемат като част от реалността. \nПрипомняме, че депутатът от БСП разкри мащабна схема с над 10 приятелско-роднински назначения на възлови постове в общината, направени от Добрев. След скандала той подаде оставка, но ГЕРБ и партньорите му не я приеха. 66% от анкетираните обаче са на мнение, че оставката на депутат е лична негова воля и не бива изобщо да се подлага на гласуване. \n41% от участниците са казали, че знаят за случаи на шуробаджанащина във властта, докато останалите твърдят, че не знаят за уреждане на роднини. \"Галъп\" обаче прави извод, че при такива въпроси не може да се очаква съвършена искреност и числото на знаещите вероятно е по-голямо. \nДопитването показва спад на доверието в управляващата коалиция ГЕРБ-Обединени патриоти, след поредицата скандали, включително с депутата от ГЕРБ Антон Тодоров и вицепремиера Валери Симеонов, които пък заплашиха журналист в ефир. Тодоров беше принуден да подаде оставка, която бе приета, а ДПС настоя да си ходи и Симеонов. Според 56% от анкетираните Валери Симеонов трябва да подаде оставка, 35% са против, а 9% не могат да преценят. 69% пък одобряват оставката на Антон Тодоров, включително и симпатизанти на ГЕРБ. \n62% от запитаните подкрепят журналистите и само 18% са за Симеонов в спора между двете страни. Напрежението между политици и журналисти от последните дни завършва с очевидно обществено порицание за политиците. \n    \n", "date": "2017.10.18", "title": " \"Галъп\": 45% вярват на Йончева срещу 17% за Добрев"}
{"url": "http://duma.bg/node/154427", "text": "Нова схема на шуробаджанащина разкриха вчера от БСП. Кметът на Раднево Теньо Тенев и кметският наместник на село Рисиманово Светла Василева Тенева са съпруг и съпруга.  Сватът на градоначалника Георги Славов е назначен в общината като поддръжка на общинската собственост. Сватът на зам.-кмета Димитър Желев пък е снабдител.     \nВярно е, че съпругата на кмета на Раднево е кметски наместник, но не е назначена от мъжа си, а през 2004 г., оправда се вчера старозагорският депутат от ГЕРБ Емил Христов пред журналисти в НС. По думите му тя е назначена от бившия кмет Нончо Воденичаров и оттогава не е сменяна. Според Христов това не може да се приеме като укоримо поведение.  \nПо-късно от Антикорупционния фонд съобщиха, че са сезирали Комисията за предотвратяване и установяване на конфликт на интереси (КПУКИ) за потенциален конфликт на интереси. В сигнала е записано, че става дума за кмет на общински център и кметски наместник от същата община, които са в съпружески отношения. Ситуацията е възникнала след избирането на кмета на последните местни избори през 2015 г., като кметският наместник е назначен преди това. \nЗаради етичните правила на фонда имената на двамата са заличени от подадената декларация съгласно Закона за предотвратяване и разкриване на конфликт на интереси. \nДУМА видя, че на сайта на общината фигурира декларация, подадена от Светла Тенева на 27 януари 2009 г. Няма нова декларация, в която тя да оповести възникналата ситуация след местния вот през 2015 г. Съгласно закона такава се подава при промяна на обстоятелствата, от която се приема, че би възникнал конфликт на интереси при изпълнение на задължението. Декларацията трябва да се подаде в 7-дневен срок от избирането или назначаването на свързаното лице. Парадоксално е, че на сайта на община Раднево изобщо липсва декларация от кмета Теньо Тенев. Тя е задължителна по закон и той би трябвало да е обявил, че е в съпружески отношения с наместника на Рисиманово, чийто пряк работодател е. \nЗаконодателството в случая е категорично, че лице, заемащо публична длъжност, няма право да изпълнява контролни или разследващи функции или да налага санкции в частен интерес при положение, че именно кметът е работодател и ръководител на кметските наместници. \nВ правомощията на кмета е решението дали едно лице ще продължи да осъществява функциите си на кметски наместник или ще бъде освободено от заеманата длъжност. Според закона за местното самоуправление кметските наместници продължават да изпълняват функциите си и след изтичане на срока на мандата до освобождаването им от новоизбрания кмет на общината. Те могат да бъдат освободени предсрочно без предизвестие от кмета на общината. \nАнтикорупционният фонд смята, че е важно КПУКИ да изясни дали в тази ситуация кметът на общината не действа в конфликт на интереси по отношение на свързаното с него лице. \n    \n", "date": "2017.10.18", "title": " Нова схема на шуробаджанащина в Раднево  "}
{"url": "http://duma.bg/node/154428", "text": "ДПС ще участва в разговори за вот на недоверие. Това съобщи вчера депутатът от движението Йордан Цонев в телевизионно интервю. Той предупреди, че приемането на бюджета е много несигурно. \"121 гласа са плаващо мнозинство. Няма никакъв шанс ГЕРБ да ни убедят да гласуваме за бюджета. Най-големият проблем на това управление е, че няма политики. Управляващите говорят за растеж и БВП, но не обясняват какви политики са предприети. Докато в това правителство участват националисти, подчертавам националисти, а не патриоти, няма как да подкрепим толкова важен законопроект\", подчерта Цонев. \n\"Тези хора незабавно трябва да напуснат властта. Ние ще продължим да изобличаваме това управление и езика на омразата, който използват. Виждате какво става в цяла Европа. Навсякъде изхвърлят от властта националистите\", посочи Цонев.        \n", "date": "2017.10.18", "title": "ДПС ще участва в разговори за вот на недоверие"}
{"url": "http://duma.bg/node/154429", "text": "\"Образованието е последната преграда преди разрухата на държавата. Цялата му философия трябва да бъде променена\". Това заяви в Смолян депутатът от \"БСП за България\" Веска Ненчева по време на срещата-разговор на тема \"За делниците в българското образование\". В нея участваха учители, общественици, общински съветници и представители на клуба на учителите-ветерани. \n\"При приемането на новия закон за предучилищното и училищното образование не беше чут гласът на педагозите, на редовия ученик и родител. Документът ни потапя в хаос\", категорична е Ненчева. Тя припомни, че БСП даде 35 члена от закона на КС. Според депутата е важно да се даде възможност на всички деца да учат по един учебник, а да не образованието да се превръща в пазар за издателите. \"Важно е да върнем патриотизма и родолюбието в образованието, които през последните 15 години липсват. Преподаваме скандинавски сказания в училище, а българските остават на заден план\", подчерта Ненчева. \nСоциалистката Дора Янкова коментира, че няма планиране за развитие на регионални политики, включително в сферата на образованието. Според нея стипендиите за успели ученици и студенти по медицина са изключително важен инструмент за мотивация на младите хора, за да останат и да работят в региона и никой общински бюджет няма да обеднее от стойността на тези стипендии.  \n    \n", "date": "2017.10.18", "title": " Образованието е последната преграда преди разрухата на държавата"}
{"url": "http://duma.bg/node/154421", "text": "Липсват помагала за обучение по български език за децата на мигрантите у нас. За миналата учебна година 143 от тях са посещавали училище, като 113 са го завършили успешно, а 24 са записани в детската градина. Това стана ясно по време на конференцията \"Обучението на децата на мигрантите - проблеми, перспективи и решения\". Тя бе организирана от фондация \"Фридрих Еберт\" и Синдиката на българските учители. Според председателя му Янка Такева най-много са бежанците от Афганистан, Пакистан и Шри Ланка. Според нея децата трябва да се насочват към професионално образование, трябва да им се осигурят стипендии и извънкласна дейност. От думите на Такева стана ясно, че в момента само синдикатът е издал помагала, които могат да помогнат на чужденците в училище. \nДеница Сачева, зам.-министър на образованието, заяви, че през тази година 359 деца на бежанци у нас са в училищна възраст. Те са от Афганистан, Ирак и Сирия. 112 са записани в 20 училища и има 16 нови молби. За децата е осигурена храна, транспорт и социални работници. Според Сачева досега няма регистрирани проблеми с посещението на децата чужденци в училище. За тяхното обучение вече са подготвени две учебни програми, които са в процес на обсъждане.   \n", "date": "2017.10.18", "title": "Няма помагала по български език за децата на мигрантите"}
{"url": "http://duma.bg/node/154422", "text": "КНСБ предлага минималното дневно обезщетение за безработица да стане 14-15 лв., за да се достигне около 300 лева месечно. Това обяви вчера изп. секретар на конфедерацията Ася Гонева на семинар за журналисти. За мярката са нужни допълнително 56 млн. лв. Сега, за да имат хората без работа достъп до обезщетение, трябва в последните 12 месеца да са се осигурявали 9 последователни месеца. Синдикатът предлага това да не е задължително, тъй като заетите в сезонната работят по 5-6 месеца в годината. \nОт КНСБ искат и ускоряване на увеличението на пенсиите за трудова дейност, като тежестта на всяка година осигурителен стаж се увеличава ежегодно, така че да се достигне в 2024 година коефициент от 1,5, като той нараства постепенно.  \nКНСБ настоява максималната пенсия да стане от 910 на 1000 лева през следващата година. За това ще са необходими 42-45 млн. лв., уточни Гонева. Синдикатът предлага още максималният осигурителен доход за 2018 г. да стане 3000 лв. От увеличението се очаква в бюджета на ДОО да влязат допълнително 76 до 78 милиона. КНСБ предлага още да отпадне диференциацията за самоосигуряващите се и да се въведе 600 лв. минимален осигурителен доход за тях, а осигурителният доход за земеделските стопани и тютюнопроизводителите да стане 330 лева. \nСиндикатът КНСБ настоява и за увеличение на вноската за безработица с един процентен пункт.  \n    \n", "date": "2017.10.18", "title": "КНСБ предлага обезщетението за безработица да е 300 лв. месечно"}
{"url": "http://duma.bg/node/154420", "text": "Министърът на здравеопазването Николай Петров отказа да се ангажира със случая на болницата в Поморие. Според него, след като тя е общинска, отговорността е на местната власт. \n\"Болницата е на общината. Управлението, директорът, финансите, всичко се регулира от общината. Приходът на болницата е от нея и от Националната здравноосигурителна каса. Нали не очаквате министърът да заповяда на НЗОК: \"Дайте пари на болницата в Поморие\". Аз нямам тези правомощия\", заяви Петров. Той обяви още, че не можел дори да изпрати финансова ревизия в болницата и въпросът не бил за него. Д-р Виргиния Цанова, зам.-директор на РЗИ в Бургас, пък обяви, че болницата в Поморие може да бъде спасена чрез преструктуриране. \nБолницата в Поморие е поредната, която затвори врати заради натрупани дългове. Служителите там не са получавали заплати от месец юли. Протестите в поморийската болница продължиха и вчера.  \nМеждувременно ръководството на УМБАЛ в Бургас обяви готовност да приеме всички пациенти, нуждаещи се от планов или спешен прием, докато се разреши проблемът с болницата в Поморие. Вече са информирани кметовете на населените места и общопрактикуващите лекари в общината, че там могат да се хоспитализират нуждаещите се. От болницата в Бургас също така са информирали, че разполагат с повече от 30 отделения по почти всички медицински специалности. \n    \n", "date": "2017.10.18", "title": " Здравният министър отказа да се ангажира с болницата в Поморие"}
{"url": "http://duma.bg/node/154418", "text": "Промяна на имунизационния календар, която да въведе ваксинация за варицела и намаляване на тези за туберкулоза, може да влезе в сила от 2019 г., съобщи националният здравен инспектор д-р Ангел Кунчев. Всяка година от дребна шарка у нас се разболяват около 30 000 деца, докато случаите на туберкулоза са намалели двойно за 10 години. \nПрактиката и на повечето страни от ЕС в момента е задължителна ваксина за варицела, но не и за туберкулоза, като последната е достатъчно да се слага 2 пъти в живота, а не 5, както е сега. \nГрипната вълна тази година се очаква в края на януари, като се очаква да е основно от щамовете \"Мичиган\" и \"Хонконг\", които са част от всички ваксини, каза още здравният инспектор. Той уточни, че само 2-3% от българите се ваксинират. Най-подходящите месеци за противогрипна ваксина са октомври и ноември. \nПри лечението няма значение от кой щам е вирусът, той се третира с едни и същи лекарства, посочи експертът. Сходни са и симптомите: висока температура, болки в мускулите и обща отпадналост, която пречи за изпълняването на нормалните дейности. Кунчев препоръча по вирусно време избягване на среща с видимо болни хора, тъй като зоната за заразяване е до 2-3 метра.   \n", "date": "2017.10.18", "title": " Въвеждат ваксина за варицела, премахват за туберкулоза"}
{"url": "http://duma.bg/node/154419", "text": "Община Павликени за втори път получава Етикет за иновации и добро управление на местно ниво, съобщиха от пресцентъра на общинската администрация. Призът е бил връчен от министъра на регионалното развитие и благоустройството по време на церемония в рамките на дванайсетата годишна среща на местните власти. Етикетът е награда за общини, които изпълняват 12-те принципа за добро управление. \nПризнанието показва, че Павликени е възприел принципите на Европейската харта като свое ръководно кредо, е посочил кметът инж. Емануил Манолов след получаване на отличието. Той е отбелязал, че постигнатото трябва да се надгради с насърчаване на участието на гражданите във всички етапи от политическия цикъл. \n    \n", "date": "2017.10.18", "title": "Община Павликени за втори път получава Етикет за иновации и добро управление"}
