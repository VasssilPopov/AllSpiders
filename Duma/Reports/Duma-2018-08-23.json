{"url": "http://www.duma.bg/node/173680", "text": "Ако належащите ремонти на мостовете и тунелите не се направят в следващите 3-4 години, магистралите трябва да се затворят, заяви вчера председателят на Агенция \"Пътна инфраструктура\" Светослав Глосов при инспекцията на ремонтните работи на виадукт \"Коренишки дол\" и моста при тунел \"Витиня\" на магистрала \"Хемус\", цитиран от Дарик. Той посочи, че двете съоръжения трябва да са готови до края на октомври, а в следващите седмици ще започнат ремонтни работи по още пет - три моста на магистрала \"Тракия\" и един мост и един тунел на \"Хемус\". Над 2000 са съоръженията по пътната инфраструктура. От тях над 200 трябва да се ремонтират, като 17 - спешно, изтъкна Глосов и добави, че по програмата за обновяването им се работи от една година, а не само след разпореждането на премиера Бойко Борисов преди седмица.  \nМиналата година е ремонтирано дясното платно на виадукта при тунел \"Витиня\", укрепени са всички колони. Сега се работи по лявото платно в посока София, посочи председателят на Пътната агенция.  \n\"Мостовите съоръжения, които са на \"Пътна инфраструктура\", са над 200. За всеки един има изготвена спецификация на база на това на кой мост какво трябва да бъде направено, какъв е приоритетът, кой мост трябва да ремонтиран и кога. Така че програмата за ремонта на мостовете не стои само от една седмица. Повече от година работим по този въпрос. Има обследване на мостовете\", каза Глосов. Липсата на поддръжка през годините е един от основните проблеми, допълни той. \"Още при строителството има направени пропуски. Ако погледнете пътната настилка, ще видите участъци със здрав бетон и некачествени части\", каза още инж. Светослав Глосов.\n   \n \t\n", "date": "2018.08.23", "title": "АПИ: Ако до 4 г. не се направи ремонт на мостове и тунели, затваряме магистрали"}
{"url": "http://www.duma.bg/node/173675", "text": "Бившият шеф на националната пожарна о.р. ген. Кирил Войнов стана временно изпълняващ функциите на председател на Държавната агенция за метрологичен и технически надзор (ДАМТН). Това решиха министрите, съобщиха от МС. Досега длъжността председател на агенцията се изпълняваше от Петър Горновски, който е в продължителен болничен. За да се осигури нормалното функциониране на ДАМТН и да не се препятства дейността й, се налага до завръщането на титуляря да бъде определен временно изпълняващ функциите на председател. \nДо момента Кирил Войнов изпълнява длъжността заместник-председател на ДАМТН. Той притежава необходимото ниво на образование и професионална компетентност да изпълнява функциите на председател на Държавната агенция за метрологичен и технически надзор. Предлаганата кандидатура е съобразена с изискванията на Закона за администрацията, съобщиха още от МС. \n    \n \t\n", "date": "2018.08.23", "title": "Кирил Войнов временно оглави агенцията за технически надзор"}
{"url": "http://www.duma.bg/node/173681", "text": "Правителството одобри План за действие, чието изпълнение щяло да присъедини България към Валутния механизъм II (ERM II) и към Банковия съюз до юли 2019 г. Поне това обещава властта, която вчера одобри документът, изготвен вследствие на изпратеното на 29 юни 2018 г. официално писмо от министъра на финансите и управителя на Българска народна банка за участие на България в Единния надзорен механизъм (ЕНМ). \nПланът предвижда новата мащабна проверка на българската банкова система, която ще започне през септември или октомври тази година и трябва да приключи до юни-юли 2019 г. Без проверка на банките Европейската централна банка (ЕЦБ) няма как да поеме надзора върху българските финансови институции. Предишната голяма проверка беше през 2016 г. На този етап не е ясно дали всички от тях ще бъдат включени в инспекцията, чиято цел е да се провери дали банките отчитат и класифицират коректно кредитите си. Ако се окаже, че някоя институция има повече лоши кредити, отколкото официално декларира, или че те не са добре обезпечени, БНБ може да разпореди съответната банка да вдигне капитала си, предаде \"Медиапул\". \nДосега само веднъж банковата система у нас бе подложена на подобен мащабен преглед на активите и стрес тестове – през 2016 г., като целта беше да се върне доверието в системата след фалита на КТБ. Резултатите от проверката бяха обявени сравнително лаконично на 13 август 2016 г., като те се оказаха силно позитивни. Само две банки показаха необходимост от вдигане на капитала – ПИБ и Инвестбанк. \nВпоследствие Европейската комисия изрази известни резерви около процедурата по провеждането на проверките, но не се появиха официални сигнали проверката да е била компрометирана или резултатите да са били манипулирани. Очаква се новата проверка да е още по-стриктна, тъй като ще се провежда с участието на Единния надзорен механизъм към ЕЦБ, който иска да знае истинското състояние на банките, които поема за надзор. След присъединяването на България към Банковия съюз Франкфурт би трябвало да поеме директния надзор върху трите най-големи финансови институции у нас – УниКредит Булбанк, Банка ДСК и ОББ, които са с чужди собственици, а останалите трезори да контролира индиректно. \nПрисъединяването към Банковия съюз е един от шестте ангажимента, които България пое пред европейските институции на 29 юни 2018 г. като условие да бъде приета в \"чакалнята\" на еврозоната – ERMII. София получи обещание от Брюксел влизането в ERMII и Банковия съюз да стане в един и същи ден. \nСпоред графика, който страната сама си е поставила, това трябва да стане към юни-юли 2019 г., тоест след евроизборите, които са през май. Още през юли обаче ЕЦБ даде да се разбере, че една година може и да се окаже недостатъчна на България за влизане в Банковия съюз чрез т.нар. \"тясно сътрудничество\". Докато влизането в съюза става по решение на ЕЦБ, то присъединяването на лева към ERMII трябва да се одобри от ЕЦБ, ЕК и лидерите на всички страни от еврозоната плюс Дания. Досега няма друга държава извън еврозоната, която да е влязла в Банковия съюз. \nВ плана за действие, одобрен от правителството, се вижда, че проверката на банките е най-сложната задача, която България трябва да изпълни. Тя ще отнеме и най-много време – около 11 месеца. Останалите пет ангажимента, поети от България на 29 юни и залегнали в плана, са засилване на макропруденциалния надзор, на контрола над небанковия финансов сектор, на борбата с прането на пари, на управлението на държавните предприятия и уреждането на проблемите с несъстоятелността. \nЕдна от първите задачи на Народното събрание след ваканцията пък трябва да бъде ратифицирането на подписаното от България споразумение за вноските в Европейския фонд за преструктуриране, чрез който се спасяват банки. Според текстовете България трябва да прехвърли част от събраните около 400 млн. лв. в националния фонд за преструктуриране към европейския. С тези пари ще могат да се спасяват чужди банки, но пък България ще може да ползва ресурса на европейския фонд, ако се наложи да преструктурира родни финансови институции. \nПредстои да се смени и цялата законодателна рамка на банковия надзор, и на правомощията на БНБ и ЕЦБ в тази посока, което трябва да стане до края на 2018 г.     \n \t\n", "date": "2018.08.23", "title": "Властта одобри план за чакалнята на еврозоната, ще има проверка на банките"}
{"url": "http://www.duma.bg/node/173676", "text": "Силно заразното заболяване африканска чума по свинете (АЧС) влезе и в Китай – най-големия производител на свинско месо в света. Заболяването е локализирано в четири провинции в североизточната част на Китай. Все още не е ясно обаче колко прасета са умрели или заклани, но страната осигурява 60% от необходимите протеини от животински произход на своята нация именно от свинското месо. \"Влизането на АЧС в Китай наистина е много сериозен проблем\", каза Янг Ханчун, учен от Китайския аграрен университет в Пекин.  \nПредвид мащаба на китайския сектор на свинското месо, икономическото въздействие може да бъде опустошително, казва Янг, а огнищата поставят в риск снабдяването на китайците с протеин. От Китай вирусът може да се разпространи навсякъде, смятат експерти - \"това ще представлява сериозна заплаха за останалата част на света, включително и за Америка\", смята Франсоа Роджър, епидемиолог по животните в Центъра за изследване на земеделието в Монпелие, Франция. \nМиналата седмица стана известно, че африканската чума по свинете е достигнала на 15 км от Силистра, след като беше потвърдено огнище на заразата в окръг Кълъраш, който се намира в Югоизточна Румъния и стига до брега на река Дунав.  Броят на огнища на африканска чума по свинете  в Румъния достигна 677. Заболяването обхвана 132 общини в Северозападна и Югоизточна Румъния. У нас пък оградата срещу африканската чума би трябвало да е готова.   \nВирусът, който причинява АЧС, не уврежда хората, но се разпространява бързо сред домашни прасета и диви свине, чрез директен контакт или чрез вещи и храна. Той може да преживее топлината и студа.      \n \t\n", "date": "2018.08.23", "title": " Африканската чума удари най-големия производител на свинско в света"}
{"url": "http://www.duma.bg/node/173677", "text": "Националният доверителен екофонд обяви, че отпуска нови 920 хил. лв. за общини и държавни институции, които искат да си купят електромобили или хибридни превозни средства. Кандидатстването е започнало и ще продължи до 1 октомври. Размерът на помощта е фиксиран за всеки вид превозно средство, независимо каква е реалната му цена. За изцяло електрически леки автомобили например тя е 20 хил. лв., а за хибридни леки коли - 10 хил. лв. По-високи - до 40 хил. лв., са субсидиите за техника на ток, която е предназначена за общински или комунални дейности: снегопочистване, извозване на боклук, миене на улици и други подобни. Досега по схемата за подпомагане, която е за общо 2 млн. лв., са купени 17 електрически превозни средства, но много общини се отказват.   \n \t\n", "date": "2018.08.23", "title": " Отпускат нови 920 хил. лв. за коли на ток за чиновниците"}
{"url": "http://www.duma.bg/node/173630", "text": "Една от най-успешните лекоатлетки в историята на България - Ваня Стамболова, ще се присъедини към известните участници в предстоящия сезон на \"Фермата\". Четвъртото издание на хитовото риалити ще започне на 7 септември от 20 ч. по bTV и в продължение на три месеца ще подложи на изпитание духа и силата на 20 мотивирани за победа участници, които ще се състезават за голямата награда от 100 000 лв. \nСпортната ни звезда Ваня Стамболова - носителка на редица престижни отличия по лека атлетика, е вторият звезден участник във \"Фермата: Съединение\" след Дидо от \"D2\". 34-годишната европейска шампионка влиза силно мотивирана в шоуто и не крие, че към титлите си иска да добави и триумфа в риалитито. \"Искам да знам, че мога да бъда победител и в други сфери на живота, не само в спорта. Мечтая да съм първата жена, която ще спечели \"Фермата\". Ще се боря, за да победя. Спортът ме е научил, че винаги се играе за победа, второто място не е цел\", признава спортист №1 на Балканите за 2006 г. \nВаня Стамболова подава документи за участие в четвъртия сезон на предаването заедно с всички останали 13 хил. редови кандидати. \"Записах се на кастинг за \"Фермата\" сама. Много ми липсват състезанията, а това предаване е страхотно състезание. Искам да придобия умения, които нямам, и да се преборя със страховете си\", разказва Ваня. Тя признава, че е гледала с интерес предишните сезони на риалитито. В писмото си до екипа на предаването известната спортистка пише: \"Спортът ми липсва. Липсва ми теренът, иска ми се по някакъв начин да надскоча себе си. Нуждая се от \"Фермата\", за да погледна назад и да открия коя съм аз всъщност.\"   \n \t\n", "date": "2018.08.23", "title": "Ваня Стамболова мечтае да победи във \"Фермата\""}
{"url": "http://www.duma.bg/node/173631", "text": "Японци създадоха вечен сладолед, който се превърна в тотален хит. Всъщност лакомството не се топи дори при най-високи температури. \nСладоледът се появя по погрешка, след като готвач в Страната на изгряващото слънце е помолен да намери начин да използва ягоди, отглеждани в райони, засегнати от земетресението и цунамито през 2011 г. Стана ясно, че съединение, наречено полифенол, е отговорно за втвърдяването на различни кремове. Експерти се опитали да го смесят със сладолед и открили, че тази съставка ще предотврати топенето. \nВече се правят опити десертът да се наложи и в други страни, тъй като летните горещини карат хората все повече да посягат към вкусното студено изкушение.   \n \t\n", "date": "2018.08.23", "title": "Вечен сладолед е хит в Япония"}
{"url": "http://www.duma.bg/node/173678", "text": "Към края на второто тримесечие на 2018 г. пътуванията на българите с цел почивка намаляват с 5,6% спрямо същия период на миналата година. Това показват данни на Националния статистически институт (НСИ). По-конкретно броят на пътувалите в страната намалява с 12,4%, докато броят на пътувалите в страната и чужбина и само в чужбина се увеличава съответно с 58,3 и 22,4% \nОбщо 1,08 млн. българи са направили туристически пътувания за първите 6 месеца от годината. Преобладаващата част от тях - 77,7%, са пътували само в страната, 17,5% - само в чужбина, а 4,8% са пътували както в страната, така и в чужбина. \nНай-много са пътували хора на възраст 25 - 44 години - 431,4 хил., или 39,8% от всички пътували лица. Във всички възрастови групи преобладава относителният дял на пътуванията в страната, като най-висок е този дял при хората на възраст 45 - 64 години - 80,4% от пътувалите в тази възрастова група. При пътуванията в чужбина делът на пътувалите на възраст 15 - 24 години е най-голям - 22,5% от пътувалите в съответната възрастова група. \nБългарите предпочитат да организират пътуването си самостоятелно, като над 91% от екскурзиите са именно такива. Предварителните резервации не са сред предпочитанията на родните туристи - само 3,5% от ваканциите в България са с предварителна заявка. При пътуванията извън България около една трета са с резервации. Най-голямото перо в бюджета при пътуванията на българите в страната е храната - близо 40%, докато в чужбина са разходите за транспорт - 29,2%. През второто тримесечие на 2018 г. средният разход при пътуване с лична цел на едно лице на възраст 15 и повече навършени години е 180,89 лв. в страната и 610,77 лв. в чужбина.     \n \t\n", "date": "2018.08.23", "title": " С 5,6% намаляват пътуванията на българите с цел почивка"}
{"url": "http://www.duma.bg/node/173679", "text": "Гръцките власти въведоха високи глоби, до 1000 евро, ако вземете камъче от прекрасния плаж Лалария на остров Скиатос, съобщи Танюг. Плажът е известен с белите си камъчета, изглаждани с векове от природата, които туристите често взимат за спомен и с това сериозно променят вида на плажа, известен тъкмо с белите камъчета, обливани от прозрачното синьо море, предава БТА. \nГеолози предупредиха, че продължаващото отнасяне на белите камъчета от плажа може трайно да го застраши. Властите поставиха по протежение на плажа предупреждения към посетителите, че е забранено събирането на камъчета. Тези, които игнорират забраната, са заплашени да платят глоби от 400 до 1000 евро. \nПо-късно бе съобщено, че полицията в Гърция засилва контрола на движението. Около 1279 шофьори са извършили нарушения. Интензивни проверки в цялата страна се извършват от полицията. Полицията съобщи, че 345 шофьори са глобени заради преминаване на червен светофар и 479 са наказани за незаконно изпреварване. Други 473 шофьори са хванати да шофират без Гражданска отговорност. Полицията е спряла от движение над 15 157 автомобила от 13 до 19 август, като лъвският дял е на остров Крит - 129 в Ираклио и 66 в Хания. Други 66 нарушения са от Серес в Северна Гърция, 63 в Атика и 58 в Драма. \nМеждувременно стана известно, че туристическият сектор в Турция обмисля дали да не се откаже от системата \"Ол инклузив\". Информацията е на вестник „Хюриет“, който се позовава на Конфедерацията на търговците и занаятчиите. Според бранша системата вече се е изчерпала и въпреки че броят на туристите е надхвърлил нивата от 2014 година, приходите не нарастват и дори намаляват, предава БНР. Турският министър на туризма и културата Мехмед Ерсой също смята, че нещо трябва да се промени и че страната трябва да се стреми към ръст на парите, които един турист оставя. \nВ момента, по данни на хотелиерите, средният приход от една стая е 76 евро дневно. Очаква се през 2018 година Турция да бъде посетена от 36 милиона туристи, които ще донесат приходи от около 30 милиарда долара – 4% от БВП. Най-много са туристите от Русия – за миналата година те са били 4,5 милиона, следвани от германците – 3,5 милиона, а българите, които са посетили Турция, са 1,85 милиона.     \n \t\n", "date": "2018.08.23", "title": "1000 евро глоба, ако вземете камъче от о. Скиатос в Гърция "}
{"url": "http://www.duma.bg/node/173629", "text": "Във връзка с някои технически проблеми на уебсайта на конкурса Next Image Awards на Huawei компанията реши да удължи времето на срока за качване на снимки на сайта до 23.59 ч. на 23 август. Всеки, който не е успял да качи своите фотографии, вече има достъп до платформата. Срокът за гласуване на потребителите също е удължен до 11,59 ч. на 27 август.   \n \t\n", "date": "2018.08.23", "title": " Удължиха срока на фотографски конкурс"}
{"url": "http://www.duma.bg/node/173633", "text": "След едногодишно мълчание и живот по ръба на бръснача, наложили се вследствие смазващата тежест на славата и бляскавия успех от миналата година, Димитър Павлов и Явор Русинов все пак решиха да проговорят отново на феновете си и пуснаха песен на странен език. \nНовият им хит \"Feelings\" вече е на пазара (Женския и Красно село), а в мрежата е достъпен и за интернет активните потребители, които не консумират биопродукти. Радиоводещият и композиторът се сляха енергийно, за да сътворят текста, музиката и аранжимента, които от само себе си се сглобиха и в клип, за който изпълнителите надменно отказаха спонсорските пакети на три международни консорциума. В типичния си примитивно-самозабравил се стил и двамата коментираха, че нямат намерение да се превръщат в корпоративни роби, смятат да откликват само на политически поръчки. \nТакива не закъсняха. Още след успеха на първия им хит \"Ifeelalright\" през лятото на 2017 г. към Русинов и Павлов валят нечестиви покани за пропаганда, на които звездите до този момент се дърпаха. Сега обаче Русинов и Павлов са поканени от Християнсоциалдемократическата партия и лично от нейния лидер - Йозеф Хорст, да открият поредицата от концерти за вътрешните избори в партията за област Бавария. Самият Хорст коментира пред германската преса, че е тотален фен на стила на дуета, който определи като \"евро есперанто с немски привкус\". \nКонцертите в област Бавария, които ще предшестват вътрешнопартийните избори, ще бъдат откривани от Русинов и Павлов само с новата им песен \"Feelings\" в рамките на двучасови сешъни. От творческото дуо коментираха, че са трогнати от жеста на Йозеф Хорст, както и от рамото, което им удари Дуенде Джеф - музикален продуцент на \"Деспасито\". Именно Дуенде Джеф стои в основата за пробива на Русинов и Павлов на европейска сцена. \nМиналата година дуетът се представи успешно на \"Финландия търси талант\", като зае трето място и направи поредица от концерти на кораби. В края на 2017 г. Русинов и Павлов бяха избрани за най-добра круизна група във Финландия и Норвегия. Телевизионният водещ и композиторът загатнаха, че имат специална изненада за своите фенове, но не разкриха нито кога, нито каква ще бъде тя, защото нямат спешност. \nТръпнем в очакване. И усилваме това:   \n \t\n", "date": "2018.08.23", "title": "Пуснаха песен на странен език  "}
{"url": "http://www.duma.bg/node/173632", "text": "С четирима победители и рекорд завърши шестата поред Мързелива олимпиада, която се проведе в Черна гора. Тази година първото място беше разделено между четирима представители на домакините, които влязоха в световните новини с 49-часово лежане. Наградата за победителите е в размер на 400 евро в брой и подаръци на същата стойност. \n\"Тъй като подобрихме рекорда по мързел, решихме заедно да станем и да си поделим отличието. Аз съм член на спортния клуб \"Спартанци\" в Подгорица и бягам без проблем по 50 км. Но ми се оказа трудно да лежа 50 часа. Защото, когато бягаш, можеш да спреш, а когато лежиш - не\", заяви финалистката в съревнованието Милка Додерович. \nВ събитието участваха 15 черногорци и трима жители на Сърбия, съобщи сайтът Лайф. Организаторите от село Брезна със своята олимпиада искат да илюстрират стереотипното представяне на черногорците като лениви хора. Първият турнир се проведе под мотото \"Ще има хляб и без мотика!\"   \n \t\n", "date": "2018.08.23", "title": " Мързеливата олимпиада завърши с рекорд и четирима победители"}
{"url": "http://www.duma.bg/node/173682", "text": "В периода от 1 януари 2007 г. до 1 януари 2017 година (първото десетилетие от влизането на България в Европейския съюз) българските емигранти са изпратили над 8 милиарда евро, или над 17 милиарда лева обратно в родината си. Най-големите суми, върнати в родната ни икономика от българите в чужбина, са от сънародниците ни, които живеят в места, където има сформирани български общности - Испания, Германия, САЩ и други. Това показва справка на money.bg в статистиката на Българската народна банка (БНБ) за паричните преводи от емигранти за периода от 2007 до 2017 година. \nСпоред изчисленията за това десетилетие общо нашенци са изпратили 17,261 милиарда лева на свои роднини и близки в страната. През годините изпратените суми се увеличават, като за цялата 2007 година са преведени над 1,200 милиарда лева, а през миналата обемът е двойно по-голям - повече 2,200 милиарда лева. Лек спад има само през 2014 година, показват данните. \nПрез настоящата година изглежда тенденцията на увеличение ще се запази. Обемът на преведените в страната пари през първото и второто тримесечие изпреварва този за същия период на 2017 година. За първата половина на годината в страната са влезли общо 610 милиона евро, или близо 1,200 милиарда лева, сочат данните на БНБ. \nЗа последните 10 години най-много пари са изпратили българските емигранти в САЩ - общо над 3,700 милиарда лева. На второ място след тях са тези от Испания с над 3,500 милиарда лева. Трета по значение е Германия с повече от 1,400 милиарда лева. \nВъпреки продължителната криза в Гърция превежданите оттам суми също се увеличават плавно от 2007 година насам, а за цялото десетилетие те надхвърлят 1,300 милиарда лева. Най-малък обем от топ 5 са тези от Обединеното кралство - над 1,200 милиарда лева. \nПостоянният растеж на приходите от емигранти може да се обясни както с преместването на значителен брой българи в други страни членки след присъединяването ни към ЕС, така и в последните години с възстановяването на европейските икономики от глобалната криза. Принос за това може да има и промяната на нагласите на българските емигранти към по-активното ползване на банкови и други парични преводи. \nТрябва да се отбележи обаче, че тези данни отразяват само изпращаните средства чрез банки или други финансови институции. Те не отразяват пращаните по друг начин средства, както и потреблението на емигрантите, когато те се връщат в България. \n    \n \t\n", "date": "2018.08.23", "title": "За 10 години Eмигрантите ни са вкарали над 17 млрд. лв. в икономиката "}
{"url": "http://www.duma.bg/node/173636", "text": "Руският културно-информационен център и издателство \"Захарий Стоянов\" канят на представяне на книгата \"Курският сблъсък\" от акад. Васил Сгурев. Премиерата е днес, 23 август, от 17 ч. в зала 305 на РКИЦ, ул. \"Шипка\" 34.   \n \t\n", "date": "2018.08.23", "title": "Книжовна премиера в РКИЦ"}
{"url": "http://www.duma.bg/node/173684", "text": "Предсрочно от състава на Обществения съвет към Център \"Фонд за лечение на деца\" се освобождават двама редовни членове. Рокадата засяга представители на БЧК и на БНТ, както и трима резервни членове - представители на АСП, на представителните организации за защита на правата на пациентите и на групата на изтъкнатите медицински специалисти. На тяхно място се определят нови членове, реши вчера кабинетът, с което промени РМС 886 от 2016 г. \nНовите членове в съвета са д-р Валентин Пеев - представител на Българския Червен кръст, редовен член; Десислава Милушева - представител на Българската национална телевизия, редовен член; Даниела Симова - представител на Агенцията за социално подпомагане, резервен член; Владислава Цолова - представител на Националната пациентска организация, резервен член; доц. Сашо Асьов - началник на Клиниката по ортопедия и травматология в УМБАЛ \"Св. Анна\" в София, резервен член. \n    \n \t\n", "date": "2018.08.23", "title": " Пак подменят състава на Обществения съвет на фонда за лечение на деца"}
{"url": "http://www.duma.bg/node/173685", "text": "С цел гарантиране на заетостта на хората с увреждания се въвежда квотен принцип, който регламентира отговорностите на работодателите да назначават хора с трайни увреждания. Това предвижда единият от двата варианта на проектозакона за интеграция на хората с увреждания. Според него работодатели с 20 до 49 работници и служители трябва да наемат 1 човек с увреждани, с 50 до 99 работници - двама души, и със 100 и над 100 - 4% от средно списъчния си състав. Ако квотите не бъдат изпълнени,  работодателят внася всеки месец във фонд \"Заетост на хората с увреждания\" такса в размер на 80% от минималната заплата за всяко неназначено лице с увреждане. Според закона, фондът се създава към Агенцията за хората с увреждания (АХУ) и се издържа със средства от споменатите глоби, национални, европейски и международни програми, както и от дарения от местни и чуждестранни физически и юридически лица. Работодателите, наели хора с увреждания, могат да кандидатстват през АХУ за средства за осигуряване на достъп, адаптиране и оборудване на работното място на служителя с трайно увреждане. Работодателят наема хора с трайни увреждания за не по-малко от 3 години след усвояване на средствата. \nРаботодателите обаче недоволстват. Според Васил Велев от Асоциацията на индустриалния капитал в България работодателите трябва да бъдат насърчавани да наемат хора с увреждания, а не задължавани и санкционирани.     \n \t\n", "date": "2018.08.23", "title": "Закон задължава работодателите да наемат хора с увреждания или да плащат глоба"}
{"url": "http://www.duma.bg/node/173683", "text": "Жители на 11 села в Старозагорско протестираха вчера срещу изграждането на кариера за варовик в местността Кереч Търла. Те блокираха Подбалканския път между София и Бургас. Хората настояват за мораториум върху разрешителното за дейността на кариерата и за нова оценка на въздействието върху околната среда. \nКариерата за варовик се намира в землището на три села - Едрево, Оряховица и Братя Кунчеви. Само на 2 километра оттам има друга карира, a по закон в землището на едно населено място не може да има две кариери. Освен това местността, където ще е новото съоръжение, е и вододайната зона на 2 села. \nХората се опасяват от екологична катастрофа. Според Динко Денев, кмет на с. Едрево, в решението на оценка за въздействието на околната среда за изграждане на кариерата не са обсъдени отрицателните становища на общините и на Регионалната дирекция по горите. Община Стара Загора е дала становище за несъгласие за разработка на находището \"Кереч Търла\" заради непоправими щети върху околната среда и върху населените места, заяви Делян Иванов, секретар на общината. На протеста вчера дойде и областният управител на Стара Загора Гергана Микова. Тя се надява държавата да намери правилното решение. \nКонцесионер на находището за 25 години е пловдивското дружество \"АС Стоунс\" ООД. Според предварителното съобщение ще бъдат направени инвестиции в размер на 2,2 млн. лева.   \n \t\n", "date": "2018.08.23", "title": " Протест срещу варовикова кариера блокира Подбалканския път "}
{"url": "http://www.duma.bg/node/173687", "text": "Отпускаме близо 2,5 млн. лв. за изпомпване на мазута от потъналия край Созопол американски кораб \"Мопанг, съобщи след заседанието на Министерския съвет вчера транспортният министър Ивайло Московски. Сумата била максимално разчетена при 50-дневна операция и пълни резервоари на кораба с 600 тона мазут. Според Московски можело и да не се похарчи цялата сума. Парите са от Фонда за бедствия и аварии и ще бъдат отпуснати на Морската администрация.  \nМинистърът обяви, че операцията ще започне веднага с цялата разстановка на плавателните съдове с барокамери за водолазите и специализираните помпи, които ще изтеглят мазута. Московски отново увери, че след взетите вече мерки разливът в морето е ограничен. \nПрипомняме, че потъналият преди 97 години плавателен съд изхвърли мазут на 12 август. Оттогава властите не спряха да твърдят, че няма опасност от екокатастрофа.  \nМеждувременно вчера туристи на плажа \"Корал\" сигнализираха, че и там се е появил мазут от \"Мопанг\". Журналистът и водолаз Михаил Заимов коментира, че потъналият кораб е изхвърлял мазут и преди. Според него екологичната катастрофа на морското дъно вече е факт. \"Има опасност изведнъж корабът да получи допълнителни структурни разрушения и за една минута на повърхността да изплуват над 100 т гориво\", предупреди Заимов и допълни, че това ще засегне риболовните стопанства, мидените ферми и живота на морското дъно.   \n \t\n", "date": "2018.08.23", "title": "Дават 2,5 млн. лв.за изпомпване на мазута от потъналия кораб"}
{"url": "http://www.duma.bg/node/173686", "text": "До края на 2018 г. към общините ще бъдат назначени 200 организатори, които ще контролират продължително безработните при полагането на обществено полезен труд срещу 300 хил. лв. Това става ясно от актуализираната програма за реформи, приета от кабинета. Дейността по новия компонент към Националната програма \"Активиране на неактивни лица\" ще започне през септември. Вече са пратени писма до 15 общини с най-много хора на социално подпомагане, които са насочени за полагане на обществено полезен труд, става ясно от програмата. \nДруга предвидена мярка е \"Повишаване на качеството на професионалното обучение\", но за провеждането й се необходими промени в Правилника за прилагане на Закона за насърчаване на заетостта, които се очаква да бъдат приети в края на 2018 г.   \nКакто ДУМА вече писа, актуализацията на програмата за реформи е направена по препоръка на Съвета на ЕС. Една от критиките на Съвета е, че дълготрайно безработните, неактивните млади хора, ромите и хората, живеещи в по-бедни и селски райони, продължават да са изправени пред значителни трудности да навлязат или да се върнат на пазара на труда. Прави се препоръка да се обърне по-голямо внимание на повишаването на квалификацията и обучението. \nПредоставянето на социални услуги продължава да бъде слабо, е друга забележка от Съвета на ЕС. Оттам критикуват правителството, че минималната работна заплата (МРЗ) се определя без ясен и прозрачен механизъм, а делът на работниците на минимална заплата се увеличил над 2 пъти през последните 6 години. Въпреки това от актуализираната програма не става ясно как се работи по преодоляването на този проблем. \"Работата по изготвяне на механизъм за определяне на МРЗ със социалните партньори продължава. Изготвени са нови предложения по проекта на Рамково споразумение за механизъм за определяне на МРЗ\", пише в програмата. От нея става ясно, че до 2023 г. ще се провеждат мероприятия за подобряване на условията на живот на уязвимите групи. За социални жилища по оперативната програма \"Развитие на регионте\" са предвидени 27 млн. лв. за периода от 2014 до 2020 г.    \n \t\n", "date": "2018.08.23", "title": "Назначават 200 организатори на полагането на обществено полезен труд  "}
{"url": "http://www.duma.bg/node/173688", "text": "Царските конюшни в София ще получат статут на недвижима културна ценност с местно значение, реши Специализираният експертен съвет за недвижими културни ценности към Министерството на културата. За да стане факт, решението трябва да бъде подписано от министъра на културата. \nПредстои да започне процедура по събиране на допълнителни документи, на базата на които комплексът сгради на булевардите \"Васил Левски\" и \"Дондуков\" да получи статута на културна ценност с национално значение. \nЗаедно с новия статут на конюшните е приет и режим за тяхното опазване и допустимите намеси. Експертите разрешават единствено възстановяване на изгорелите при пожара на 29 юли части и нищо друго, което би изменило облика им. \nОчаква се през септември Министерството на културата и Столичната община да внесат в парламента предложения за промени в Закона за културното наследство и така да улеснят процедурите, с които да задължават собствениците на сгради-паметници да ги поддържат. \nМеждувременно правителството увеличи със 150 000 лв. бюджета на Министерството на културата за персонал по бюджетната програма \"Опазване на недвижимото културно наследство\". Целта била да се повиши ефективността на работата на администрацията на Националния институт за недвижимо културно наследство.   \n \t\n", "date": "2018.08.23", "title": "Царските конюшни ще получат статут на културна ценност"}
{"url": "http://www.duma.bg/node/173635", "text": "Световен конгрес на университетските театри за първи път бе открит в Москва, съобщава ТАСС. В програмата на форума, който продължава до 24 август, са включени 150 участници от 30 страни, планирани са 75 доклада, осем спектакъла и шест майсторски класа. По думите на организаторите в Москва още не е имало събитие от подобен мащаб, с такова многообразие от младежки театрални творби и школи. Първият Международен московски фестивал на университетските и младежките театри се е състоял през 1990 г. по инициатива на директора на Студентския театър на Московския университет \"МОСТ\" Ирина Болшакова. През 2009 г. \"МОСТ\" се присъединява към Международната асоциация на университетските театри AITU-IUTA. В програмата на тазгодишното събитие присъстват осем постановки в три основни направления на съвременното сценично изкуство: невербален театър, документални спектакли и класика. След представленията ще се състоят дискусии със зрителите. Предвидени са семинари и майсторски класове, в които ще участват ръководители и представители на университети и школи от САЩ, Словакия, Великобритания, Аржентина, Турция, Франция, Сингапур. Театър-лаборатория \"Алма Алтер\" представя страната ни в раздел \"Класика\" със спектакъла \"Ромео и Жулиета: Сонет на безсмъртната любов\".   \n \t\n", "date": "2018.08.23", "title": "Световен конгрес на университетските театри в Москва"}
{"url": "http://www.duma.bg/node/173634", "text": "Британецът Дани Бойл няма да е режисьор на следващия филм за Джеймс Бонд, както се предвиждаше, информира БНР. \"Продуцентите Майкъл Уилсън, Барбара Броколи и водещата звезда Даниел Крейг обявиха, че заради творчески различия Дани Бойл е решил да не бъде режисьор на 25-ия филм за Бонд\", се казва в официално съобщение, публикувано в туитър. Предвидено е филмът за Джеймс Бонд да има премиера в САЩ на 8 ноември догодина. Снимките трябва да започнат през декември 2018-а.   \n \t\n", "date": "2018.08.23", "title": "Дани Бойл няма да режисира следващия филм за Джеймс Бонд"}
{"url": "http://www.duma.bg/node/173637", "text": "Билетите за предстоящия концерт на френския пианист Ричард Клайдерман в София се изчерпват бързо и голяма част от най-хубавите сектори вече са напълно разпродадени. По тази причина са пуснати допълнителни места за събитието в оркестрината на зала 1 на НДК, съобщава Ирена Данкова от \"Кантус фирмус\". Пианистът идва у нас, за да отбележи 40 години от началото на своята звездна сценична кариера. Той ще представи най-големите си хитове, които докосват сърцата на публиката по цял свят. На 29 ноември от 20 ч. Клайдерман ще си партнира отново с талантливите музиканти от Оркестъра на Класик ФМ радио. \nКато световен посланик на музикалното изкуство Ричард Клайдерман е концертирал в огромен брой страни, но все още има места, на които той гостува за първи път. Едно от тях беше Иран, където пианистът изнесе първите си концерти в края на юни. През следващите месеци до идването в България му предстоят още турнета в Китай, Русия, САЩ, Австралия и Саудитска Арабия.  \nМестата в оркестрината са на цена от 100 лв., а всички, които си купят от тях, ще имат възможност да наблюдават емоционалните изпълнения на артиста от непосредствена близост. Те имат и шанса да получат уникален спомен от концерта, защото много често след края на дадена пиеса Клайдерман раздава на възторжената публика нотните листове, от които току-що е свирил. \nДопълнителните билети са само на сайта Ticketsbg.com, на който се продават и пропуските в сектори 1, 3, 4, 5, 7 и 9, а местата от сектори 2, 6, 8 и 10 може да бъдат купени от Билетния център на НДК. Билетната каса на \"Кантус фирмус\"/Ticketsbg ще бъде отворена на 3 септември.   \n \t\n", "date": "2018.08.23", "title": " Пуснаха билети за концерта на Клайдерман в оркестрината"}
{"url": "http://www.duma.bg/node/173638", "text": "Три испански комедии (със субтитри), предоставени от Институт Сервантес в София, ще бъдат представени днес, 23 август, на 24 и 28-и в Парка на смеха към Музея на хумора и сатирата в Габрово. Входът е свободен. Място има за всички, но може да гледате филма и в любимия си сгъваем стол, ако си го донесете. При лошо време прожекциите ще са в Залата на жирафите. Начален час - 20.30, информира Светлана Михайлова, пиар. \nГабровци и гостите на града ще се насладят на четири стойностни филма. Първият е \"Пласидо\", режисьор Луис Гарсия Берланга, 1961 г. В малък провинциален град на няколко буржоазни дами хрумва идеята да организират коледна кампания под мотото \"Покани на трапезата си един бедняк\". Същността на инициативата е най-нуждаещите се да споделят вечерята на Бъдни вечер със заможни семейства и да се насладят на липсващите им топлина и нежност. На 24 август следва филмът \"Овцете не изпускат влака\" на режисьора Алваро Фернандес Армеро, 2014. Луиса и Алберто са принудени да напуснат големия град и да се преместят в малко селце. Идиличният живот обаче бързо започва да показва и своето не толкова дружелюбно лице. Въпреки че двойката не е в най-прекрасния момент в отношенията си, Луиса е обсебена от идеята за второ дете на всяка цена.  \nСледващият филм от програмата е на 28 август - \"Изисквания да бъдеш нормален човек\" на режисьора Летисия Долера, 2015 г. Мария е тридесетгодишна млада жена, чийто живот сякаш й е обърнал гръб - няма работа, изхвърлили са я от апартамента й, няма приятел и живее далеч от семейството си. В едно интервю я питат какъв човек е. Тя си дава сметка, че не отговаря на нито едно от изискванията, за да бъде смятана за \"нормална\" и се залавя да се превърне в \"нормален човек\".  \nЛятното кино ще приключи на 29 август със \"Зоотроп\", режисьор и сценарист Сотир Гелев, България, 2016 - анимация за възрастни, но подходяща и за деца. За да изпълнят мисията си два робота - Примус и Децимус, трябва да преминат през лабиринт, който е пълен с необикновени предмети. Филмът показва тази страна от битието, когато надеждата почти напуска героите, но те се движат, водени от упорство, от глупост или просто от липса на други идеи. Поставени в непривични за тях условия, роботите са принудени да вземат решения, за които не са програмирани. \n    \n \t\n", "date": "2018.08.23", "title": " Лятно кино в Парка на смеха  "}
{"url": "http://www.duma.bg/node/173639", "text": "Осмото издание на Световния шампионат по фолклор \"World Folk 2018\", което ще се проведе между 24 август и 1 септември в пет града по българското Черноморие, ще излъчи Neterra.TV. Първата българска онлайн телевизия е ексклузивен тв партньор на най-голямото събитие в света на автентичния фолклор. \n    Онлайн платформата ще излъчи на живо всичките 7 състезателни концерта, а на запис ще предостави на зрителите възможността да гледат дефилетата на 26 и 31 август. \"Ние от Neterra.TV сме изключително благодарни, че бяхме избрани да си партнираме в толкова мащабно събитие. Въпреки различията на всеки регион, фолклорът е доказал, че обединява хората от целия свят\", казва Емил Стойновски, продуктов мениджър на Neterra.TV. \nВ шампионата участват повече от 100 групи с над 2000 членове от над 40 държави. Те ще се надпреварват в 9 категории и в две възрастови групи в рамките на 7 състезателни концерта в Свети Влас, Поморие, Несебър, Бургас и Обзор. Най-добрите състави ще получат златни, сребърни и бронзови медали. Организаторите ще връчат и наградата \"Златен Орфей\" за абсолютен световен шампион по фолклор. Победителят ще получи и парична премия от 1000 евро. \n    \"В днешния динамичен свят е изключително важно за младите хора да имат възможност да съхранят ценностната система на предците си. Фолклорът е концентрираната енергия и мъдрост на миналите поколения, събрала в себе си хиляди години на лишения, любов и отдаденост, с единствената надежда за хармония и просперитет\", заявява Калоян Николов, председателят на Европейската асоциация на фолклорните фестивали (ЕАФФ). \n    С излъчването на Световния шампионат по фолклор Neterra.TV затвърждава тенденцията да предоставя ексклузивно качествено съдържание след онлайн дебюта на филма \"Възвишение\" през май т.г. Neterra.TV e ексклузивен телевизионен партньор за събитието на организаторите от ЕАФФ, която обхваща над 450 фестивала из целия континент. Световният шампионат по фолклор е част от шампионатната система на ЕАФФ, която има консултативен съвет към ЮНЕСКО в частта за опазването на нематериалното културно наследство.   \n \t\n", "date": "2018.08.23", "title": "Световния шампионат по фолклор излъчва Neterra.TV "}
{"url": "http://www.duma.bg/node/173665", "text": "Въоръжените сили на Финландия за в бъдеще ще наблягат на безмесните ястия, а един ден ще бъде задължително изцяло вегетариански, заяви майор Ея Пулки, служител в логистичния център на финландската армия. \nВ Хелзинки твърдят, че през последните години делът на месото постоянно намалява за сметка на храните с растителен произход, а вегетарианците и веганите винаги имат опции за обяд. \"Въвеждането на вегетариански ден не е свързано с желание за икономия на средства. Главната причина е ползата от растителната храна и влиянието на месопроизводството за изменението на климата\", обяснява Министерството на отбраната. Армията на Норвегия въведе същата инициатива още през 2013 година.    \n \t\n", "date": "2018.08.23", "title": "Финландската армия с вегетариански ден"}
{"url": "http://www.duma.bg/node/173664", "text": "Китай възнамерява да укрепва отношенията си с африканските страни, за да ги направи \"по-устойчиви\", заяви външният министър Ван И на пресконференция в Пекин. \n\"Предстоящата на 3-4 септември 2018 година среща на върха в Пекин Китай-Африка има за цел създаването на една по-устойчива общност за съвместно бъдеще\", каза китайският министър. \nСпоред Ван И форумът ще сигнализира началото на нов етап от инициативата \"Един пояс, един път\", а предвидените за подписване документи ще се превърнат в \"пътна карта\" за сътрудничеството на Пекин с Африка през идните три години. \nОчаква се на форума да присъстват множество ръководители на страни от Африка.      \n \t\n", "date": "2018.08.23", "title": " Китай ухажва Африка"}
{"url": "http://www.duma.bg/node/173666", "text": "Увеличаването на доставките на каспийски газ за EС ще бъде основна тема по време на визитата Ангела Меркел в Азербайджан на 25 август, пише \"Файненшъл таймс\". \nСпоред неназован източник Федералната република има \"значителен интерес\" към проекта за Южен газов коридор, чрез който през Турция към Европа да потече природен газ от азерското находище Шах Дениз. Берлин се надява по същия тръбопровод да получава ирански и туркменски газ. Според Министерството на външните работи на визитата канцлера в Баку има за цел \"разширяване на двустранното сътрудничество\". \nТази седмица канцлерът Меркел ще предприеме кавказка обиколка и ще посети още Грузия и Армения. \n    \n \t\n", "date": "2018.08.23", "title": "Меркел иска още каспийски газ "}
{"url": "http://www.duma.bg/node/173667", "text": "Администрацията на САЩ е на мнение, че поведението на Русия в Сирия не е конструктивно и не допринася за урегулиране на конфликта в арабската страна, заяви помощник-държавният секретар на Уес Мичъл. \"Путин подпомага кръвожадния режим, не съдейства на законния женевски процес, а създава паралелен такъв в Астана\", каза той в Сената. \nСирийските бежанци и хуманитарни групи, включително от Върховния комисариат на ООН за бежанците са притеснени от решение на Русия за репатриране на бежанци от Ливан и Йордания, съобщава радио \"Гласът на Америка\". Според тях в страната още няма условия за завръщане на бежанците. \n\"Дума\" припомня разкритието на руския външен министър Сергей Лавров в понеделник, че в ООН има тайно разпореждане да се блокират всякакви действия за възстановяване на Сирия и връщането на бежанците.       \n \t\n", "date": "2018.08.23", "title": " Вашингтон пак набеди Русия "}
{"url": "http://www.duma.bg/node/173668", "text": "Турция може да прекрати \"незабавно\" кризата на лирата и в отношенията със САЩ, като освободи задържания американски пастор Андрю Брансън. Това заяви съветникът на президента на САЩ по националната сигурност Джон Болтън в интервю за Ройтерес по време на посещението му в Израел. \n\"Вижте, Турция направи голяма грешка, като не освободи пастор Брансън. С всеки ден тази грешка продължава, тази криза може да свърши незабавно, ако те, като държава членка на НАТО и част от Запада, вземат правилното решение и освободят Брансън без условия\", увери Болтън. \nЗапитан дали САЩ поставят под въпрос членството на Турция в НАТО, Болтън отвърна: \"В момента тази тема не стои на дневен ред. Фокусирали сме се върху пастор Брансън и другите американски граждани, които турското правителство държи противозаконно, и очакваме този проблем да бъде разрешен\". \n    \n \t\n", "date": "2018.08.23", "title": "САЩ: Турция да пусне пастора"}
{"url": "http://www.duma.bg/node/173671", "text": "Нападателите срещу посолството на САЩ в Анкара били пияни \nТурските служби за сигурност потвърдиха информацията, че двамата задържани във връзка със стрелбата по посолството на САЩ в Анкара са били пияни по време на атаката, предаде Анадолската агенция. Заподозрените Ахмед Селиктен и Осман Гудас признали, че са атакували посолството под влиянието на алкохол, казват от службите за сигурност. Гърция подкрепи турски превратаджии \nДържавният съвет на Гърция, върховен административен съд в страната, отхвърли възражението на правителството в Атина срещу предишното му решение за право на убежище на 8-те турските военни, обвинени от Турция за участие в опита за държавен преврат през 2016 г. Осмината  избягаха в Гърция с хеликоптер на 16 юли 2016 г. Така Държавният съвет на Гърция отхвърли окончателно жалбата на гръцкото правителство, с което потвърждава правото на убежище на бившите турски войници. Турция реагира остро и обвини гръцкия съд, че \"застава на страната превратаджиите и враговете на Турция с това решение”.  \n Обвиниха шефа на предизборната кампания на Тръмп \nПол Манафорт, бивш ръководител на предизборната кампания на Доналд Тръмп, беше признат като виновен по 8 финансови престъпления, сред които укриване на данъци, банкови машинации и недеклариране на сметки в чуждестранни банки. Присъдата ще бъде обявена по-късно.   \"Ал Кайда\" продължава войната в Сирия \nГлаватарят на сирийския клон на \"Ал Кайда\" Абу Мохамед ал Голани се зарече, че ще продължи да воюва в сирийската провинция Идлиб - последната голяма крепост на джихадистите. Случаите, при които ислямистките групи се договаряха с държавата да се предадат, като тези в Южна Сирия, няма да се повторят в Идлиб, зарече се главатарят във видеозапис в интернет, разпространен по повод мюсюлманския празник Курбан байрам. \n \n     \n \t\n", "date": "2018.08.23", "title": "Кратки новини"}
{"url": "http://www.duma.bg/node/173672", "text": "Германският външен министър Хайко Маас се обяви срещу доминацията на САЩ върху глобалните финанси в статия във в. \"Ханделсблад\". Маас по-специално критикува президента Доналд Тръмп за налагането на едностранни санкции срещу Иран, без да се консултира с европейските си съюзници. Критиката е срещу деструктивната позицията на Тръмп срещу ядреното споразумение на \"шесторката\" (ядрените сили) с Иран. \"Важно е да подсилим европейската автономия, като създадем платформи за плащане, които да са независими от САЩ, като Европейския паричен фонд и независимата система за плащане SWIFTФ\", пише Маас.  \nТой също така призова партньорите на ЕС да запазят единството си и да следват общата политика спрямо САЩ, особено в настоящия кръг от санкции. \"Няма да позволим да действате над нас и то за наша сметка\", зарече се Маас, който също добави, че би било правилно европейските компании да бъдат защитени от правна гледна точка.      \n \t\n", "date": "2018.08.23", "title": " Дипломат №1 в Берлин критикува Тръмп"}
{"url": "http://www.duma.bg/node/173669", "text": "Десетки турци пострадаха в първия ден от Курбан байрам при опитите си да заколят животните, разкри в. \"Хюриет дейли\". Милиони животни са били пожертвани заради началото на ислямския празник, познат още като Ейд ал-Адха. \nВ западната провинция Бурса коза избяга на третия етаж на къщата. Оттам тя скочила върху 50-годишния мъж Ситик Каракас, чийто череп е с фрактура на две места.  \nВ южната провинция Анталия избягал бик бе хванат след 4 часа, като през това време стъпкал детето на собственика си. \"Искахме да го ядем, но накрая той се опита да ни изяде\", завайкал се собственикът. Месар аматьор от централната провинция Ескишехир срязал собствения си крак, докато се е опитвал да заколи животно. \"Смеех се на хората, които се нараняват, докато принасят животно в жертва. Сега съм един от тях\", заяви аматьор пред журналисти. В Истанбул крава избяга и падна от 10 метра в сух канал заедно със собственика си. Мъжът е със счупен крак.  \nХората се нараняват и без участието на животни. Двама аматьори месари от Шанлърфа се намушкали след спор кой да бъде нает от клиент, за да умъртви няколко животни. И двамата мъже са били откарани в болницата, няма опасност за живота им.      \n \t\n", "date": "2018.08.23", "title": "Десетки ранени на Курбан байрам"}
{"url": "http://www.duma.bg/node/173673", "text": "Мъж с автомобил, в който е имало газови бутилки, умишлено се блъснал в нощта срещу сряда в сградата на кметството в холандски град на границата с Германия и е загинал в последвалия пожар. Това съобщи телевизионната компания НРК. \nИнцидентът се е случил в малкото селище Бемел до град Арнем, близо до границата с Германия. В колата е имало две бутилки с газ, едната от които е избухнала при сблъсъка. Лумнал е огън, в резултат на който автомобилът е изгорял и сградата на кметството е сериозно пострадала. Тъй като инцидентът се е случил около 2:00 през нощта, никой не е пострадал, с изключение на шофьора. Трупът му бе открит от пожарната бригада, изгасила огъня. Сгрдата на кметството ще бъде затворена цял ден. \nСпоред полицията малко вероятно е произшествието да е авария. Водачът е действал съвсем съзнателно, той прекара колата през тревна площ, заобикаляйки препятствията като стълбове и пейки, за да стигне до сградата на общинския съвет. \nРазследването вече има правдоподобна версия за самоличността на шофьора. Тази информация обаче не беше разкрита, тъй като на този етап става дума само за подозрение.       \n \t\n", "date": "2018.08.23", "title": "Терористичен акт с газови бутилки"}
{"url": "http://www.duma.bg/node/173674", "text": "Президентът на САЩ Доналд Тръмп обяви на митинг в Западна Вирджиния, че администрацията му ще въведе 25-процентово мито върху внос на автомобили от Европейския съюз, съобщават световни агенции. \nПред поддръжници американският лидер говори за търговските преговори с ЕС и подчерта \"нечестните\" търговски пречки, които съюзът е наложил за автомобили от САЩ. \nНеравенството на пазара в Европа между американските и европейските коли трябва да бъде поправено с по-високи мита върху европейски автомобили, е категоричен Доналд Тръмп. \n\"Вие не виждате много шевролети в центъра на Берлин\", илюстрира американският лидер гледната си точка. Тръмп разкри и какво е казал на президента на Европейската комисия Жан-Клод Юнкер по време на посещението на последния във Вашингтон миналия месец и как е докарал европейците на масата за преговори. \"Жан-Клод, всичко е заради колите. Ще наложим 25% мито на всяка кола, която идва от Европейския съюз в Съединените щати\", заявил Тръмп по време на срещата. От сайта \"Маркетуоч\" изтъкват, че на митинга във Вирджиния Тръмп е представил и преувеличени данни за търговския дефицит на Америка с ЕС и е казал, че митата ще направят сметката положителна за САЩ. \nПрез юни милиардерът заплаши да въведе мита от 20% върху автомобили и автомобилни части от ЕС. Налагането на митата обаче не е съвсем сигурно, тъй като все още се проверява дали това ще е необходимо от гледна точка на националната сигурност - нещо, което Тръмп нареди да бъде направено още през май. Търговският секретар Уилбър Рос заяви пред \"Уолстрийт джърнъл\" по-рано във вторник, че финалният доклад е отложен заради търговските преговори с Канада, Мексико и ЕС. Очакваше се той да е готов до края на месеца, но Рос заяви, че в момента няма краен срок за изготвянето му. Като допълнителна причина Рос изтъкна това, че е необходимо много време за преглед на материалите, подадени от автопроизводители, включително местни, които принципно са против митата. Според тях митата ще повишат цените за потребителите и ще затруднят снабдяването с материали и части за тяхната собствена дейност. \nВашингтон и Брюксел обтегнаха отношенията си по-рано тази година, след като САЩ наложиха мита върху внос на стомана и алуминий от ЕС. Брюксел предприе реципрочни мерки. След посещението на Юнкер обаче двете страни се договориха да започнат преговори за отмяна не само на тези мита, но и на много други, като на практика започнат подготовка за ново рамково търговско споразумение между САЩ и ЕС. \n    \n \t\n", "date": "2018.08.23", "title": " САЩ налагат 25% мито на колите от Европа  "}
{"url": "http://www.duma.bg/node/173651", "text": "1910 - РАЖДА СЕ ДЖУЗЕПЕ МЕАЦА, ИТАЛИАНСКИ ФУТБОЛИСТ (УМИРА 1979 Г.). Топ реализатор на \"Интер\" за всички времена. За 17-те си сезона в Серия \"А\" е отбелязал 264 гола в 439 мача. Умира два дни преди рождения си ден. Седем месеца след смъртта на смятания за най-добър италиански футболист \"храмът на италианския футбол\" (както всички определят стадион \"Сан Сиро\") е наречен в негова памет \"Джузепе Меаца\". 1939 - ПОДПИСАН Е ПАКТЪТ \"РИБЕНТРОП-МОЛОТОВ\". Договорът за ненападение между Германия и СССР е наречен на имената на двамата външни министри. В секретна клауза на пакта страните в близост до двете държави са разделени на \"зони на интерес\". Пактът е нарушен на 22 юни 1941 г., когато Германия напада СССР като част от операция \"Барбароса\". В края на 1989 г. държавното ръководство на СССР направи политическа оценка на пакта от 1939 г., в която осъжда секретните протоколи към договора, като ги окачествява като лична воля на управляващите, нямаща нищо общо с желанията на съветския народ. През 2009 г. по инициатива на ЕП 23 август за пръв път бе отбелязан като Европейски ден за възпоминание на жертвите на престъпленията на сталинизма и нацизма. 1942 - ЗАПОЧВА БИТКАТА ПРИ СТАЛИНГРАД. Продължава шест месеца и е повратен момент в хода на Втората световна война. Един от най-кръвопролитните сблъсъци в човешката история, белязан с жестокост и незачитане на броя на цивилните жертви. По приблизителни изчисления в нея войските на Германия и съюзниците й Румъния, Италия и Унгария губят около 1/4 от личния си състав, воюващ на Източния фронт. СССР губи над един милион убити, ранени, пленени или депортирани войници и мирни жители. 1981 - НА ВРЪХ БУЗЛУДЖА Е ОТКРИТ ДОМ-ПАМЕТНИКЪТ НА БКП, посветен на делото на Димитър Благоев и неговите съратници, които на 2 август 1891 г. там полагат основите на БСДП. Строежът започва през 1974 г. и се финансира с дарения на стойност 14 186 000 лв. Архитектурният проект е дело на колектив, ръководен от арх. Георги Стоилов. Конструкциите са проектирани от колектив с ръководител проф. инж. Добромир Коларов. Художественото оформление на дома-паметник отнема 18 месеца и в него взимат участие над 60 творци. 1999 - УМИРА АНДРЕЙ ЧАПРАЗОВ, АКТЬОР (Р. 1920 Г.). Незабравими са неговите превъплъщения в драматични роли в \"Дон Карлос\", \"Ромео и Жулиета\", \"Крал Лир\", \"Хъшове\" и др. Има над 5000 записа в радиотеатъра и е сред създателите на този жанр у нас. От създаването на телевизията участва в тв постановки. Паметни са ролите му в киното - \"Героите на Шипка\", \"Следите остават\", \"Специалист по всичко\", \"Зарево над Драва\", \"Топло\" и др.     \n \t\n", "date": "2018.08.23", "title": "Датата"}
{"url": "http://www.duma.bg/node/173654", "text": "\n     \n    Стимулиране на отговорното родителство. Подкрепа за работещите родители. \n    1. Въвеждане на семейното подоходно облагане - работещите родители да получават данъчни облекчения за всяко едно дете.  \n    2. Въвеждане на диференцирани ставки на ДДС за детски храни и стоки, учебници и учебни помагала.  \n- Съпътстващи услуги за гледане на дете и тяхната достъпност е силен мотив за семействата, когато решават дали да имат деца, или не.  \n- Създаване на национална програма с участието на общините, за изграждане на детски ясли и градини, където има недостиг на места.  \n- Ежегодно със Закона за държавния бюджет да се отделят нужните средства за реконструкция, модернизация и обзавеждане на училища, детски градини и ясли.  \n- Отпадане на таксите за детски ясли и градини като техният размер следва да бъде включен във финансирането на делегираните от държавата дейности. \n- Подобряване на качеството на грижите в детските заведения чрез допълнителни субсидии от държавата и общините.  \n- В случай на неосигурен достъп до детско заведение родителите да бъдат компенсирани от държавата. \n- Към университетите да се изградят центрове за гледане на малки деца на родители - студенти.  \n- Родителите студенти да бъдат целево стимулирани материално и да имат по-лесни възможности за ползване на общежитие.  \n- Държавата, през бюджетите на университетите, да осигури допълнителни средства за изплащане на стипендии на родители-студенти, отглеждащи малки деца.  \n    3. Обезщетението за отглеждане на дете от 1 до 2 години на осигурените майки трябва да е не по-ниско от размера на минималната работна заплата.  \n    4. Право за получаване на парично обезщетение, ако майката се върне предсрочно на работа - пълен размер до 1 година на детето, и 50% от 1 до 2 години.  \n    5. \"Осигурителна почивка\" за работодатели, осигуряващи заетост на родители с малки деца. Ако държавата иска да насърчи наемането на родители с малки деца, то нека тогава заплати осигурителните вноски за сметка на работодателя за всяка майка, която отглежда дете до постъпването му в първи клас. Възвращаемостта от подобна мярка надвишава разходите от нейното въвеждане - ще се повишат нивата на заетост на лица в трудоспособна възраст, ще намалеят разходите за социални плащания, ще се намали детската бедност. \n    6. Подкрепа за съвместяването на професионалните и семейните роли с функциите и отговорностите в домашна среда. Насърчаване на гъвкавите условия на труд - непълно и гъвкаво работно време, надомна и дистанционна работа. Намалено (гъвкаво) работно време за майките с деца от 1 до 3 години.  \n    7. Актуализиране на семейните помощи в унисон с издръжката на семействата с деца. Нови критерии за по-ефективно и по-справедливо разпределение на детските добавки и семейните помощи като инструменти за подпомагане на семействата с деца в България. Обвързване на семейните помощи със социалните услуги и с цялостна оценка на грижите за детето в семейството.  \n    8. Подкрепа за самотните майки, съпроводена от мерки за избягване на злоупотреби със социални помощи за самотни родители. \nОсигуряване на условия за висок обхват на децата в образователната система, качествено образование и професионална квалификация. \n    І. Въвеждане на диференциран подход за размера на детските добавки, съобразен с посещението, успеха в училище и преминаването в по-висока степен на образование. \n    ІІ. Образователна интеграция и реинтеграция.  \n- Идентифициране на рано отпадналите от училище, реинтеграция и задържането им в образователната система.  \n- Изравняване качеството на образованието в големите и малките населени места. \n- Допълнителна (целодневна) работа с децата. \n- Продължаване на процесите на десегрегация в образованието. \n- Стимулиране на семейства с деца, посещаващи общински и държавни детски заведения и училища.  \n- Осигуряване на средства за началото на учебната година, за деца до 16 години от бедни семейства.  \n- Безплатни учебници и учебни материали, покриване на транспортните разходи за всички ученици от средното образование.  \n    ІІІ. Насочване на усилия, за да се даде \"втори шанс\" на младежите, които са напуснали преждевременно образователната система, да се интегрират в обществото. Повторно включване в образователната система и публична подкрепа за намиране и задържане на работа.  \n    ІV. Увеличаване средствата по Националния план за действие по заетостта. Развитие на програмите за стажуване, чиракуване и субсидирана заетост за млади хора. Програми за алтернативни грижи за деца - почасова грижа, програми за осигуряване на заетост за безработни  лица над 55-годишна възраст за подпомагане отглеждането на деца на заети семейства, дневни центрове и др. \nУсловия за отглеждане на здрави български деца \n     \n1. Осигуреност на всяка община със звена за навременна, достъпна и качествена педиатрична и акушеро-гинекологична помощ, оборудвани с високотехнологична медицинска техника и специалисти.  \n    2. Увеличаване на финансовите средства за първичната извънболнична помощ с цел повишаване на ефекта от женската и детската консултация. \n    3. Обвързване на пренеталната диагностика с изплащане на обезщетенията и помощите при бременност и раждане.  \n    4. Целеви програми за здравна просвета и култура на хранене  на децата, бременните и родилките.  \n    5. Разширяване на обхвата на извънболничната дентална помощ в посока профилактика на оралните заболявания на децата от 0 до 18-годишна възраст.  \n    6. Стимули за специализация и професионално израстване на медицинските кадри с педиатричен и АГ профил.  \n    7. Специализирани програми за повишаване на сексуалната култура на учениците и младите хора и прилагане на семейното планиране при осъществяване на репродуктивните им нагласи.   \n    8. Държавна политика за подпомагане (финансово, образователно и т.н.) за лекуване на всички форми на стерилитет. Включване на лечението на безплодието като клинични пътеки, финансирани от Здравната каса. \n    9. Осигуряване на необходимите финансови средства за подкрепа на семействата за раждане на дете чрез метода асистирана репродукция. \n    10. Мерки за стриктно прилагане на действащото законодателство при ранните раждания от малолетни майки. \n    11. Засилване на контрола за прилагане на законодателството за защита на труда на жените и майчинството.  \n     Ефективни политики в областта на миграцията и интеграцията     1. Нова Национална стратегия за миграция и интеграция, отчитаща променената външнополитическа среда, отстояване на националните интереси и конкретни мерки за стимулиране на връщането на образованите българи в трудоспособна възраст обратно в страната. \n    Политика за възрастните хора \n    1. Преизчисляване на пенсиите с актуалния среден осигурителен доход. \n    2. Стимули за доброволно оставане на възрастните хора в заетост. Разширяване на съществуващите гъвкави елементи за насърчаване на по-дългото оставане на пазара на труда. Всяка година стаж след придобиване право на пенсия да носи по-голям процент, например:    1 г. - 4, 2 г. - 4.5, 3 г. - 5. \n    3. Профилактика и ранна диагностика, особено на групите заболявания, които водят до висока смъртност. \n    4. Създаване на допълнителен фонд за дългосрочна грижа за възрастни (и хора с увреждания).  \n    5. Приемане на Закон за възрастните хора.   \n \t\n", "date": "2018.08.23", "title": "Демографската криза"}
{"url": "http://www.duma.bg/node/173670", "text": "Ливиу Драгня, лидер на управляващата в Румъния Социалдемократическа партия, разкри, че през миналата година срещу него е имало опит за убийство. Той поясни, че четирима чужденци, които е трябвало да го ликвидират, са останали в Румъния за три седмици в топ хотел в Букурещ. Те са получили пари от \"много известен човек\", съобщава местният сайт Hotnews.ro. \nДрагня направи разкритията в телевизионно интервю за Antena 3 във вторник вечерта. \n\"През миналата година имаше опит за ликвидирането ми, дойдоха четирима чужденци, те бяха тук три седмици. Разбрах кой им е платил, но не мога да спомена името, човек, който е много известен в света\", разказа Драгня. \nНа въпрос на водещия дали човекът, който е наел убийците, е Джордж Сорос, Драгня отговори: \"Не мисля за него, той мисли за мен\". \nЛидерът на социалдемократите също говори за насилието в центъра на Букурещ на 10 август, наричайки протеста \"неуспешен опит за преврат\". Той говори за \"паравоенна организация\" и още веднъж обвини президента Клаус Йоханис, че поощрява протестите. Драгня смята, че намесата на силите за борба с безредиците не е била непропорционална. \nСоциалистът обяви, че иска отстраняването на Клаус Йоханис и се надява коалиционните му партньори да се съгласят на това. Според него премиерът Виорика Дънчила трябва да остане на поста до най-малко 2020 г., тъй като е много добър министър-председател. \n\"Видях един провалил се опит за държавен преврат. За това се говореше в социалните мрежи: вече няма да има закони и правосъдие, да свалим правителството и вземем властта\". Драгня, който е и председател на Камарата на депутатите на Румънския парламент, смята, че протестите против правителството на СДП имат подкрепата на мултинационалните компании, които знаят, че той не гледа през пръсти на неплащането на данъци. \n\"Има една група от крупни компании, които действат така, че да постигнат висока печалба, без обаче да заплащат данъци в държавния бюджет. Става въпрос за няколко мултинационални компании и няколко банки. Те финансират протестното движение и подстрекават собствените си служители да участват в него\", подчерта Драгня. \nОколо 100 000 души, предимно мирни протестиращи от румънската диаспора, организираха демонстрация срещу правителството на 10 август. Силите за борба с безредиците използваха водно оръдие и сълзотворен газ срещу тълпата. Повече от 450 души потърсиха медицинска помощ, а десетки бяха хоспитализирани. \nПредседателят на управляващата партия коментира и въпроса за отстраняване на президента Клаус Йоханис. \"В партията има сериозно брожение. [Пита се] защо не сме започнали протести пред вратите на президентството. Много е възможно да започнем. В края на месеца има заседание на изпълнителния комитет на СДП, на което ще вземем решение\".   \n \t\n", "date": "2018.08.23", "title": "Румънският лидер Драгня: Опитаха се да ме убият "}
{"url": "http://www.duma.bg/node/173658", "text": "Цял месец вече, откакто министърът на Българското председателство на Съвета на ЕС Лиляна Павлова изчезна напълно от обществения живот на страната. След като през шестте месеца на усилена подготовка за европредседателство - че и половин година преди това, любимката на премиера Бойко Борисов не слизаше от ефир подобно на шефа си, сега буквално се изпари. След всекидневните й хвалби как България преди е била подценявана, но сега е с високата оценка от всички за европредседателството и вече се е доказала като добър играч на външнополитическата сцена, Лилето замлъкна от месец насам. Което е нетипично за нея. \nПавлова не се е вясвала на събития и пред медии от средата на юли - последната й документирана обществена изява в качеството й на член на правителството датира от 18 юли. Тогава тя докладва последно за свършеното от нея през шестте месеца, като пак не пропусна да изтъкне как сме впечатлили чужденците - и тези от ЕС, и другите от Западните Балкани. В този ден Павлова бе привикана на изслушване пред парламентарната комисия по европейските въпроси и контрол на европейските фондове, за да докладва как правителството е изпълнило заложените приоритети на страната. Лаконични отговори На последните няколко редовни правителствени заседания  тази устата и напориста дама, полифункционален кадър на ГЕРБ, също отсъства. Забелязвайки това, отправихме официално запитване към правителствената информационна служба със следните въпроси:  \n- Още ли е министър на европредседателството г-жа Павлова, и ако да - с какво точно е ангажирана в момента по своя ресор? \n- Присъстваше ли г-жа Павлова на заседанието на Министерския съвет на 15 август, както и на предходните две заседания? \n- Защо от близо месец г-жа Павлова не е имала официални обществени изяви като министър? \n- В годишен отпуск ли е г-жа Павлова и ако да - докога? \nОт пресцентъра на Министерския съвет отговориха на ДУМА експресно, но твърде лаконично: \n\"- Министърът за Българското председателство на Съвета на ЕС 2018 г-жа Лиляна Павлова продължава да координира въпросите, свързани с Европейския съюз, изпълнението на приоритетите по Програмата на Трио Председателството Естония-България-Австрия (01.07.2017-31.12.2018 г.), председателства и ръководи заседанията на Съвета по европейките въпроси към МС, и съгласно разпореждането на министър-председателя и договореното с премиера на Китай Ли Къцян работи по създаването на Глобален партньорски център в София в рамките на Инициатива 16+1. \n- Съгласно Заповед - 0-1783 от 09.07.2018 г. на министър-председателя, министър Лиляна Павлова е в 10-дневен платен годишен отпуск, считано от 6 август 2018 г. По тази причина на заседанията на Министерски съвет, проведени съответно на 8 и на 15 август 2018 г., тя беше представлявана от заместник-министър Олег Петков. Министърът за българското председателство на Съвета на ЕС 2018 присъства лично на заседанието на 1 август 2018 г. \n- Програмата на министър Павлова е изключително интензивна и всички работни срещи, които провежда или в които участва, имат единствено официален характер. Но не всички официални срещи са свързани с публични изяви. \n- Министър Павлова е в платен годишен отпуск от 6 август 2018 г. до 17 август 2018 г.\".  \nОт тези отговори личи, че действително министър Павлова напоследък е освободена от заседанията на кабинета. 10-дневен платен годишен отпуск пък означава двуседмична ваканция, но отсъствието й от обществената сцена очевидно е два пъти по-дълго. Полифункционален кадър на ГЕРБ \"Да съм министър не е самоцел, има достатъчно работа за всички\", отговори Павлова на журналисти в края на април, запитана какъв пост ще заеме след края на европредседателството. После допълни, че до края на триото (трите поредни председателства на Естония-България-Австрия) \"много вода ще изтече дотогава\". Все пак от отговорите на пресцентъра разбрахме, че докато тече и австрийското европредседателство, Павлова ще е ангажирана с ресора си. Като формална причина за това се посочва, че Лилето трябва да следи и отстоява пред австрийското домакинство приемствеността на българските приоритети - особено този за евроинтеграцията на страните от Западните Балкани (разбирай НАТО). Което вероятно означава непрестанни командировки на Лилето до Виена и до Брюксел с държавни средства, на гърба на българските данъкоплатци. \nОсвен любимка на Борисов, Лиляна Павлова е от полифункционалните и свръхоборотни кадри на ГЕРБ, които пасват за всеки държавен пост. Два мандата, въпреки младостта си, тя бе министър на регионалното развитие и благоустройството и умело градеше висок обществен рейтинг с каска на главата по строежите на магистрали в страната. Да не забравяме, че тя замени на поста в МРРБ новоизбрания президент Росен Плевнелиев в първото правителство на Борисов. Преди това Павлова беше само регионален заместник-министър. После обаче бе изстреляна стремглаво на политическия връх, като дори премиерът я произведе в свой заместник. Във втория кабинет на Борисов младата фурия, очаквано, пак получи МРРБ. Имайки предвид, че това е второто министерство по обем на евросубсидии след земеделското, партията на Борисов никога не го отстъпи на коалиционен партньор. А Павлова явно е най-подходяща за \"правилното разпределение\" на милиардите по регионалната програма.  \nОтличничката в Борисовия кабинет щеше отново да получи \"златната кокошка\" МРРБ и в третия управленски мандат, ако не беше избухнал корупционният скандал с Агенция \"Пътна инфраструктура\". Близкият до Павлова шеф на подопечната й агенция АПИ Лазар Лазаров бе обвинен в умишлена безстопанственост в особено големи размери. Според прокуратурата, от август 2014 г. до юли 2015 г. той умишлено е ощетил агенцията с 41,6 млн. лв. при строителството на лот 1 на АМ \"Марица\". Какво друго би могло да означава това, освен че милионите са се изпарили. Как и къде - не е изяснено и доказано, но самият Лазаров бе уволнен и даден на съд, а менторката му Лиляна Павлова бе \"понижена\" в длъжност - в министър на българското председателство.  Министър за Западните Балкани Два са вариантите за бъдещия висок пост на Павлова от началото на 2019 г. Първо, в началото на юли от МС плъзнаха слухове, че се гласи ново министерство за нея, през което ще минават много европари за изграждането на стратегически международни инфраструктурни проекти у нас и на Западните Балкани. Резонно името му щяло да е Министерство за Западните Балкани. Новината плъзна в сайтовете на 6 юли с уточнението, че до края на седмицата (8 юли) в МС ще бъде внесено предложение за създаване на ново министерство в България, оглавявано от Павлова. Според осведомени, идеята на Борисов била това министерство да продължи създадените досега връзки със страните от региона и политиките на България. Целият екип на сегашното Министерство на европредседателството се гласял да премине в новото. Мечтата Борисова била България да продължи да укрепва позициите си на регионален лидер пред Европа. За новото министерството от бюджета щели да се отделят над 200 млн. лв., за да се продължи със срещите и конференциите за Западните Балкани, коментираха експерти в медиите. Такова министерство обаче и досега няма. \nИзказване на Борисов по темата все пак потвърди слуховете. \"Това министерство ясно ще покаже позицията на България и последователната политика на ГЕРБ и България в региона, което беше оценено с отличен след шестмесеченото ни председателство от всички лидери на Европа. Лиляна Павлова се е справила отлично и затова е важно да продължим тази линия като държава\", коментира премиерът, малко преди у нас да пристигне огромната делегация от Китай. \nСпоред запознати, всичко това се прави с цел България да стане бенефициент на всички европрограми за инфраструктурни проекти в региона, като отговаря най-вече за строежа на пътища и магистрали. За тези пари Борисов лобира пред Германия от първия ден на Българското председателство. Осведомени твърдят, че като министър за Западните Балкани Павлова щяла да получава над 10 000 лв. Всеки месец за чиновниците в министерството й щяло да има и бонуси, защото работата била много отговорна и важна, а екипът й е натрупал много опит, с който да постигне невероятни успехи за България. Отговорник за милиардите от Китай На 8 юли Бойко Борисов предложи министърът за Българското председателство Лиляна Павлова да поеме организацията по създаването и управлението на бъдещия Глобален център за партньорство на държавите от Централна и Източна Европа и Китай. Това обявиха от пресслужбата на правителството след разговор на българския премиер с председателя на Държавния съвет на Китай Ли Къцян. Китайският премиер пристигна за 4 дни в София, начело на държавна делегация от над 100 души - експерти от различни сфери. От пресслужбата на кабинета посочват, че по време на разговор Борисов и Къцян са подчертали \"важността на договореностите в София - ангажираността на китайската страна към проекта АЕЦ \"Белене\", участието на Китай в  инфраструктурни проекти, съгласието за създаването на Глобален център за партньорство на държавите от ЦИЕ и Китай и подписаните документи за насърчаване на икономическото и търговското сътрудничество.  \nТова засега е постът, който Бойко Борисов гласи за Лиляна Павлова, ако \"не й мине котка път\". Лилето се готви усърдно за огромната си по значимост роля на разпределител на китайските милиарди за региона, пазейки нетипично за нея мълчание, това се потвърждава и от отговора на пресцентъра на МС до ДУМА. Вероятно Лилето си е взела и частен учител по китайски език за сметка на данъкоплатците...  \n    \n \t\n", "date": "2018.08.23", "title": "Мистериозното изчезване на Лиляна Павлова  "}
{"url": "http://www.duma.bg/node/173655", "text": "Няма нищо по-приказно от това сутрин да те будят трелитe на славеи, мърморенето на току-що събуденото море, прозявката на още съненото слънце, която то крие зад пухкаво облаче... Да, така е в Каварна. В малкия град, в който в 5 часа сутринта не започва да трещи по релсите трамвай номер 5, а неоновите светлини на рекламите не се прецеждат цяла нощ дори през спуснатите щори. Да, в малкия град \"трамваи, коли не звънят и реклами неонови няма\", както се пее в една песен... Ако мечтаете за тишината и спокойствието, в които да прекарате лятната си отпуска, елате в Каварна. И, повярвайте, ще спрете да бленувате за огромните туристически мегаполиси, в които ще стъпвате по бетон, ще седите на шезлонги по терасите и ще сте заобиколени от небостъргачи, кич и чалга.  \nВече осма година прекарваме лятната си отпуска в Каварна. Влюбих се в него, в омайната пасторална атмосфера на малкото градче, в дъхавите цветя, които надничат от всяко дворче, в ласкавото топло море, което те допуска да влезеш плавно навътре до сърцето му, в зеленината, която е бухнала навсякъде, във величието на Чиракман, който като огромен кораб достолепно пори водата със своя връх... И може би не е случайно, че той носи името си, което на старотюркски означава \"светилник\", \"факел\". Защото платото наистина е като пътеводител в каварненския залив.  \nВсъщност Чиракман е нещо като символа на Каварна. Забелязала съм, че всеки, който стъпи на морския бряг, първо снима величествената твърдина. А и Чиракман е скътал уникалната история на града. Археолозите продължават да събират артефакти по върховете му. След 10-годишно прекъсване тази година разкопките ще продължат, а Чиракман ще продължи да разкрива тайните на древна Каварна. При траките и римляните селището се казвало Бизоне. По-късно тук се установяват славяните и прабългарите, които го преименуват в Карвуна и изграждат старобългарско селище, което става център на областта Добруджа, която е основната част от първоначалната територия на създадената през 681 г. от хан Аспарух българска държава. Градчето преминава през трудните перипетии на османското иго, въстания, погроми и румънско владичество, но оцелява и днес е предпочитана туристическа дестинация. \nОще щом стъпихме на плажа, покрит с копринен пясък, ни впечатли новият му облик. Чисто, подредено, спокойно. От заведенията се носи тиха, приятна музика. А места за паркиране - колкото искате. Истински европейски морски град! И друго учудва. До миналата година тук звучеше най-вече руски говор. Сега вече повечето плажуващи говорят румънски. Чува се и словашка, чешка, унгарска, германска, даже и финландска, реч. Е, и руските възклицания не са рядкост, като че ли напук на информацията за отлив на туристите от Русия по нашето Черноморие.  \nИ още първата вечер - изненада! Цял ден следим от вилата на Сатиричния театър, в която сме отседнали, изграждането на огромна сцена на брега на морето, която приюти участниците в \"БГ Поп Рок Сцена\" 2018. Първата вечер слушахме Павел и Венци Венц, група \"Jeremy\", Тита и Криско, които, за радост на стотиците си младите  почитатели, изпълниха най-нашумелите си хитове. Втората вечер на сцената се качиха Михаела Филева и група \"Контрол\", а гвоздеят на \"БГ Поп Рок Сцена\" бе група \"Легендите\". Формацията представи живата история на българския рок под наслов \"Песните, които всички обичаме\". Е, и ние си попяхме, че то рокерското сърце издържа ли...!? \nТази година ще пропуснем пищния и уникален Фестивал на фойерверките, защото началото му е след края на нашата почивка, но още пазим видеоклипчетата от минали години... Но затова пък пийнахме и замезихме в открития наскоро в Каварна първи у нас и шести в света Музей на историята на водката, който разказва как е възникнала популярната напитка и разни други забавни историйки за нея.  \nНаши приятели каварненци пък ни накараха да съжаляваме, че не сме присъствали на традиционния Национален фестивал на любителските театри, който се провежда през юни. Той е под патронажа на кмета на Каварна Нина Ставрева и тази година бележи 21-то си издание. Откриването му е направила вицепрезидентката Илияна Йотова. Фестивалът се радва на голям интерес от страна на театралните самодейци. Организира се от 1998 година в памет на изтъкнатия български театровед от Каварна проф. Гочо Гочев. \nНе пропуснахме обаче откриването на изложбата \"Пътища на лятото\" на омъжената за българин известна френска художничка Ан дьо Колбер-Христофоров и Елена Панайотова, която беше представена в галерия \"Христо Градечлиев\". Тя носи името на родения в града известен художник, работил в областта на графиката, илюстрацията, плаката, графичния дизайн. Тук могат да се видят картините \"Последната защита на Карвуна\" и \"Каварненското въстание-юли 1877 г.\" на проф. Борис Данков, както и \"Калиакра\" на Петър Гочев. Във фонда на галерията се съхраняват произведения на изкуството и на художници като Марио Жеков, Димитър Киров, Стоян Венев, Георги Божилов, Златка Дъбова, Стоимен Стоилов и много други. \nИ тъй като съпругът ми Тошко е нереализирал се историк, няма начин да не посетим, както всяка година, Историческия музей, който пази част от паметта на града и неговите жители. Експозицията му се попълва периодично. Пристъпваме с благоговение и разглеждаме множество доказателства за разцвета на Каварна като столица на Добруджанското деспотство, както и най-новите проучвания на българските археолози от 2008 година за крепостта. Експозицията на музея е под името \"Добруджа и морето\" и е уредена в реставрирана средновековна баня. Там можете да видите каменни котви, амфори, съкровища, монети, както и други предмети от ранното и късното Средновековие. Но по-атрактивен е Етнографският  комплекс, който се помещава в стара реставрирана къща с красив двор, обсипан с цветя и с множество пътечки. Красивата постройка е била дом на средно богато каварненско семейство, което е живяло в края на 20 век. В стаите й са изложени  автентични гагаузка, котленска и северно-добруджански носии. Чрез дантелените пердета, покривката на спалнята, мельота и други са представени различните техники на плетене \nНа празника на Голяма Богородица, като истински християни, се отбихме да запалим свещички във възрожденската черква \"Успение Богородично\". Храмът се намира в централната част на Каварна. Той е изграден през 1860 г. на старо култово място, върху руините на по-ранна постройка. Църквата е с интересен и уникален интериор. Построена от правоъгълни каменни блокове и има издигната невисока камбанария с квадратна основа. Иконостасът е без дърворезба и в него са поместени два реда красиви и майсторски изработени икони. Пет от големите икони в царския ред са дело на тревненския иконописец Ангел Досюв Зографов. В Каварна има още един уникален храм. Църквата \"Свети Георги\" е най-старата запазена възрожденска сграда в града. Поглеждаме изсечения каменен надпис над южната врата и четем, че xрамът е бил построен през 1836 г. Той е свързан с борбата на местното население за освобождение. Опожарен е по време на Каварненското въстание през 1877 година. По решение на местните власти свети Георги е обявен за покровител на Каварна, а 6 май става официален празник на града.  \nОбщина Каварна е сред малкото останали места по нашето Черноморие, чиято природа е останала девствена и непокътната от урбанизацията. Има пет защитени зони - Белите скали, Било, Калиакра, Комплекс Калиакра и Крайморска Добруджа, както и защитените местности Яйлата и Степите, птичият залив Тауклиман и малката особено красива влажна зона Болата. Особено любопитно място е птичият залив, който отстои на 16 км североизточно от града и представлява вътрешно крайбрежно езеро от лиманен тип. Разположено е върху крайморска скална тераса, заобиколена от гъста растителност. Това наистина е един забележителен пейзаж, който те изпълва с особено чувство на безбрежност.      \n \t\n", "date": "2018.08.23", "title": " Каварна - загадъчна, чудата, уникална  "}
{"url": "http://www.duma.bg/node/173657", "text": "Вече, както стана от ясно по-ясно, ще отбелязваме и празнуваме велики възрожденци и кръгли годишнини от нашата история съвместно с Македония. Ако тя благоволи да реши, че те са не само македонски, но и български... Дотук я докарахме, защото все се намира по някой псевдополитик, готов да си сложи главата на дръвника на народното презрение и да се откаже от предците ни. (На тая тема вж. анкетата на Кузман Шапкарев по-долу.) \nМакедонските историчари изградиха македонската нация върху стълбовете й - \"правите македонци\": Райко Жинзифов (1839-1877), Константин Миладинов (1830-1862), Димитър Миладинов (1810-1862), Григор Пърличев (1830-1893) , Кузман Шапкарев (1834-1909), Гоце Делчев (1872-1903), Яне Сандански (1872-1915) и стотици още забележителни български герои и творци от по-далечното и по-близкото минало, които Титовите политици и културтрегери пладнешки отвлякоха и до днес дори не помислят да се откажат от тях. Наскоро и с Димитър Талев (1898-1966) се заиграха. Пък и кой да ги принуди поне да се позамислят. Европейци сме! Кой каквото поиска от нас - да заповяда, на тепсия ще им го поднесем. Така нашите властници начело с грамаданския ни духовен пигмей узаконяват невиждания досега никъде по света грабеж на история и култура под формата на благовиден предлог за съвместни чествания и отбелязвания. Тежки думи! Но като прочетете текстовете, които сме ви подготвили днес, ми се струва, че сами ще потърсите и други, още по-люти. Защото нашите предци биха преглътнали доста обиди, както са го правели и приживе, но да им отнемеш или да премълчиш, че са българи, по-добре да им забиеш чекийката си за рязане на подлучен салам право в сърцата. \nГърците заради едното име блокираха Македония за десетилетия, а премиерот ни обещава нещо да направи, ама в нейното далечно европейско предбъдеще. Преди дни Заев без свян обяви и Илинденско-преображенското въстание за македонско. Извинение не последва, прав е президентът Радев, понеже пет думи във фейсбук не са извинение на държавник. Още по-прав е Радев, че евроатлантическата перспектива на Македония не може да е за сметка на нашата идентичност, история и суверенитет и че е нужен допълнителен анекс към договора ни с Македония в този смисъл. Защото завчера пък Заев разтръби, че \"македонският език ще стане равноправен на всички езици в ЕС\". Преследват си хората целите и не са ни виновни, че нашата власт предава без бой българските. Тези дни наши анализатори заговориха дори за преразглеждане на този договор. А като Бойко е толкова кабадалия (наперен - б.а.), защо не направи нещо далеч по-ефективно - да блокира за НАТО нашата инатлива съседка още днес, по примера на Ципрас. Сакън! Май ни остава едно - сами да им дадем и Паисий, Левски и Ботев, та да се свърши. \nАко прочетете откровенията на великите наши възрожденци и национални герои, които сме ви подготвили днес, сами ще решите, както обикновено, кое как е. Каква височайша комисия днес, измислена фарисейски от Борисов, може да решава каквото и да било и да има думата пред саморъчните свидетелства на българските герои! На Гоце Делчев отделяме повечко място. Та нали според Скопие той е чутовният херой македонски. Нека се види какво мисли самият Гоце по вопросот. Хвърлете поглед и на двете факсимилета - първото е издание в Загреб от 1861 г. с добре познатото оригинално заглавие \"Български народни песни\", собрани от братья Миладиновци Димитриья и Константина. А другото факсимиле е на титулната страница на същия сборник, но отпечатан през 1983 г. в Скопие, което носи заглавието \"Зборник на народни песни\" на братя Димитрия и Константин Миладиновци. Основното определение - български, го е хванала липсата. И я наричат \"свещената книга на македонския народ\". Няма нужда да си хабим думите. Грозно и отвратително до немай къде! \nЗатова поклон на благодарност пред великите славянски учени Йован Раич, Вук Караджич, Йерней Копитар, Йосиф Добровски, Йосип Щросмайер, Виктор Григориевич и др., които отдадоха таланта си и на възкресението на българския език и род. \nПо Живково време се подготви и публикува много нещо с илюзорната цел да убедим комшиите и света, че македонците са си българи, с риск да се сритаме жестоко и с Москва. Издаден бе включително фундаменталният труд \"Македония, сборник от документи и материали\" (Изд. на БАН, 1978 г.), на който се опираме няколко пъти и в тази публикация. А сега май се налага да се върши същото с илюзията за ограмотяване и освестяване на родните ни властници, които на всичко са способни, но само не и да скършат хатъра на янките. \nБезнадеждна мисия - акъл побеждава ли сребърници и мания за величие? Но да опитаме. Вук Караджич (1777-1864),  \"Додатък към Санктпетербургските сравнителни речници на всички езици и наречия, с особен оглед към български език\" : 1822 г. \nОсобени образци от българския език \nПонеже българският език до днеска много малко е познат на учените людйе, затова тук аз притурям: първо, из евангелието притчите за Самарянина и за блудния син и Отче наш; и, второ, няколко народни песни български. За превода из евангелието имам да благодаря на същия българин, който ми показа и думите в речника, а за песните благодаря на друг българин, тоже из Разлог... Оьле горо зелена! Што си, горо, повехнала? \nПовехнала, посахнала? \nДали те je, горо, слана узнобила, \nгели те je, горо, пожар опаржило: \n... \nТоку ми je срце изгорело \nФчера проьдоха три синЯира робе: \nПрви синЯир се млади девоЮи гркиЬки. \nКату идеха и плачаха: \nДе je наше богатство? \nФтори синЯир се црнооки влахинки, \nИдеха и плачаха: Милите влашки жълтици! \nТреЮиьа се млади невести бугарски, \nИдеха и плачаха: милото наше отечество! \nМилите наши машки дечица! \n25.ІІ.1846 г. След заминаването Ви не съм получил нито ред. Между това моите старания за нашия български език и българските [народни] песни според вашата поръка са ненадминати. Не преставам да продължавам изпълнението на моите обещания към Ваша милост, защото българите спонтанно се стремят към истината... Тъга за юг  \nКонстантин Миладинов Орелски криля как да си метнех \nи в наши стърни да си прелетнех! \nНа наши места я да си идам, \nда видам Стамбол, Кукуш да видам; \nда видам дали сънце и тамо \nмрачно угревят, како и вамо. Ако как овде сънце ме стретит, \nако пак мрачно сънцето светит, \nна път далечни я ке се стегнам \nи в други стърни ке си побегнам, \nкъдето сънцето светло угревят, \nкъде небото дзвезди посевят. Овде йе мрачно и мрак м' обвива \nи темна мъгла земя покрива; \nмразой и снегой, и пепелници, \nсилни ветрища и виюлици; \nоколу мъгли и мразой земни, \nа в гръди студой и мисли темни. \nНе, я не можам овде да седам! \nНе, я не можам мразой да гледам! Дайте ми криля я да си метнам \nи в наши стърни да си прелетнам. \nНа наши места я да си идам, \nда видам Охрид, Струга да видам. \nТамо зората греит душата \nи сънце светло зайдвит в гората; \nтамо дарбите - природна сила \nсо съта раскош ги растурила: \nбистро езеро гледаш белеит \nи си од ветар синотемнеит; \nполе, погледниш или планина, \nсегде божева йе хубавина. \nТамо по сърце в кавал да свирам, \nсънце да зайдвит, я да умирам.  (1815-1905): \n\"Винаги съм аз обичал и почитал достойния, здравия по ум и сърце, и особино пък трудолюбивия, непорочен и честен български народ, и мога каза, че споменът за покойния Миладинов (Константин) всякога ми трогнува сърцето. Той ви бе момък скромен, мил, трудолюбив, невинен и крайни родолюбец - същи и жив образ на достойния свой български народ... Когато блажений покойник първи път ми поднесе во Виена своите български народни песни, които са от също такава хомеровска  (омировска -  бел.авт.) стойност, както и нашите хърватски, те бяха написани с гръцко азбуке. Поради това аз му рекох: \"Да ти кажа, Миладинов, ако мислиш да ти издам песните, трябва завинаги да се отречеш от чуждите гръцки букви...\" \"Блажени са устата, каза ми той, които ми изрекоха това желание, и никой не е по-готов от мене да го извърши.\" И наистина, он извърши това... и сам Бог знае дали не е спомогнало именно това обстоятелство, че той заедно с брата си падна в тъмницата Цариградска, защото гърците се гневеха много повече от самите турци на тия с букви словенски печатани песни.\" В Скопие отбелязаха 150-годишнината на сборника на братя Миладинови \"Български народни песни\" \n 29 юни 2011 г.  \nСкопие, Македония (КРОСС) Сто и петдесет годишнината на сборника \"Български народни песни\", издаден в Загреб през 1861 година от братя Миладинови днес бе официално отбелязана в Националната и университетска библиотека в Скопие, при което отново внимателно и целенасочено бе пропуснато определението \"български\" за епохалния труд на стружките братя - възрожденци Димитър и Константин Миладинови, предаде БНР. \nГовори се изключително и само за \"зборникот на брякя Миладиновци\", без да се назовава неговото оригинално и истинско име - \"Български народни песни\"! Според председателя на македонското дружество на писателите Раде Силян \"зборникот\" бил \"завет и свещена книга, която има голям принос за македонския народ и идеята за възкресение на потиснатия македонски дух\". \n\"Българските народни песни\", събрани и издадени от братя Миладинови в Загреб със съдействието и подкрепата на епископ Йосип Щросмаер, тук се представят единствено и изключително като \"македонски\", а фототипното издание на оригинала, който се появи преди няколко години, днес не може да бъде намерено никъде. \nТези дни на различни форуми и чествания тук се отбелязва 150-годишнината - при пълно премълчаване на оригиналното име на сборника \"Български народни песни\", съставен от стружките възрожденци братя Миладинови. Из \"Вера и народност\", четиво из \"Българский буквар\" на Кузман Шапкарев, 1868 г.: \nПитание: Що е най-свето человеку? \nОтговор: Верата и народността. \nПитание: Спроти верата какъв си? \nОтговор: Християнин. \nПитание: А по народност що си\" \nОтговор: По народност съм българин. \nПитание: Защо? \nОтговор: Защо съм роден от татко и майка българе и говорам (сборувам) български. \nПитание: Не бидвит ли да си изменит човек верата и народността? \nОтговор: Има такви людйе що си изменват верата и народността, току тийе чинат най-тежък грях; такви людйе ся имает от светът за предатели. Тийе никому не са мили, ами секой ги мразит и ненавиждать затова яз никога не ке проста за ми поминит такво нещо в умът ми и всекога ке се мъчйа са свестявам такви изумени людйе. Из предговора на Райко Жинзифов към превода на български език на \"Слово за полка Игорев\", 1863 г. \nНие за българский язик бройме той язик, кой ся говорит по цела Македония, Тракия и България, между говорите на кой има малу многу разлика, но мие, както и секой българин, не късоглед, не можиме да речиме що словото ръка или вода е македонско или тракийско, а ръка или вода е българско, защото нема македонци, нема тракийци като отделни народи, а има славяне-българи, които живеят по реченните места, имената на кои може би, имаят си право в землеописанието, а не в народността; накъсо да речиме, има един целен народ българский и един язик българский, който как и секой кой му драго другий язик се делит на наречия... \n\"O, гърци, гърци, чуйте нас,  \nчуйте наш народен глас! \nЗнайме ми, разбираме ми \nзлобна цел, коя криете ви. \nДосега не погърчихте нас, \nзанапред храбро чекаме вас. \nВреме ет дошло, не ет далеч, \nс остро ли перо, с остър ли меч \nке делим, ке ся караме ми \nв сегашни дни и в подирни дни, \nв широко поле,- в планина \nза народност и за правина, \nза бащина, за майчин язик... \nОхрид и Търнов веч дали вик. \nМакедония, чудна страна, \nнема да бидит гърчка она! \nШума и гора, и планина, \nсамий камен на тая страна, \nптица и риба в Вардар река, \nживо, мъртво на свои крака \nке станат и ке дадат ответ \nна цела Европа, на цел свет: Я българка сум. Българин сум я, \nбългаре живеят в тая страна!... Райко Жинзифов, 1860 г., \"Гулаб\" \nКога Эе стигнеш во моьа земьа \nво Бугарска Македониьа \nЭе видиш Бугари ьунаци \nнестрашливи македонци... \nРечи речи: \"Македонии вие Бугари ьунаци \nдокога вие во темница Эе седите црни лица? \nСите согласни станете \nБугарски школи отворете \nво цркви Бугарски читаьте, \nод никого не се плашите! \n Прищина, 1896 12.ІІІ. \nБай Зографский, \nПреди всичко поканвам те по-скоро до проводиш камите и още, ако са останали в твоята къща 8 екземпляра \"Биографията на Левски\" при моето заминавание, проводи и тех... \nС братски поздрав Ахил София, 11.ІІІ. \nНикола, \n...От братя Иванови се научих, че братя Цветкови пак са искали да ти попречат за вдиганието и пренасанието. Ако българите не беха глупави, немаше толкоз да тлеят в робство... \nНикола, \n...Пратили ли са Братя Иванови друга пратка след тая от 260-те? Загатваш ми за некой си уловен шпионин, без да ми дадиш некакви подробности по неговото изследвание. Ние окръжени с цел полк от такива народни приятели, но кой може се занимава с тех... Тия гадове намерил село без псета, дето се рекло, та свободно циркулират по всичките краища на Българията. Турците, колкото по-безумни се показват с мерките, взимани за запазвание на държавата си вътре в Македония, толкова по-хитри стават тук пред самозабравата на тукашните македонци, които с своя решителен патриотизъм не само че отиват да дават материал на шпионите, но и обезпечават животът на последните. \"Иде умът, но след като си иде кумът!!\" Горко на вътрешните страдалци!!!... \nС братски поздрав Ахил Кюстендил 97 г. 4 май \nНикола,  \nТежко е човеку да има работа с шарлатани, каквито са тукашните управници; горко и нам, че нуждата не е тласнала да търсим помощта им; но какво да се прави, \"удавений за сламката се лови.\" Зная го, че властта е символ на измамата, насилието, грабежът, но, казвам ти, нашата нужда е диктувала да се обърнем към такива политически хамелеони... Знай, че си безсилен пред техните усмивки (скрити подигравки) и голите им обещания; ще се върниш по-бос, отколкото си бил преди. Гешефт, гешефт и пак гешефт - ето ти всичко. Нека мълчим, нека сълзи да роним, нека проклинаме всичко живо, погребано в грубия интерес, захласнато в материализма. Малко съм очаквал, много съм намерил... Ще удари утринната заря и за нас, па тогава тежко им... Ето туй е отговорът ми, те са думите, които вместо по телеграфната жица, нека минат през чувствителните ти струни и се отпечатат в твоята душа под наслов: гони управниците, мрази и въставай против всеки властелин... \nС братска целувка Ахил 5/т.99 г. \nКолйо, \nВсичките ти писма, досега изпратени от теб и чрез теб, съм получил. Отцепленията и разцепленията никак да не ни плашат. Действително жалко е, но що можем да правим, когато си сме българи и всички страдаме от една обща болест! Ако тая болест не съществуваше в нашите прадеди, от които е наследство и в нас, немаше да попаднат под грозния скиптър на турските султани. Наш, разбира се, дълг е да не се поддаваме на тая болест, но можем ли същото да направим и другите лица. Пък имаме заето нещо и от гърцките болести, а именно - колкото глави, толкоз капитани. Пустата му слава!... Всеки иска да блесне, па не знае фалшът и на тоя блесък. Вай на тез, над страданията на които всички тез комедии се разиграват... \n... Другари, не виждате ли, че сега вече не сме роби на разпадащата се турска държава, а сме роби на европейските велики сили, пред които Турция подписа своята пълна капитулация в Берлин. Затова трябва да се борим за автономията на Македония и Одринско, за да ги запазим в тяхната цялост, като един етап за бъдещето им присъединяване към общото Българско отечество. \nС поздрав Гоце Из Окръжно послание на Гьорче Петров и Гоце Делчев (Марко, Ахил) за ръководителите, окръжни, околийски и селски и началниците на четите на вътрешната революционна организация и вътрешни съмишленици, живущи в България.  \n...Заявленията на бездушните цариградски дипломати в полза на потушаванието на революционното движение послужиха за сигнал, а дребни случки из разните краища на многострадалното ни отечество му послужиха за повод... По обща заповед от Цариград и по предварително обмислен план турските власти в цялата страна почти едновременно вземат мерки, които гонят следующите три общи цели: \nПърво. Да изловят всички по-живо, по-събудени и по-юначни българи, за които се има доношения [?], подозрения или просто за които може да се допуска, че са в състояние да подбуждат и водят народа... \nТрето. Градовете и селата, даже и горите и полетата да стегни в железни обръчи, [та] да стане положително невъзможна всека обществена деятелност на българина.  \nЗа постигание на тези три цели употребени са драконически мерки... \n    \n \t\n", "date": "2018.08.23", "title": " Да им дадем и Паисий, Левски и Ботев, та да се свърши  "}
{"url": "http://www.duma.bg/node/173659", "text": "\"Проблемът за рехабилитацията на панелките не е вече само технически, а и социално-психологически\" - Архитект Булев, според официална статистика 90% от българите днес живеят в жилища, построени при социализма. Сред тях са и панелните, с които ДУМА подхвана темата за новия живот на старите сгради. Вашето мнение по този важен проблем? \n- Първо да засегна темата, която малко спекулативно се поднася, за продължителността на живота на панелните сгради. Някои прибързано се произнасят за това, че трябва да започнем да ги събаряме всеки момент, защото ще паднат от само себе си. Разбира се, не е така. Нека да уточним, че животът на панелните сгради, както и всички други сгради, зависи не само от самата строителна система, а от начина, по който са изпълнени и от начина, по който се експлоатират и поддържат. Това важи за всяко строителство впрочем. Всъщност панелните сгради, нищо че са сглобяеми, стъпват на монолитна основа, която се изгражда на място,което ги прави по-устойчиви. И първият въпрос, който би трябвало да си зададем, е доколко основите са стабилни. Те са стабилни, а там, където има някакъв проблем, той е достатъчно видим, се появяват пукнатини, отделяне на секции, и могат своевременно да се вземат мерки. Но това са единични случаи.  \nНосещата схема, конструктивната система на панелните сгради предполага голяма устойчивост, тъй като те фактически са с голям брой носещи стени в едната и в другата посока. Затова те като разпределение на напрежението и всичко останало са много устойчиви. Слабите места в панелните сгради са сглобките и по-специално връзките между отделните панели, които се осъществяват със заварки. Това се цитира, когато става дума за устойчивост във времето, но трябва да се отбележи, че всеки панел е фиксиран с голям брой заварки, не можем да приемем, че те са изчерпали своята носеща способност, поне без да имаме подробни проучвания. На практика, сградите се държат съвсем добре. Слабо място, като особено подложени на атмосферни влияния са фасадните панели, които се влияят от влага, студ, дъжд и т.н. И тук един от подходящите моменти беше със санирането, което се правеше, да се стабилизира поне тази част, с една грижлива обработка на фасадните фуги. Дали това се прави във всеки един отделен момент, не мога да кажа, но като постановка това би трябвало да го има. Разширявайки малко темата, нека да маркирам, че в момента нямаме, поне доколкото знам, научен изследователски институт, който се занимава въобще с проблемите на сградите. Нито в БАН, нито другаде имаме звена за такива проучвания, свързани със състоянието и експлоатацията на сградите. Въобще това е тема, която е малко оставена без внимание.  \n- Изискването за т. нар. технически паспорти на сградите може ли да помогне или само ще увеличи бюрокрацията? \n- Това изискване е важно, защото състоянието и остаряването на всяка сграда, а не само на панелните, имат нужда от технически паспорти, които да характеризират именно всички тези неща. Но понеже панелките са много масов продукт, мисля, че е редно да се инициират от държавата и от Министерството на регионалното развитие серия проучвания, които могат да се финансират, да се намерят изпълнители за тях, така че да се проучи състоянието на панелни сгради от различни поколения и различни технологии, защото имаме доста голямо разнообразие. Има панелни сгради в ж.к. \"Толстой\" в София, които са вече по на 70 години. Не се забелязват някакви проблеми при тях, но те са и по-ниски. После започна да нараства височината на панелните сгради, имаме панелни сгради и на по 8-9 етажа... В София една от големите панелни сгради е на \"Одрин\", в Зона \"Б-5\", т.нар. китайска стена. Общо взето, и в световен мащаб, ако погледнем, поведението на панелните сгради на този етап е съвсем прилично и не можем да смятаме, че те са изчерпали своя живот.  \n- А как да им направим покрив примерно, за да не тече на последните етажи при всеки дъжд? \n- Ще стигна и до това. През 70-те години, особено във Франция, която е страната, от която се изнесе панелната технология, използвана и у нас (тя минава през Съветския съюз, после идва тук), бяха правени доста опити за реновация и рехабилитация не само на сгради поотделно, а на цели комплекси от панелни сгради. Там се отиде на съединяване на апартаменти, за да станат по-големи, пристрояване към първите етажи, промени на фасадите, промяна на формата на покривите и всичко това довеждаше до съвсем различен облик на тези панелни сгради. Даже и сега у нас, ако видите сгради, които са изцяло по единен проект, обработени с тази фасадна опаковка и оцветяване, се вижда, че те имат едни добри пропорции. Но аз бих предложил по-цялостно отношение към трансформацията на панелните сгради. Например с пристрояване на отделни части, това е възможно, като големи дневни, с използване на покривите, те са много неефективни и са слабото място. Биха могли, има такива проучвания, правили сме ги по мое възлагане, когато работех в ж.к. \"Люлин\" като главен архитект, да се оформят тавански етажи. Имаме възможност и за пристрояване на първите етажи, разширяване на площта. \n- Добре, но нали не забравяте, че повечето от тези жилища са частна собственост, те не са даже общински, а в блоковете хората не са никога на единно мнение. \n- Това е проблемът, който е у нас. Всъщност проблемът за рехабилитацията на панелните сгради не е вече само технически, а до голяма степен социално-психологически. Ние не сме свикнали и нямаме навика да работим заедно в блока, в жилищната кооперация не можем да разчитаме само на тези професионални домоуправители, които се появиха. Големият проблем е това, че хората се затварят всеки в своя апартамент, а за общите неща много трудно се намират и средства, и организация. Тук, за съжаление, си казва думата народопсихологията, всеки да се спасява поединично. Но ако искаме реално да се случи нещо  с панелните сгради, няма как да се мине без общи действия. И аз затова отбелязвам, че една панелна секция може да си добави жилищна площ, без да плаща нищо, а продавайки тази площ, да получи пари за рехабилитация на самата секция. Това може да стане с тези 2-3 начина: с пристройки на първите етажи, с пристрояване на отделни части, които увеличават застроената площ, надстрояване на последните етажи. Заслужава да се помисли в тази насока.  \n- Да разширим малко темата за това как да станат малко по-красиви не само сградите, а и сградните комплекси. \n- Тук имаме нужда от изработване все пак на цялостни визии. Сега все още всичко се прави поотделно, а би трябвало да се даде някаква линия поне по отношение на цветовото решение на сградите, така че когато се извършва рехабилитация на 1, 2, на 3-4 комплекса, да се получи една обща картина. Мисля, че има нелоши решения в Бургас и в Благоевград в тази насока. Частната собственост освен права, все пак е и задължение, нали? И с това също не сме свикнали. Поддръжката на частната собственост е нещо доста сложно. При това положение, както се движат доходите у нас, и както се движат цените на имотите, наистина рискуваме след време част от хората да не могат да поддържат своята собственост. Не би трябвало да допуснем нашите панелни комплекси да деградират по начина, по който деградираха навремето централните части на някои американски градове или както деградират в момента част от жилищните комплекси във Франция, които са заселени предимно от емигранти, които имат още по-ниска култура на обитаване и също не си поддържат сградите... \n- Ние сме бедни, забравяте този социален момент, просто нямаме възможност, само желание не стига. \n- От тази гледна точка, ако не нарастват доходите на населението, поддръжката на частния сграден фонд започва да става почти невъзможна. Не можем да искаме от хората да харчат, за да поддържат, след като няма откъде да ги вземат тези пари. Този технически въпрос за сградата преминава в социално-икономическия проблем - след като няма общо развитие на приходите, на благосъстоянието, нещата ще се влошават. Това са като скачени съдове и аз като специалист мога да кажа, че има технически условия, архитектурни решения, но аз не мога да осигуря това, от което имат нужда хората, за да има развитие на приходите, което да им позволява да поддържат своите жилища. Вие знаете, че у нас процентът на жилища частна собственост е много висок, той е по-висок, отколкото в много страни в Европа. И това е в резултат на факта, че при социализма се строяха много жилища и се продаваха сравнително евтино. Но при тези условия, които имаме сега с изоставането на доходите, не изключвам тази частна собственост да започне да се превръща в бреме за семействата. Остаряването на частния жилищен фонд може да прерасне в социален проблем. Това е един реален социален риск. \n- И както твърдят на Запад, ние сме много богати, защото имаме собствени жилища. \n- Само че на собствеността на тези жилища трябва да се погледне и в горния аспект, а и в контекста на нашите традиции. В психологията на българина е да има жилище, той винаги е строил жилище за себе си, за децата. Сега, ако погледнете, ще видите, че в страната има огромни фондове, които стоят неизползвани. Още една тема за размисъл, която малко ще ни отдалечи от темата за панелите, но си заслужава да говорим и за нея. За да приключа с проблема за панелните жилища, като оставим настрана общата социална тема със забогатяване на населението, дай Боже то да става по-бързо, стои въпросът, че държавата е, която трябва да прояви определена инициатива, защото няма как иначе да се реши един масов, следователно социален проблем. Най-малкото от гледна точка на тези първи стъпки, които да направи с проучване, с механизъм за техническа помощ, а оттам нататък да се даде сметка, че хората имат нужда и от финансова помощ, облегчено кредитиране и пр. Как да се реализира тази помощ, нека да кажат специалистите финансисти. Сигурно има възможност да се осигуряват кредити за поддръжка, които да са нисколихвени, да не растат с годините, да има подпомагане със сградните данъци, тогава, когато се отчитат пари за поддръжка на жилищния фонд.  \n    \n \t\n", "date": "2018.08.23", "title": "В панелните жилища не живеят емигранти все пак"}
{"url": "http://www.duma.bg/node/173663", "text": "Ако не беше срещата Путин-Меркел или сватбата на външния министър на Австрия, посетена частно от руския президент, Ердоган щеше да е лидерът, на когото световните медии отделят най-голямо място. Кризата в отношенията между Анкара и Вашингтон достигна до размери, при които президентът Тръмп определи като \"Турция показва, че не е добър приятел\". В Асошиейтед прес пишат, че \"в центъра на турската валутна криза и враждата със САЩ  стои Ердоган\", но все пак бързат да подчертаят, че \"той е също така прагматичен човек, който отчаяно се нуждае от изход в безизходицата, която застрашава прекомерно големите му амбиции за процъфтяващата някога турска икономика\". \nПовечето западни икономисти  не само споделят това становище, но са убедени, че виновникът за срива на турската лира и пазара в Турция е самият президент. \nКато \"идеологизиран тиранин\" той  е загубил  чувството за реалност и \"демонтира делото на живота си\" чрез пряко управление на централната банка и не позволява тя да вдигне лихвите, за да спре растежа на инфлацията до неконтролируеми размери. Тази \"специфична рецепта за борба с инфлацията\" не е ясно дали е поредният хитър ход на Ердоган, за да демонстрира  отново \"изкуствен висок растеж на БВП\" с цел да има коз пред избирателите си или ще доведе отново до \"опасно прегряване на икономиката\". Онази икономика, която повече от 15 години отчиташе ръст в размери над 7-8% на БВП, но без да акцентира върху факта, че в дъното на тези успехи бе натрупването на висока задлъжнялост в чужда валута, т.е. използването на чужди инвестиции и кредити при ниски лихви. Известно е, че \"лесният начин да се напомпа икономиката\", както пишат в \"Ню Йорк таймс\", е строителството и влагане в инфраструктура, което управляващите в Турция и лично Ердоган използваха умело за изграждане на печеливш имидж. Днес дълговете в чуждестранна валута на частните компании в Турция са достигнали до над $220 млрд. На Запад са убедени, че при съществуващата на този етап икономическа ситуация в страната, когато лирата продължава да се срива, няма друг ход освен молба за подкрепа от страна на МВФ. Защото кредитите вече са с високи лихви, а инвестиции се насочват към САЩ, а не към други страни, от което страда не само Турция. Но в МВФ главно действащо  лице са САЩ, обявени ни повече, ни по-малко за враг  В Анкара са убедени, че икономическите проблеми на държавата идват отвън и \"САЩ не знаят, не виждат кои са истинските им приятели\", казва Мевлют Чавушоолу, външен министър. Допълва, че \"САЩ трябва да разберат, че тези неща не стават като в уестърни и ние не участваме в каубойски филми\". Безгранична е внушаваната (независимо кой управлява) от векове турска гордост или чувство за величие и затова \"две велики държави трябва да могат да се уважават една друга\", твърди Чавушоолу. Той смята, че \"съществуващите противоречия със САЩ могат да бъдат лесно решени, но не при сегашния американски подход\". \nДали обаче е така? Вашингтон иска не само незабавно освобождаване на обвинения в съпричастност към опита за преврат в Турция (юли 2016 г.) американски пастор Андрю Брънсън, но и Турция да се присъедини към санкциите срещу Иран, да се откаже от закупуването на руските ракети С-400, да признае Ерусалим за столица на Израел, да се откаже от искането САЩ да екстрадират проповедника Фетуллах Гюлен, обвинен за организатор на опита за преврат и даже да се оттегли от търсене на газ около Кипър. \nТурция обръща поглед  към Москва, Техеран или Пекин и това е повече от глътка  въздух, както и обещаните от Катар 15 млрд. долара за директни инвестиции в страната на Ердоган. В същата посока е и подписаното споразумение за размяна на валута между централните банки на Катар и Турция. Емирът на Катар няма как да забрави подкрепата, която получи от Анкара, когато Саудитска Арабия и 6 емирства от Персийския залив наложиха блокада над страната, заради обвиненията, че подкрепял тероризма заради контакти с Иран.  \nАнкара смята, че \"Европа не подкрепя сегашната американска политика\" и зачестилите телефонни разговори на Ердоган с Меркел или Макрон са доказателство, че  \"сложните отношения с ЕС\" във връзка с мигрантската криза са оставени на заден план. Сега вече, в условията на задъхваща се икономика и натиск от страна на САЩ, в редица турски медии се анализират събития, които се оценяват като грешки на Турция, \nнаправени в услуга на Вашингтон  относно, например, Сирия. Прави се изводът, че \"Турция падна в стратегическата дупка на Давутоглу\", който успял да убеди Ердоган, че \"Асад ще падне за няколко месеца\" и това е причината да се позволи всички терористи да преминават през Турция на път за Сирия, да се обучават или лекуват на турска територия и да създадат имидж на страната като покровител на \"Ислямска държава\" (ИД). Докато всъщност САЩ са били тези, които чрез ИД са целели \"сваляне режима на БААС, разделяне на Сирия и изграждане на държава на ПКК на изток от Ефрат\". След победата над ИД Турция \"няма право на нови грешки\" и дори се препоръчват \"по-бързи връзки с Дамаск, които ще ускорят процеса\". \nНа фона на кризата в отношенията с Вашингтон и все по-честото посочване на Русия като алтернативен съюзник на Анкара и събитията в Сирия се явяват като допълнителен стимул за промяна на геополитическата ориентация на Анкара. \nВъпросът е дали този процес е стратегически или ход за изход от ситуация. Дали за турската политика Русия наистина е алтернатива на Запада? Дали развиващите се връзки с Москва са причина за противоречията с Вашингтон или Ердоган ги използва като коз, за да реши проблемите си със старите западни съюзници? \nТова са въпроси, които през последните дни вълнуват повечето турски наблюдатели и експерти. В Анкара се засилват убежденията, че в основата на проблемите е водената от Турция независима външна политика, която е в унисон с интересите на страната. Съвсем по турски се смята, че \"засилваща се Турция\" е трън в очите на Белия дом. Близкото сътрудничество с Русия е също основание за \"санкции\" - тоест за натиск върху Турция. Решението за закупуване на руските С-400, съгласуваните с Москва операции в Сирия, които гарантират сигурността на Анкара, са несъмнено \"нещата, които безпокоят САЩ  и са причина за растеж на кризата\". Именно за да накарат Турция да изостави тази своя политика, Вашингтон \"не се сдържа и използва всички козове, включително ембаргото\", казват в Анкара. Разбира се, че САЩ прилагат същата политика и към други страни, най-вече Русия. Засилваща се Русия и водената от нея независима външна политика, която е в ущърб на американските стратегии и носи загуби на интересите на САЩ по света, включително в Близкия изток, е в дъното на политиката на Белия дом. И преди Тръмп. \nВсъщност Крим и пастор Брънсън са само поводи, казва проф. Синан в свой анализ за отношенията Турция-САЩ. Според него \"ембаргото, което използват САЩ, е само средство, за да се провежда стратегическата политика, която те искат\". Изводът е, че това средство може да е полезно за дадена външна политика, но спрямо \"силни държави като Русия, Турция или Иран е неефективно\". Не само в Турция смятат, че \"развалянето на отношенията между Турция и САЩ\" дава на Русия възможност за нови пазари за оръжие. Тези пазари са обект на остра безкомпромисна война между Москва и Вашингтон. Продажбите на С-400 не само дразнят САЩ. Те са в основата и на твърдите им реакции. Москва в случая \"печели\" и във връзка с регионалната политика на Турция. Защото винаги е била с убеждението, че външната политика на Анкара в Близкия изток, включително Сирия, е диктувана от САЩ. И \"САЩ използват Турция да осъществява политика в задния двор на Русия\". \nДнес ситуацията явно е променена. В Сирия Москва и Анкара често съгласуват действия и то при съществен принос и от Иран. Разбира се, че остават въпросителни и Кремъл е наясно с тях. Докато Русия не само стои зад Асад в Дамаск, но съдейства той да установи контрол върху колкото се може повече сирийска територия, то Турция самостоятелно установява контрол върху части от Сирия. Смята ги за зони за сигурност и за прочистени от сирийски кюрди, които не само воюват срещу ИД, но и действат за свое независимо държавно образувание. При усложнените отношения на Турция със САЩ  Русия засилва ролята си в отношенията с Анкара \nособено във връзка със Сирия. И укрепва сътрудничеството между Москва и Анкара, включително военното. \nВ същото време някои турски анализатори виждат съвпадение във водените политики на Москва и Вашингтон. И двете \"не са невинни\". Съществуват и съмненията, че Москва не е и няма за забрави случая със сваления руски СУ-24 на турско-сирийската граница. Затова се твърди, че напрежението между САЩ и Турция е в полза на Русия и тя няма как да не се възползва от това. Достатъчно е да се проследят хвалбите в руската преса във връзка с Турция, казват в Анкара. Затова препоръчват не само  \"Турция да стои изправена пред исканията на САЩ\", но и да не прекъсва връзките с тях. Изобщо да не поставя въпрос за излизане от НАТО. Да продължи преговорите за членство в ЕС независимо, че няма изгледи да се присъедини към Съюза. Или с други думи \"Москва не е алтернатива на Запада\". Няма съмнение, че Кремъл е наясно с тази теза. \n    \n \t\n", "date": "2018.08.23", "title": "Турция в \"стратегическата дупка на Давутоглу\"  "}
{"url": "http://www.duma.bg/node/173689", "text": "Още 10 дни кандидатите за наградата \"Джон Атанасов\" могат да подават документи. Инициативата е за млади български учени и изследователи в областта на компютърните науки, съобщиха от администрацията на президента. \nНаградата на президента на България \"Джон Атанасов\" се връчва от 2003 г. Отделно се връчват и грамоти на ученици и техните преподаватели за успехи, постигнати в международните олимпиади по информатика и по информационни технологии през годината, за проект с голям обществен принос и за дебютен пробив в областта на компютърните технологии. \nНосителите на наградата и грамотите \"Джон Атанасов\" се определят от жури, в което участват водещи в областта на компютърните науки учени и професионалисти. \nКандидатурите трябва да бъдат изпращани на мейл адрес  . \n    \n \t\n", "date": "2018.08.23", "title": "Още 10 дни приемат документи за наградата \"Джон Атанасов\""}
{"url": "http://www.duma.bg/node/173640", "text": "\"Театърът: Вълшебното\" е слоганът на тазгодишната, 22-ра поред, \"Сцена на кръстопът\". Автор на красивите думи, съпровождащи всеки есенен международен театрален фестивал в Пловдив, е поетът Елин Рахнев. Тази година той е написал и  химн на фестивала, музиката е на Илиян Тиганев, възпитаник на НУМТИ в града на хълмовете.  \nПловдивският театър си е запазил домакинството, но за първи път фестът няма да започне с негови премиери. Иначе всичко най-добро и наградено от предишния сезон е намерило място в програмата му - ще бъдат изиграни 4 спектакъла на Народния театър \"Иван Вазов\": \"Танцът Делхи\" от Иван Вирипаев, \"Чаровно лято с неизбежните му там неприятности\" по Максим Горки, \"Лисичета\" от Лилиан Хелман, \"Три високи жени\" от Едуард Олби. Малък градски театър \"Зад канала\" се представя с  \"Пияните\" от Иван Вирипаев, Театър \"Българска армия\" ще покаже \"След репетицията\" от Ингмар Бергман, Театър \"София\" - \"Палачи\" от Мартин МакДона. Младежкият театър \"Николай Бинев\" е посочил спектакъла на Стайко Мурджев \"Петел\" от  Майк Бартлет, а Театър 199 \"Валентин Стойчев\" ще ни зарадва за трети път в Пловдив с моноспектакъла на Захари Бахаров \"Чамкория\" по романа на Милен Русков. Малкият театър с големите заглавия ни е подготвил още една изненада - \"Нос\" от Гогол е постановка на Веселка Кунчева със сценография на Мариета Голомехова. Сатиричният театър ще представи \"Терапевти\" от Кристофър Дюранг, реж. Владлен Александров, а театър \"Азарян\" - \"Кралят елен\" по Карло Гоци, реж. Анастасия Събева.  \nНе е останал извън селекцията и Учебният театър на НАТФИЗ - изборът е паднал върху \"Сън в лятна нощ\" от Уилям Шекспир. \"Сън в лятна нощ\" често е четена (може би поради Менделсон и романтичната традиция) като лека и светла любовна комедия. В нашия опит този \"сън с отворени очи\" е жесток; нощта - плашещо време - пространство на стъписващи узнавания; на горчиво познание за низкото и възвишеното в самите нас; на откровение. Така се припознаваме в Шекспировия човек, който \"гази в калта и гледа към звездите\". Ако гората е тъмното игрище на съня, събуждането е завръщане в града - нашата \"горчива Аркадия\", нашият отрезвяващ образ на битието. За да ни светне - в края на играта, след края на илюзиите - че сме \"срочни\" същества и битката не е помежду ни, а с изтичащото време...\", пише режисьорката проф. Маргарита Младенова. \nЩе видим спектакли на водещи режисьори като Красимир Спасов, Галин Стоев, Явор Гърдев, Стайко Мурджев, Бина Харалампиева, Стоян Радев, но и на младата Анастасия Събева, на изявяващия се и в режисурата известен артист Валентин Ганев. Сред актьорите са познатата и обичана в Пловдив Мария Стефанова - \"Аскеер\" за водеща женска роля 2018, и съвсем младата Радина Боршош. \nТри извънстолични трупи са също избрани от селекционерката Богдана Костуркова - ДКТ \"Иван Радоев\" в Плевен с \"Вишнева градина\" от Чехов, постановка на руския режисьор Василий Сенин, в ролята на Раневска - Красимира Кузманова, Бургаският театър с постановката на Борислав Чакринов \"Къщата на спящите красавици\" от Дейвид Хенри с Мария Сапунджиева и Тодор Близнаков в ролите, както и \"Честита съпруга\" от Петър Влайков на ръководения от Елин Рахнев театър в Хасково. Негова е и постановката. Участват Николета Малчева и Стефан Денолюбов. \nНа \"Сцена на кръстопът\" за пореден път ще гостуват и актьори от Украйна - в постановката на Националния академичен драматичен театър \"Мария Занковецка\" от Лвов, участвал и в предишни години, ще видим \"Мъжът на жена ми\" от Миро Гавран. \nДвайсет и втората \"Сцена на кръстопът\" ще бъде открита на 11 септември с балетния спектакъл \"Ромео и Жулиета\", хореография Боряна Сечанова, и ще завърши на 24 септември с представяне на книгата и филма за проф. Стефан Данаилов \"Романът на моя живот\".  \n\"Много от историите, разказвани за мен през годините, са по-различни от истината, която стои зад тях. Някои са ме белязали, другите съм забравил. Може да звучи като клише, но мисля, че съм успешен човек. Честен, открит и весел. Благодарен съм и не скривам радостта си от добрата дума. Не съм плейбой, макар че и така ме наричаха. Аз просто харесвам и обичам жените. Понякога нарочно дразня тези, които ме предизвикват. Правя го майсторски, все пак съм добър актьор. Никога не съм живял с мисълта, че светът е мой.\" Това са думи  на Стефан Данаилов, когото всички тачат и като бащата на фестивала \"Сцена на кръстопът\". \nВ съпътстващата програма е предвидено представяне на книгата на Младен Влашки \"Млада Виена в млада България\", както и спектакъл на камерна сцена на \"Каре\" от Пау Миро, перформативно четене от Ованес Торосян и негови колеги. На 23 септември пак в камерната зала класът на проф. Стефан Данаилов ще се изяви като \"Бандата на Ламбо\" с целодневна програма. Преди обяд е Матинето с Дарио Фо, а от 19.30 ч. - Вечерен диптих с Ясмина Реза. \nИ, както се пее в химна на фестивала: \nДа живее Фестивала. \nТой е осмото тепе. \nДа го пазим във душите \nкато нашето дете...     \n \t\n", "date": "2018.08.23", "title": " \"Театърът: Вълшебното\" е мотото на 22-рата \"Сцена на кръстопът\"  "}
{"url": "http://www.duma.bg/node/173699", "text": "Скандалът около фалиралата застрахователна компания \"Олимпик\" продължи да се разраства и след като зам.-шефката на КФН Ралица Агайн подаде \"морална\" оставка. Вчера тя потвърди слуховете, че втора компания може да последва съдбата на \"Олимпик\", но отказа да я назове. Все още било пресилено да се говори за фалит, но проблем имало. ДАНС била започнала разследване.  отново заяви, че управляващите са си измили ръцете с Агайн и настоя за оставките на цялата КФН. От комисията пък отрекоха да са били информирани за \"Олимпик\" и прехвърлиха цялата отговорност на бившата заместничка. Те отказват да коментират дали Агайн е искала да отнеме лиценза на друг застраховател, има ли застрашени компании и какви мерки предприемат. \nВ телевизионно интервю Агайн заяви, че рискове има при \"Гражданската отговорност\". Те били породени от ниската цена на задължителните автомобилни полици, които не са достатъчни да покрият изплащането на обезпечения. Вече бившата зам.-шефка продължава да твърди, че не е докладвала на премиера, но е представяла данни в Комисията. По думите й още на 10 май, когато се забранява сключването на нови договори с българския клон на \"Олимпик\", разпоредби са изпратени до Гаранционния фонд, Имотния регистър, обявено е на страницата на КФН, съобщено е на банки, в Търговския регистър, публикувано е и в \"Държавен вестник\". Според Агайн комисията е трябвало да е по-активна в оповестяването на тези факти, но такава била комуникационната политика. \"Нямам право да давам изявления по медиите. За мен в такава ситуация трябва да се предостави информация и тя да стигне до най-много хора\", каза Агайн. \nОт КФН побързаха да се разграничат от Агайн. Комисията разпространи необичайно остра позиция, в която твърди, че тя не е предупредила колегите си за възможен риск от фалит на \"Олимпик\", не била предоставила анализ и оценка за възможните неблагоприятни последствия. Фактологията за кипърското дружество била качена в деловодната система на КФН едва на 17 август, а и до днес регулаторът не разполагал с доклада, който Агайн представи пред парламента във вторник. \"Голяма част от изнесените пред депутатите факти по случая \"Олимпик\" бяха абсолютно нови и непознати до този момент и за нас\", застраховаха се от КФН. Комисията хвърли цялата вина върху Агайн, като се позова на законови изменения от началото на годината, с които зам.-шефовете на комисията имали пълна независимост в ресорите си. Все пак се признава, че решенията се взимат колективно, като председателят е \"пръв между равни\". Те оспориха и атаката на Агайн за лоша комуникационна стратегия, като я обвиниха, че в разгара на кризата, от 1 до 15 август, била в платен отпуск и \"практически доста далеч от обстановката, в която работеше КФН\". \nИ досега председателката на КФН Карина Караиванова не е произнесла нито дума във връзка с фалита на \"Олимпик\". Припомняме, че във вторник Ралица Агайн подаде оставка пред парламента заради скандала. Тя се мотивира с \"морални причини\" и солидарност към ощетените клиенти на фалиралата фирма. Ден преди това Владислав Горанов публично я нарочи и поиска оставката й.   \n \t\n", "date": "2018.08.23", "title": "Скандалът в застраховането се разраства  "}
{"url": "http://www.duma.bg/node/173691", "text": "От страх да не разбие коалицията премиерът Бойко Борисов търпи и не сменя вицепремиера Валери Симеонов, както отдавна да е направил с някой от министрите на ГЕРБ. Това заяви вчера в отговор на ДУМА лидерът на \"Атака\" Волен Сидеров. Той свика импровизиран брифинг пред Министерския съвет, за да поднови атаките срещу коалиционния си партньор Валери Симеонов.  \n\"Не може един човек от цялото правителство да се прави на командир и да командва всички. Просто е крайно време вицепремиерът Симеонов да престане с изпълненията в стил \"градския шериф\", каза Сидеров. Той размаха пред журналистите снимка на мъж и обеща 100 лв. награда, ако някой го разпознае. След минута разкри, че това е шефът на полицейското управление в Созопол Милен Гайдарджиев, който бил пришпорван от Симеонов да слага патрулки и да заплашва определени заведения, за което вътрешният министър едва ли знаел. Телевизията на Сидеров имала записи как вицепремиерът нарежда на полицейския шеф да тормози бизнеса. Лидерът на \"Атака\" пак призова Борисов да проведе разговор със Симеонов, за да спре \"да го играе на старшина\". \nСидеров бил доброжелателен към Симеонов, а с критиките си към него не целял да разбие коалицията, а да я заздрави. Симеонов трябвало да се заеме с важните си ресорни проблеми - концесиите и демографията. Атакистът пак се закани да посещава заседанията на кабинета, защото там правели необмислени и некоординирани промени в законите. \nСидеров бил изготвил и предложение за анекс към договора с Македония срещу бъдещи спекулации с български исторически събития и личности.     \n \t\n", "date": "2018.08.23", "title": "Сидеров смята, че премиерът не смее да уволни Симеонов "}
{"url": "http://www.duma.bg/node/173692", "text": "Налага се коренна промяна в условията за специализация на младите лекари. Това казва депутатът от БСП проф. Анелия Клисарова във връзка с проекта \"Визия за България\". По думите й близо 90% от завършващите медицина или за медицински сестри и акушерки искат т.нар. европейско приложение към дипломата, за да могат да заминат в чужбина. Не само ниските заплати, а условията на труд и условията за кариерно развитие принуждават тези млади хора да напуснат страната, казва проф. Клисарова, която бе и ректор на Варненския медицински университет. Според нея необходимо е общините да предоставят бонуси, за да привлекат младите медици в малките населени места. Тя е категорична, че държавата трябва да има ангажимент да определи минимални заплати в системата на здравеопазването, за да бъдат младите мотивирани да останат в страната. \"Знаем, че няма достатъчно лекари и 2/3 от работещите са в пенсионна възраст. Хубаво би било да им се даде жилище, приоритет за детска градина, приоритетни заеми, нови стипендии с договори, така че да задържат тези хора в нашата държава\", казва депутатката. \nВъв визията БСП предлага държавата да поеме своя ангажимент към здравнонеосигурените, за да им предостави базов пакет с медицински услуги, които ще се плащат от обществения фонд.     \n \t\n", "date": "2018.08.23", "title": " Необходима е коренна промяна в специализацията на лекарите"}
{"url": "http://www.duma.bg/node/173690", "text": "Премиерът Бойко Борисов призова вчера председателя на Съвета за електронни медии (СЕМ) София Владимирова и Генералния директор на БНР Александър Велев да \"оправят проблема\" с Детския радиохор. Борисов даде нареждането си към иначе независимите институции преди началото на вчерашното заседание на МС. Повод за това стана протестният концерт пред Министерския съвет на децата заради смяната на диригента им Венеция Караманова с Теодора Димитрова, спечелила още през март конкурса за поста. Хористите пяха протестно и във вторник пред БНР, като предупредиха, че ще продължават с \"концертите\", докато Караманова не бъде върната на работа. В противен случай децата отказват да заминат на творчески лагер в Кранево. \nПротестиращите вече искат оставките на Александър Велев и на директора на звукозаписната компания в БНР Теодосий Спасов. \nПо нареждане на Борисов министърът на културата Боил Банов покани децата и техните родители в Министерския съвет. На \"Дондуков\" 1 спешно бяха привикани и София Владимирова, Александър Велев и Теодосий Спасов. Министърът обаче напомни на премиера, че правителството няма право да се меси в спора между ръководството на БНР и детския радиохор, защото \"медиите са независими\". \"Смисълът на демокрацията е медиите да не бъдат под влияние на правителството и премиера и да имат възможност за самостоятелен живот и самостоятелно мнение\", подчерта Банов. На това Борисов възрази: \"Да, ама са под нашия прозорец. Надявам се шефът на БНР и на СЕМ да си свършат работата. Не заради друго, а защото стоят пред Министерския съвет. Не мога да ги оставя децата да стоят отвън. Да си поемат отговорността\", каза той. \nКултурният министър обясни на протестиращите, че радиото представлява самостоятелен орган от гледна точка на правителството. И когато има претенции от хора в радиото, въпросите трябва да се решават от шефа на СЕМ, посочи Банов. Той бе категоричен, че София Владимирова е човекът, който може да реагира по случая. Министърът подчерта, че новата диригентка на детския радиохор е назначена законно и след конкурс.  \nПо-късно София Владимирова обяви, че страните не са постигнали съгласие, но ще се срещнат и в четвъртък. \"Ако и след това нещата не се изяснят, ще поканя представители на радиото в петък в 11 ч. в СЕМ, за да може на място в регулатора да решим този проблем\", добави Владимирова. Както тя, така и шефът на БНР увериха, че никога не е стоял въпросът за закриването на Детския радиохор. \nТеодосий Спасов пък направи язвителен коментар на случващото се. Той \"благодари\" на маестра Караманова, че заради нея е имал честта най-накрая да влезе в Министерския съвет. \"Народът мъдро е казал: На лъжата краката са къси. Храни куче да те лае\", обобщи известният музикант, който подкрепя новия диригент на хора Теодора Димитрова.   \n \t\n", "date": "2018.08.23", "title": "Борисов нареди на СЕМ да реши конфликта в Детския радиохор  "}
{"url": "http://www.duma.bg/node/173695", "text": "Националният институт по метеорология и хидрология и БАН не са се разбрали за спора, в който НИМХ иска да излезе извън академията, защото Общото събрание (ОС) не му давало пари да работи, а от БАН му предлагат разширена автономия и пряко целево финансиране в рамките на академията. Това се разбра след заседанието на МС вчера от думите на министър Красимир Вълчев. Той самият, може с други министри, ще участва в обсъждането на вариантите оттук нататък. Има също идея научната част да остане в академията, а оперативната хидрометеорлогична служба да се отдели, каза Вълчев. Нито дума не бе отронена за измисления аргумент, че НИМХ няма пари да работи, който вдигна института на протест. Пълно мълчание и за частните фирми, които директорът Брънзов върти в нарушение на закона, и с които търгува с института си и прехвърля договори с паралелна дейност, за което ДУМА писа подробно на 12 юни т.г. и завчера. Сегашният председател на БАН акад. Ревалски осуетява опитите на учените от ОС и от Управителния съвет на академията да потърсят отговорност от Брънзов. Който нагло изгони дори финансовия одит на академията.    \nНяма да правим насила нищо, но когато става дума за важни държавни дейности, държавата също трябва да има отговорности, добави министърът. Автономията - както и във вузовете, водела до отдалечаване от държавата. Не е добре решенията да зависят от колективен орган като Общото събрание, а председателят да е само изпълнител, обясни той. Държавата и председателят трябва да имат повече права, намекна министърът. Това се отнася и за вузовете, за бюджетите на звената, за избора на директори, поясни той. Такова било мнението на двама бивши председатели на БАН - Благовест Сендов и Стефан Воденичаров, цитира министърът. В началото на 90-те години Общото събрание свали Сендов от поста председател, а Воденичаров в месеците преди края на мандата си не влизаше в заседанията на ОС, където едва оцеля от импийчмънт с няколко гласа. \n               \n \t\n", "date": "2018.08.23", "title": "Вместо директора на НИМХ ще накажат автономията на БАН"}
{"url": "http://www.duma.bg/node/173693", "text": "Проектът \"Визия за България\" бе представен в Перник от народните представители от ПГ \"БСП за България\" Станислав Владимиров и Любомир Бонев. \"Най-големият проблем в момента е демографията. Ние вече сме в демографска смърт. Затова БСП повдига темата не в предизборна кампания, а сега, когато можем да я обсъдим и да поискаме конкретни мерки\", обясни Владимиров. По думите му част от мерките за справяне с проблема минава през подпомагане на младите семейства с репродуктивни проблеми, през отглеждането и грижата за детето - от детски ясли, детска градина и училище. Доходите продължават да са изключително ниски, съжали депутатът. По думите му България е от малкото страни с толкова висок ДДС върху детските храни, лекарствата и принадлежности, свързани с отглеждането на децата. Има стоки от първа необходимост, на които ставката от ДДС може да бъде близо до нулата, категоричен е Владимиров. Държавата може да бъде не само регулатор, но и инвеститор в редица сектори, настоя той. \nПернишките депутати бяха категорични, че не може икономиката да е развита само в три града, защото това води до дебалансиране на държавата. \n\"Нито една политическа сила досега нямаше смелостта да предложи подобен визионерски документ. Трябва да впрегнем енергията на колкото може повече българи, да го обсъдим с тях, за да доусъвършенстваме този работещ документ\", отбеляза областният председател на БСП в Перник Валентин Петков. Той добави, че основна задача трябва да бъде поставянето на проблемите на хората на дневен ред и тяхното бързо решаване. \nЛидерът на БСП в Перник Кирил Леонов подчерта, че левицата работи за пресичането на порочния модел на управление. \nВ края на срещата бяха връчени благодарствени грамоти и плакети на дългогодишни председатели на ОПО в кв. \"Изток\".   \n \t\n", "date": "2018.08.23", "title": " Управленският модел на БСП бе представен и в Перник"}
{"url": "http://www.duma.bg/node/173696", "text": "Лидерът на БСП Корнелия Нинова отново изрази недоумение от липсващата политическа отговорност за проспания от властта скандал и действия на \"Олимпик\". Вчера за пореден път тя настоя цялото ръководство на КФН да подаде оставки. Нинова отбеляза, че отново има противоречие - КФН твърди, че Ралица Агайн никого не е уведомила по казуса \"Олимпик\", а е взето решение, качено на сайта. Председателят на БСП бе категорична, че шефката на КФН Карина Караиванова се опитва да си \"спаси кожата\". Отговорността не е само на Ралица Агайн, а на Карина Караиванова и на цялата комисия като колективен орган, категорична бе тя. Според Нинова с оставката на Агайн управляващите са си измили ръцете, а КФН се опитва да й прехвърли цялата отговорност. \nНинова коментира и новоназначената за шеф на Агенцията по вписванията Габриела Козарева. \"Спуснат отнякъде човек. Непрозрачно, необсъждано. Не чухме да е имало конкурс или някаква процедура за избор. Посочен човек. Обществото не е информирано и то за изключително важен сектор, където виждате какви проблеми може да се случат и какъв професионализъм се изисква\", възмути се тя от начина, по който Козарева се озова на овакантения от Зорница Даскалова пост. Според Нинова е по-логично за подобни назначения да има ясна процедура и състезателно начало, на което да се явят професионалисти. \n\"Дано да не се окаже поредната калинка, която при следващ проблем ще изгори като бушон, просто за да не поеме никой политическата отговорност\", заяви Нинова.     \n \t\n", "date": "2018.08.23", "title": " Карина Караиванова се опитва да си \"спаси кожата\""}
{"url": "http://www.duma.bg/node/173694", "text": "Категоричната си позиция в защита на българските производители заявиха отново от БСП. Вчера бе поредната среща на социалистите, свързана с проекта \"Визия за България\", а с документа се запознаха представителите на Централния кооперативен съюз (ЦКС). Корнелия Нинова подчерта, че от години БСП последователно защитава родното производство и припомни предложените преди 3 г. промени в Закона за търговските вериги. \"Уви, още стоят проблемите пред българските производители и неравностойното им положение на пазара, тяхната неконкурентоспособност спрямо големите, които налагат условия и им извиват ръцете\", констатира Нинова. Лидерът на БСП отбеляза, че със свой законопроект социалистите предвиждат определен процент български стоки да се продават в големите търговски вериги. Конкретните предложения ще бъдат допълнително уточнени и прецизирани за различните стоки, стана ясно от думите й. \nНинова, зам.-председателите на ПГ \"БСП за България\" Драгомир Стойнев, Крум Зарков, Георги Свиленски и председателят на парламентарната комисия по икономическа политика и туризъм Петър Кънев обсъдиха с представителите на ЦКС и проблемите, свързани със сивата икономика. \nОбект на дискусия е бил и така чаканият Закон за социална и солидарна икономика, който през септември трябва да влезе в Народното събрание. От ЦКС имат конкретни предложения за подобряването му, а БСП ще се възползва от експертизата на съюза и ще направи предложения за промени преди окончателното приемане на нормативния акт. Социалистите ще продължат да търсят експертните им съвети по допълването на \"Визия за България\" в направления като икономика, земеделие, социалната политика и др. \nКрум Зарков отбеляза, че кооперативите са единствените, които носят хляб на хора в отдалечени места, където търговците са се отказали да ходят, защото не им е изгодно. Мисля, че трябва да подпомогнем тази дейност на ЦКС, каза той. Депутатът отбеляза и информацията, че в много европейски държави кооперативното дело е широко застъпено, а в някои страни всеки четвърти е включен в него. \nПредседателят на ЦКС проф. Петър Стефанов оцени идеите във \"Визия за България\" като добър подход, който ще начертае добрия път за развитие на българския бизнес за следващите години. Според него българският кооперативен бизнес модел не отстъпва по нищо на световния. Стефанов отбеляза, че първите кооперации у нас са дело на едни от най-прогресивните за времето си и левоориентирани личности като Георги Кирков, Тодор Влайков и Тодор Йончев. Охраната на кооперативното дело бе посочена от него като настоящ проблем в сектора. \nНа срещата стана ясно, че окончателната концепция на \"Визия за България\" ще е готова в края на годината. Няма да чакаме да дойдем на власт, за да кажем кое колко струва, категорична бе Нинова. Тя обаче отбеляза, че първо трябва да приключат обстойният обществен диалог, експертните срещи и обсъжданията в партийните структури. \"Не бива да бързаме и да кажем сега какво трябва и не трябва. Тази конкретика очаквайте в края на декември\", заяви Нинова.     \n \t\n", "date": "2018.08.23", "title": "Социалистите отново застанаха зад българското производство  "}
{"url": "http://www.duma.bg/node/173697", "text": "На извънредни заседания общинските съвети от Гоце Делчев, Гърмен и Хаджидимово категорично се обявиха против опитите отпадъците на община Благоевград да им бъдат \"зачислени\". Реакцията им бе провокирана от писмо на зам.-министъра на околната среда и водите Николай Кънчев, който настоява в регионалното депо за битови отпадъци, което обслужва трите общини, да започне депонирането на отпадъци и от Благоевград. Всички обаче отхвърлиха идеята. \nМестните жители отбелязват, че Благоевград е по-близо до София, а ако властта изпълни намерението си да изпрати боклука в Гоце Делчев, той ще изминава 120 км. Общинарите изпратиха до МОСВ и Министерския съвет декларация, в която изразяват опасенията си. Според тях изпращането на боклука е само временно решение на проблема със събирането на отпадъците на Благоевград. \nПред ДУМА Валери Сарандев, зам.-кмет на Гоце Делчев с ресор екология, изрази надежда, че правителството няма да задължи общините да приемат боклука. По думите му цялостният проблем идва от недоброто планиране на клетките. В момента в Гоце Делчев подготвят проект за удължаване срока и капацитета на сметището си. В сегашния вид депото би трябвало да работи без проблем до 2021 г., приемането на благоевградските отпадъци обаче ще скъси капацитета му с 6-7 месеца, категоричен е зам.-кметът. \nСарандев изрази притеснения, че ако боклукът на Благоевград започне да пристига, напрежението може да ескалира и местните жители да излязат на протест. Чуждите отпадъци ще запълнят бързо наличната клетка за боклук, а след това може да се наложи и местните отпадъци да се извозват в съседни общини. Това автоматично би вдигнало таксата за населението. \nОбщинските съвети на БСП в Гоце Делчев, Гърмен и Хаджидимово също приеха декларация, в която се обявяват срещу депонирането на благоевградския боклук в местното регионалното депо за неопасни отпадъци. Социалистите се притесняват, че допълнителното натоварване на сметището може да накара скоро местната власт да търси къде да извозва своите отпадъци. Според тях големият проблем ще бъде огромната финансова тежест за местното население и опасността таксата за битови отпадъци да скочи поне 3 пъти. За хората в тези бедни общини с висока безработица, особено Гърмен и Хаджидимово, подобно финансово бреме ще бъде непосилно, алармират от БСП.  \nСоциалистите не разбират и оплакването на благоевградския кмет Атанас Камбитов, че поведението на местната власт в Гоцеделчевско не било солидарно. \"Солидарно с какво и с кого? За нас не са ясни мотивите, поради които се предлага точно в гоцеделчевското депо да бъде извозван боклукът на Благоевград. Защо това да не се прави в София - разстоянието е по-близко, а освен това има и завод за преработка на отпадъците? Можем само да предполагаме, че има други мотиви за това - финансови и политически\", се посочва в декларацията. \nОт БСП призовават управляващите да се вслушат в решението на местните власти и да не допускат създаването на допълнително напрежение, което може да ескалира в масови протести. Те са готови да защитят с всички законови средства волята на общинските ръководства и хората в района.   \n \t\n", "date": "2018.08.23", "title": "Общини въстават срещу боклука на Благоевград "}
