{"url": "http://duma.bg/node/152580", "text": "Депутатите от ГЕРБ се оказаха изненадани от антируската позиция на собствения си кабинет. В приетия от него доклад за националната сигурност Русия се посочва като една от основните заплахи за България. Оказа се, че никой от ГЕРБ, включително и шефката на външната комисия Джема Грозданова, не е чел документа. Независимо от това Цветан Цветанов и Красимир Велчев обявиха, че са съгласни с написаното в него и са удовлетворени, че нещата се назовават с истинските им имена. \nОт БСП се възмутиха, че за пореден път правителството показва неадекватност. Дано да няма трайни последствия, надява се Антон Кутев. ВМРО похвали заплахата \"Русия\", а проф. Станилов я нарече \"натовски глупости\". \n    \n    \n", "date": "2017.09.14", "title": " ГЕРБ изненадани от антируската си позиция "}
{"url": "http://duma.bg/node/152567", "text": "Дефицит има в почти всички здравноосигурителни плащания на касата. Това стана ясно след заседание на Надзорния съвет на НЗОК вчера. То е първото след лятната ваканция и с участието на новия управител проф. Камен Плочев. Недостигът в специализираната медицинска помощ е около 8 млн. лв., а в денталата - 21,7 млн. лв., като около 14 млн. лв. са от м.г., а 7 млн. лв. от въвеждането на трета безплатна за пациентите дейност. Обичайно най-големият дефицит си поделят болничната помощ и лекарствата. За разплащане с болниците не достигат 281,5 млн. лв. Според председателя на Надзорния съвет Кирил Ананиев е необходима промяна във философията на разплащане, така че месечните разходи да бъдат сведени до 141,1 млн. лв. Ако това стане в следващите 2-3 месеца, в края на годината е възможно да няма недостиг по това перо. От думите на Ананиев стана ясно, че ръководството подготвя план за своевременно овладяване на преразхода. Дефицитът в лекарствата за домашно лечение възлиза на 171,5 млн. лв., а на онкомедикаментите - 42,3 млн. лв. Според ръководството на касата необходим е много задълбочен анализ на какво се дължи - дали на повишената преживяемост на пациентите, дали на новите иновативни медикаменти, дали на разхищение или на паралелния износ. \nЧаст от недостига на средства ще бъде покрита от оперативния резерв на касата, който е 340 млн. лв., други 100 млн. лв. се очаква да дойдат от отстъпки на фирмите, с които касата преговаря за лекарства, и още толкова от повишена събираемост на вноски. При това положение недостигът може да е около 35 млн. лв. \nДУМА припомня, че през май тогавашният управител на НЗОК д-р Глинка Комитов прогнозираше недостиг от 116 млн. лв. в края на годината, но обясни, че в крайна сметка той винаги се стопява до около 30 хил. лв. \nМерки за засилване на контрола с ясно разписани срокове трябва да подготви и оперативното ръководство на касата в лицето на проф. Плочев.    \n", "date": "2017.09.14", "title": "НЗОК може да е с над половин милиард недостиг  "}
{"url": "http://duma.bg/node/152568", "text": "Работници и служители от \"ЕМКО\" ООД в Трявна отново излизат на протест днес. Те обвиняват държавата в мащабна организация по унищожаване на един от най-големите български производители. \nСлед протеста на 21 август те получиха уверение от министъра на икономиката, че действието на спрения лиценз на дружеството ще бъде възстановено при отстраняване на констатираните нарушения. Въпреки оспорването им ръководството на дружеството отстрани всичко, квалифицирано като нарушение, припомнят от инициативния комитет. Досега обаче лицензът на фирмата не само не е възстановен, но \"ЕМКО\" продължава да търпи санкции от институциите, изразяващи се във възпрепятстване на нашата търговска дейност в България с български дружества с мотива, че е спряно действието на външнотърговския лиценз, става ясно от отвореното писмо на работниците. \nЗа да защитят работните си места, служителите на \"ЕМКО\" излизат на протест от 11 до 12 ч. пред автогарата на с. Вонеща вода, непосредствено до път II-55.   \n", "date": "2017.09.14", "title": "Отново протести на работниците от \"ЕМКО\""}
{"url": "http://duma.bg/node/152569", "text": "Около 2200 мигранти и бежанци са се намирали на територията на България към началото на септември. Това се разбира от регулярната справка на МВР. Данните показват, че миграционен натиск има предимно на българо-сръбската граница, която нелегално пребиваващите се опитват да преминат на път към Западна Европа. \n1315 души са били настанени в центровете на Държавна агенция за бежанците към началото на септември. Това е едва 25% от капацитета на бежанските центрове. 33% от настанените са сирийци, 28% от Афганистан. \n484 души пък са били в центровете от затворен тип на дирекция \"Миграция\" на МВР, което е 51,5% от капацитета им. На външни адреси са настанени още 427. \nОбщо 2140 незаконно пребиваващи чужденци са били заловени на вход, във вътрешността и при опит да напуснат страната за периода от началото на годината, отчитат от МВР. Това е с 82,8% по-малко спрямо 2016 г. \nОт началото на годината от страната са изведени 1519 незаконно пребиваващи чужденци, основно афганистанци. \n    \n", "date": "2017.09.14", "title": " Мигрантите почти си тръгнаха от България"}
{"url": "http://duma.bg/node/152570", "text": "В центъра на София ще има нови пешеходни зони. Предложението бе обсъдено вчера от съветниците от транспортната комисия към Столичния общински съвет. Едната ще бъде по бул. \"Витоша\" в участъка от ул. \"Алабин\" до бул. \"Ал. Стамболийски\". Обособяването на тази пешеходна площ бе обсъдено още в началото на годината по повод поставянето на заданието за конкурс за нова визия на пл. \"Света Неделя\". Тогава главният архитект Здравко Здравков обяви, че се правят компютърни симулации на трафика за спиране на движението в тази отсечка на бул. \"Витоша\". Тогава стана ясно, че трамваите ще останат.  \nВтората пешеходна зона, предложена от зам.-кмета по транспорт Евгени Крусев, ще бъде по ул. \"Георг Вашингтон\" в участъка от ул. \"Трапезица\" до ул. \"Пиротска\". През лятото тази част на улицата бе ремонтирана и бе положена паважна настилка.  \n    Съветниците разгледаха и предложението да се ограничи скоростта на автомобилите в центъра на столицата. Ще бъде обособена така наречената \"успокоена зона\" с позволена скорост до 30 км/ч. между ул. \"Алабин\", бул. \"Хр. Ботев\", бул. \"В. Левски\", бул. \"Цар Освободител\" и ул. \"Леге\". Освен това ще бъдат изградени велоленти в същото каре и велоалеи по бул. \"Монтевидео\" и бул. \"Овча Купел\". \nДУМА припомня, че ограничението на скоростта на колите в центъра бе обсъждано активно в началото на годината като една от мерките за намаляване на замърсяването на въздуха.    \n", "date": "2017.09.14", "title": "Колите ще карат с до 30 км/ч в част от центъра на София "}
{"url": "http://duma.bg/node/152571", "text": "Случаите на работа по морето без сключен писмен трудов договор са с почти 60% повече от 2016 г. Това са установили при проверки инспекторите по труда, съобщават от ГИТ. През това лято проверките са с около 23% повече от миналото и по време на тях е установено, че и нарушенията, свързани със заплащането на труда и с разпределението на работното време, са с около 40% повече от летния сезон на 2016 г. 360 от нарушенията са свързани със заплащането на труда. Наблюденията на инспекторите показват, че продължава затвърдилата се през последните години тенденция след прекратяване на трудовото правоотношение да се подават сигнали за неизплатена част от възнаграждението, която обикновено е договорена устно. Затова от ГИТ напомнят, че и пред контролните органи на агенцията, и пред съда работниците и служителите могат да претендират за неизплатени възнаграждения само по писмените трудови договори. \nПричина за нарушенията, свързани с нерегламентираното полагане на извънреден труд, неспазването на изискванията за седмична и междудневна почивка, липса на документи на обектите, от които да е видно кой работник кога се явил на работа и кога трябва да приключи работният му ден, инспекторите обясняват с недостатъчната работна ръка.  \nПо време на кампанията са съставени 529 акта за установяване на административни нарушения, свързани с трудовите правоотношения, и още 150 за нарушения на разпоредбите, регламентиращи осигуряването на безопасност и здраве при работа. Санкциите по Кодекса на труда варират между 1500 лв. и 15 000 лв., като могат да достигнат и до 20 000 лв. при възпрепятстване на контролните органи от страна на работодателя.   \n", "date": "2017.09.14", "title": "С 60% повече работят по морето без договор"}
{"url": "http://duma.bg/node/152572", "text": "И пожарникарите се присъединяват към предупредителния протест на полицаите днес заради отказа за увеличение на заплатите в МВР. Увеличение на бюджета за пожарната и на Националната система тел. 112 поискаха вчера от синдикат \"Огнеборец\". Председателят му Венцислав Станков заяви, че пожарникарите нямат защитни облекла и повечето събират дрехи втора употреба от цяла Европа, които често са скъсани и с изтекъл срок на експлоатация. Около 3500 от 5500 служители на пожарната нямат необходимите им за работа униформи. \nСтанков подчерта, че и ниските доходи са сериозен проблем за родната пожарна. Той отбеляза, че пожарните служби страдат и от сериозен недостиг на кадри. Имало е сигнали за пожар, на които се отзовавал само по един огнеборец. В развитите страни екипът е от 3 до 6 души, а у нас понякога с огнената стихия се бори само един човек. Най-често това е шофьорът, обясняват пожарникари. Необходимо е и спешно подобряване на материалната база. \"По оперативни програми беше закупена много техника, но нямаме финансовия ресурс, с който да я поддържаме\", допълни Станков. Това са причините пожарникарите да излязат на протести в София и Варна. Освен това днес е и професионалният празник на пожарникарите.  \nДо днешния протест се стигна, след като във вторник се провалиха преговорите между полицаите и представители на министерството за увеличаване на заплатите в системата.  \nМеждувременно зам.-министър Стефан Балабанов заяви вчера, че ръководството на МВР ще предложи на правителството да приеме \"значително увеличение\" на заплатите в силовото ведомство, но едва от 1 януари догодина. С колко ще се увеличат заплатите обаче щяло да реши правителството.  \nЗам.-председателят на Синдикалната федерация на служителите в МВР Благой Ванкин коментира, че колегите му ще продължат да протестират на професионални празници, докато исканията им не бъдат чути. \n По-късно вътрешният министър Валентин Радев заяви, че не е съгласен с изнесените данни от синдикалните лидери и днес началникът на пожарната главен комисар Николай Николов ще изнесе конкретни данни какви средства държавата е отпуснала за този сектор. \"Що се отнася до дрехите втора употреба, бях в Кресна и видях как са оборудвани. Ако попитаме българите какви дрехи си купуват през последните години, голяма част ще отговорят, че си купуват дрехи втора употреба\", коментира Радев. \n    \n", "date": "2017.09.14", "title": "2/3 от пожарникарите нямат защитни облекла "}
{"url": "http://duma.bg/node/152574", "text": "Трима български евродепутати са част от състава на специална комисия в Европейския парламент за борба срещу тероризма. Това са Петър Курумбашев от Групата на социалистите и демократите, Емил Радев от Европейската народна партия и Ангел Джамбазки от Европейски консерватори и реформисти. Съставът й бе гласуван в рамките на първото пленарно заседание на депутатите след лятото в Страсбург. \nВ специалната комисия за борба с тероризма ще заседават 30 евродепутати, а мандатът й ще бъде 12 месеца, като при необходимост може да бъде удължен. Членовете на комисията ще изготвят междинен и окончателен доклад, който ще съдържа фактически констатации и препоръки. \nКомисията ще прави официални посещения и ще провежда изслушвания с участието на институции на ЕС и съответните агенции, национални парламенти и правителствата на държавите членки и на страни извън ЕС, правоприлагащите органи, разузнавателните служби, съдии и магистрати, както и организации за жертвите на тероризма. Някои от срещите ще се провеждат при закрити врати, като първото заседание е предвидено за днес.     \n", "date": "2017.09.14", "title": "Трима български евродепутати в комисията за борба срещу тероризма"}
{"url": "http://duma.bg/node/152575", "text": "\"Управленската програма на правителството е пожелателно писмо до Дядо Мраз как да изглежда България. След обществен натиск и забавяне от 100 дни, правителството представи управленската си програма. Да има неколкостотин приоритета противоречи на здравия разум, който си поставя от 2 до 5 цели. Това говори, че правителството няма приоритети. Липсват конкретни срокове, числа и отговорности\". Това заяви в радиоинтервю депутатът от \"БСП за България\" проф. Румен Гечев.  \nСпоред него практиката на ГЕРБ е да представят бюджета като един счетоводен документ \"Дал Кольо, взел Кольо\", приходи и разходи. Липсват политики за инвестиции и дългосрочна стратегия как да изглежда българската икономика, смята Гечев. Той подчерта, че не е ясно дали управляващите ще приемат протегнатата ръка на БСП с разумни предложения по бюджета. \"Дебатът по основния финансов план за 2018 г. закъснява. ГЕРБ умишлено бавят внасянето на бюджета, за да може този важен документ да се приеме във времето около Коледа, без сериозни дебати\", категоричен е депутатът. \nПроф. Гечев коментира, че в сектор образование правителството работи на парче и по политически причини. \"Правейки на пръв поглед положителна стъпка с увеличението на учителските заплати, се внасят диспропорции в образованието. Младите научни работници ще получат по-малко или колкото един учител на село. Не може преподавателите във висшето образование да са с по-малки заплати от преподавателите в начално и средно образование. Правителството ще накара преподавателите във вузовете да напуснат и да отидат в училищата заради заплатите\", предупреди Гечев.   \n    \n", "date": "2017.09.14", "title": "Управленската програма на правителството била пожелателно писмо до Дядо Мраз"}
{"url": "http://duma.bg/node/152576", "text": "Парламентът отложи избора на членове на ВСС и той най-вероятно ще се състои другата седмица. Това обясни вчера Цветан Цветанов, след като по-рано точката не бе включена в дневния ред на НС за тази седмица. \"Няма драма. Договорихме се с колегите от другите групи и те приеха единодушно предложението на ГЕРБ. Тази работна седмица ще е кратка, а има други по-важни закони\", обясни Цветанов. В началото на пленарното заседание депутатите решиха да не работят в петък заради първия учебен ден и да се съберат извънредно във вторник. Тогава ще се проведе парламентарен контрол, който по думите на парламентарния шеф Димитър Главчев ще продължи около 3 часа. \n\"Не е вярно, че решението е взето единодушно. На председателския съвет от БСП настояхме категорично изборът да се състои тази седмица, защото сроковете вече изтекоха. Но в крайна сметка от ГЕРБ не се съгласиха, а дневният ред на НС се реди от председателя\", коментира за ДУМА зам.-председателят на парламента и член на ИБ на БСП Валери Жаблянов. \nДепутатите трябва да изберат 11 от членовете на ВСС, а за местата има 18 кандидати. Миналата седмица те представиха концепциите си пред правната комисия. Изслушването мина почти без дебати. Новите членове на ВСС трябва бъдат избрани поне месец преди изтичането на мандата на стария му състав, което ще се случи на 3 октомври. \nДепутати предположиха, че причина за отлагането на избора е напрежение между ГЕРБ и ДПС. Двете партии номинираха точно толкова кандидати, колкото се очаква да вкарат във ВСС, съответно четирима и двама. БСП издигна шест кандидатури при положение, че ще бъдат избрани най-много четири. От левицата обясниха, че номинациите са повече, защото са за принципа да има конкуренция, право на избор и истинско състезание. \nЗа първи път изборът на членовете на ВСС от квотата на НС ще се се проведе с квалифицирано мнозинство от две трети заради конституционните промени, приети през 2015 г. \n    \n", "date": "2017.09.14", "title": "Отложиха избора на членове на ВСС със седмица"}
{"url": "http://duma.bg/node/152577", "text": "Мнозинството в НС отхвърли вчера предложените от БСП промени в Закона за храните, с които трябваше да се въведат минимални количества български продукти на пазара. Обекти на приложение на закона са търговски обекти или търговски вериги, които имат годишен оборот над 2 млн. лева. Предлага се част от стокооборота да бъде формиран от минимум български продукти, които се разпределят по групи. За пресните плодове и зеленчуци се настоява за 51%, за мляко и млечни произведения - 70%, за месото и месните продукти, без пилешко - 25%, за птичето - 50%, за виното и спиртни напитки квотата е 75%. Предложената регулация дава на българските производители равен шанс пред вносителите на хранителни продукти, голяма част от които се произвеждат в страни със значително по-високи субсидии, е записано в мотивите на БСП. Проектозаконът предвижда и промени при хранителните продукти, на чиито етикет трябва да е изписано, че са български. Те задължително трябва да са произведени от суровини с произход от България. Предвидени са и срокове за разплащане при бързоразвалящите се продукти. \nПри неизпълнение на тези стойности законопроектът предвижда санкция в размер на 10% от годишния оборот. От БСП предлагат събраните глоби да постъпват във Фонд \"Земеделие\" и да се ползват за подпомагане на местното производство. \nСоциалистите призоваха за защита на българския производител. В представянето на мотивите депутатът от \"БСП за България\" проф. Светла Бъчварова обясни, че от 2016 г. земеделските стопани получават субсидии за обвързана подкрепа, срещу които трябва да произвеждат определено количество продукция и тя да е реализирана. \"Искаме сивият сектор да изчезне и производителите да реализират продукцията си. Това няма как да стане, защото не им осигуряваме равен достъп до пазара\", заяви тя. Според Бъчварова, ако тази тенденция продължи, обвързаната подкрепа няма да има никакво значение и средствата ще бъдат загубени.  \nС предлаганите от БСП промени българските производители ще увеличат производството си, заяви проф. Румен Гечев. Законът не е идеален, но е добре да бъде приет на първо четене, призова депутатът от \"БСП за България\" и председател на икономическата комисия Петър Кънев. Той даде примери как европейските държави намират начин да защитят производителите си, като призна съществуването на двоен стандарт.  \n Драгомир Стойнев коментира, че ако за управляващите българските стоки са с по-лошо качество, за БСП е обратното. Искаме българският потребител да има достъп до качествена храна и това целят промените, заяви той. \nЖельо Бойчев обяви, че Съюз \"Произведено в България\" подкрепя законопроекта. Няма държава от ЕС, която да не подкрепя собственото си производство, припомни той и даде пример с Румъния и Франция. Трябва да дадем много ясен сигнал за подкрепа на българските производители, които генерират и доход, и заетост в България, посочи Бойчев. \nСлед прегласуване законопроектът беше подкрепен от 102 депутати от \"БСП за България\", ДПС и \"Воля\", против бяха 19, а 90 се въздържаха. \n \n    \n", "date": "2017.09.14", "title": "НС отхвърли промените на БСП в Закона за храните "}
{"url": "http://duma.bg/node/152563", "text": "Уволнената от бившия директор на СМГ Антони Стоянов учителка Петя Тодорова е върната на работа. Това съобщи новата и.д. директор на гимназията Зоя Савова пред парламентарната образователна комисия вчера. По настояване на левите депутати бяха изслушани всички страни в нашумелия конфликт с най-доброто училище на България. Според колежките на Тодорова тя била върната още от зам.-директора Ивайло Ушагелов, който бе назначен от шефката на РУО Ваня Кастрева да замества Стоянов преди уволнението му. \nМинистър Красимир Вълчев заяви, че има настоятелства, които са станали \"черни каси\", и настоятелството в СМГ незаконно е събирало пари от курсове, използвайки ресурсите на училището. Вълчев призна, че от три години е знаел това, знаел е и за конфликта с шефа на Националната комисия в МОН за състезанието \"Европейско кенгуру\". Тази комисия, включително с подписа на Тодорова, изключи от класирането децата от СМГ и други училища. Вълчев не каза дали МОН и РУО, които цяло лято искаха да върнат Тодорова на работа, носят вина, че са допуснали ощетяването на децата от \"кенгуруто\" и че за три години нищо не са направили срещу незаконната практика в настоятелството. Стоян Мирчев (БСП) заяви, че става дума за системен проблем в управлението на образованието. Вълчев е поискал от МФ да направи проверка на настоятелството на СМГ за парите, които е събирало. Всички училища са предупредени с писмо, че когато се ползват базата и ресурсите на училищата, парите трябва да влизат в техните сметки, а не на настоятелствата. \n    \n", "date": "2017.09.14", "title": " Уволнената учителка е върната в СМГ"}
