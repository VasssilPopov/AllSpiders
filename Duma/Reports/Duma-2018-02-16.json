{"url": "http://www.duma.bg/node/161074", "text": "Нарастването на разходите на българските домакинства е по-голямо от повишението на доходите. Това става ясно от данните на НСИ за последното тримесечие на миналата година. Данните показват, че общият разход средно на човек от домакинство за този период е 1368 лв. и се увеличава с 13,2% спрямо четвъртото тримесечие на 2016 г. Същевременно общият доход средно на човек от домакинство за октомври-декември 2017 г. е 1449 лв., като нараства с 9,3% спрямо същото тримесечие на 2016 г.  \nЗа този тримесечен период с най-висок относителен дял продължават да са доходите от работна заплата с дял от 53,9%. Те са следвани от доходите от пенсии, които държат дял от 26,2%, доходите от самостоятелна заетост - 7%, и тези от социални обезщетения и помощи - 3,4%.  \nНай-голям дял от разходите на домакинствата продължават да са тези за храна, като те са 31%. Следват ги покриването на разходите, свързани с жилището - 18,8%, данъците и социалните осигуровки с 12,2% дял и за транспорт и съобщения - 10,5%. В сравнение със същия период на предходната година най-много са нараснали разходите, свързани с жилището - вода, електроенергия, отопление, обзавеждане и поддържане на дома. Те са нараснали от 219 на 257 лв., което е повишение от 17,3%. Разходите за храна и безалкохолни напитки се повишават с 12,5% - от 376 на 424 лв. Голям е и ръстът на разходите за здравеопазване, които се увеличават с 10,8% - от 67 на 74 лв. Разходите за транспорт и съобщения пък нарастват с 10,5% - от 129 на 143 лв. За последното тримесечие на миналата година се повишават и разходите за алкохолни напитки и цигари - от 55 на 59 лв., или с 6,8%, както и за облекло и обувки - от 54 на 57 лв., или с 4,1%. Единствените разходи, при които НСИ отчита намаление, са тези за свободно време, културен отдих и образование с 1,6% - от 48 лв. на 47 лв. \nПрез този период в сравнение с година по-рано статистика е засякла и промяна в потреблението на различните хранителни продукти. Отчита се увеличение в потреблението на хляб, месо, месни произведения, кисело мляко, зеленчуци, плодове и яйца. Намалява консумацията на сирене и картофи. Без промяна е потреблението на прясно мляко, зрял фасул и олио. \nСНИМКА Емилия Костадинова   \n", "date": "2018.02.16", "title": "Разходите ни нарастват повече от доходите "}
{"url": "http://www.duma.bg/node/161081", "text": "Всички касови апарати в търговските обекти у нас трябва да бъдат подменени до 31 декември 2018 г. заради пробиви в софтуера, който отчита продажбите. Въпреки действащата от години онлайн връзка в реално време между касовите апарати и системата на Националната агенция за приходите, се оказва, че между 30% и 70% от оборотите изобщо не се отчитат и не стигат до данъчната агенция. \nЗа новото изискване се разбра със скандал в бюджетната комисия в парламента, която се събра, за да обсъди на второ четене промени в закона за ДДС, вкарани през преходните и заключителните разпоредби на Закона за митниците, предаде \"Медиапул\". Самата промяна обаче вече е факт и е направена чрез изменения в Наредба Н-18 от 2006 г. за регистриране и отчитане на продажби в търговските обекти чрез фискални устройства, подписана от министъра на финансите Владислав Горанов в края на 2017 г. \nОт обясненията на представителите на НАП стана ясно, че промените засягат всички касови апарати в страната, които са над 400 000, а крайният срок за подмяната им е 31 декември 2018 г. При положение че по-евтините апарати струват по около 300 лв., това означава, че бизнесът трябва да инвестира около 120 млн. лв., за да изпълни новото изискване, пресметна председателката та бюджетната комисия Менда Стоянова. \"Предадохте ли тези разчети на министъра, преди да подпише наредбата\", обърна се тя към НАП. \n\"Промяната се прави, защото при всяка проверка на търговски обект се установява укриване на оборот между 30% и 70%\", заявиха от НАП. Това означава, че въпреки въвеждането на прословутата дистанционна връзка на касовите апарати със системата на НАП, проблемът с неотчитането на оборотите продължава да стои. Оказва се, че софтуерът, с който работят касовите апарати, в момента подлежи на сериозни манипулации. В резултат търговецът издава касова бележка, но тя на практика е фалшива, защото съответната продажба не се отчита в НАП. \"Сблъсквали сме се дори с интерфейси на китайски\", оплакаха се от данъчната агенция. Заради проблема, освен че предстои подмяна на касовите апарати, със законовите промени се въвеждат и куп изисквания към фискалния софтуер. \nВъвеждането на промените без достатъчно разгласяване и оценка на въздействието предизвика възмущението на цялата бюджетна комисия. \"Излиза, че досега държавата е изисквала да се ползват касови апарати, чрез които може да се краде. 120 млн. лв. е колосална сума. Кога министърът на финансите ще дойде на блиц контрол, чак на Коледа, ли?\", попита проф. Румен Гечев от \"БСП за България\".     \n", "date": "2018.02.16", "title": " Искат подмяна на всички касови апарати в търговските обекти "}
{"url": "http://www.duma.bg/node/161073", "text": "Годишната инфлация за януари 2018 г. спрямо януари миналата година е 1,8%, стана ясно вчера от данните на НСИ. Спрямо предходния месец животът е поскъпнал с 0,3% на сто.  \nНай-голямо поскъпване през януари 2018 г. спрямо декември 2017 г. от хранителните стоки има при цените на краставиците - 9,6%, и доматите - 5,8 %. Яйцата са поевтинели с 3,4 на сто, а захарта - с 1,9%. При развлечението и културата има поскъпване с 1,9%, а най-голям спад при облеклото и обувките - намаление с 3,5 на сто. \nПрез януари 2018 г. цените на стоките и услугите от малката потребителска кошница са се увеличили с 0,9% при хранителните продукти, 0,1% при нехранителните и 0,4% при услугите. \n    \n", "date": "2018.02.16", "title": "С 1,8% е поскъпнал животът на годишна база"}
{"url": "http://www.duma.bg/node/161072", "text": "През януари тази година у нас са регистрирани почти 2500 нови автомобила спрямо 1800 през януари 2017 г., показват данните на Асоциацията на европейските производители на автомобили (АСЕА). Това представлява ръст от 36,8% на годишна база, с което страната ни са нарежда на пето място в ЕС по продажба на нови автомобили. За декември у нас бе отчетен спад от почти 14%, макар че миналата година завърши с повишение от 18,5% спрямо 2016 г. \nВ ЕС регистрациите на нови автомобили през януари 2018 г. спрямо януари 2017 г. се увеличават със 7,1% до над 1,25 млн. автомобила. Лидер по продажбите е северната ни съседка - Румъния, където е отчетен забележителният ръст от 66,4% за месеца на годишна база. Малко след нея е Словакия с 48,8%, а на трета позиция е Унгария с 38,5%. На четвърто място се нарежда Гърция с 37,5 на сто. \nЩо се отнася до отделните производители на автомобили, най-добре се представя PSA Group с ръст на продажбите от 73,4% през януари на годишна база. Така френската компания се превръща в лидер на пазара, а продажбите й вече включват и тези от голям германски производител, който тя придоби миналата година. На второ място с ръст от 9,5% е друг френски производител, а след него е германската автомобилна компания - с 9,2% за първия месец от годината на годишна база.   \n", "date": "2018.02.16", "title": "36,8% повече са продадените нови коли у нас"}
{"url": "http://www.duma.bg/node/161076", "text": "От 6 на 35 лв., или почти 6 пъти, ще се вдигне таксата за първоначална регистрация на автомобил. Това предвижда нов проект за промени в Тарифа №4 на МВР, по който в момента тече обществено обсъждане. Тази такса ще важи и за промяна в регистрацията на превозно средство със смяна на табели с регистрационен номер и за възстановяване регистрацията на превозно средство с прекратена регистрация. \nПървоначалната регистрация на ремарке или полуремарке вече ще струва 30 лв., вместо 2 лв. както е в момента. За мотопеди, мотоциклети и триколесни возила пък ще се плащат 28 лв. за първоначалното регистриране, а не 2 лв. За да се промени регистрацията на превозното средство, без да се сменят табелите, ще се събира такса от 20 лв. За издаване на разрешение за временно движение без смяна на табели с регистрационен номер ще се събира такса 10 лв. \nЗа право на ползване на табели с регистрационен номер с четири еднакви цифри в поредния номер се предвижда таксата да се увеличи на 1500 лв. За право на ползване на табели с регистрационен номер с комбинация от шест букви и/или цифри по желание таксата остава 7000 лв. В момента за право на ползване на регистрационен номер за автомобили с четири еднакви цифри се събира такса от 1000 лв. Измененията ще бъдат на сайта за обществено обсъждане до 16 март.   \n", "date": "2018.02.16", "title": "Шест пъти поскъпва таксата за първоначална регистрация на кола те "}
{"url": "http://www.duma.bg/node/161077", "text": "Управляващите обмислят варианти, чрез които да се ограничи кръгът на лицата, които имат право да обжалват обществени поръчки. Това стана ясно от интервю на вицепремиера Томислав Дончев пред БНТ. Дончев уточни, че обжалването не е по дефиниция нещо лошо. То е основен механизъм, който позволява на някой, който се смята за ощетен, да си търси правата и този механизъм би трябвало да доведе до справедливост. \nСъвсем различен по думите му е случаят, когато някой блокира възложителя и другите компании участници в процедурата по Закона за обществените поръчки (ЗОП). Имаме саги, които продължават по една година, каза той. \nРазбирам, че когато става дума за пътно строителство, няколко фирми могат да водят съдебен спор кой е по-добрият кандидат. Но не мога да приема в този спор да участва фризьорски салон, допълни Дончев. Той даде пример с обжалването на търг за софтуерен продукт, при който един от жалбоподателите се занимава с търговия на чорапи.  \nСтатистиката показва, че от 100 процедури в България се обжалват около 10, но обжалванията са съсредоточени в големите процедури, включително с европейско финансиране. В такива случаи обжалването е по-скоро задължително, като това са процедури от стратегически интерес за държавата, каза Дончев. Моята логика е, че право да обжалва дадена процедура има този, който има поне теоретичната възможност да изпълни поръчката, обясни той. Според него, ако забавянето е нанесло щета, след като се произнесат всички институции, включително и съдът, държавата или друг възложител трябва да има право на обратен иск.     \n", "date": "2018.02.16", "title": "Властта обмисля ограничения при обжалването на търгове"}
{"url": "http://www.duma.bg/node/161071", "text": "Над 312 хил. лв. просрочени задължения събраха инспекторите на НАП от търговски обекти в София, Банско, Добринище, Разлог и други населени места, съобщиха от НАП. В сряда контролни и принудителни мерки бяха проведени в 51 търговски обекта, разположени на ключови търговски улици в София, за които имаше данни както за просрочени задължения, така и за реализиране на големи обороти. В рамките на два часа екипите на НАП София успяха да съберат над 39 000 лева. Всички търговци са направили доброволно внасяне на намерените в касите средства. Принудително са иззети средствата само от един търговски обект, където не е оказано съдействие на органите по приходите. \nДен по-рано в от 18 обекта в Банско, Добринище, Разлог и село Баня са събрани над 35 000 лв., а една от фирмите, в резултат на контролните и принудителни мерки, е погасила целия си просрочен дълг в размер на над 195 000 лева. В Боровец от 20 обекта са събрани над 14 800 лв., а от обекти в Сандански и Петрич сумите са над 29 000 лв. \nМерките са били насочени към фирми с просрочени публични задължения, за които НАП има данни, че осъществяват дейност и реализират обороти, а същевременно имат образувани изпълнителни дела и не обслужват доброволно натрупаните задължения. \nПродължава засиленият контрол и в зимните курорти и околните населени места. В Якоруда инспекторите от НАП София са констатирали нарушения в 14 от проверените 20 обекта. В седем от тях е липсвало фискално устройство, а в останалите не е издаден фискален бон при извършената контролна покупка. Всички обекти нарушители ще бъдат запечатани. \n    \n", "date": "2018.02.16", "title": "Борчове за 312 хил. лв. събрали данъчните от търговци"}
{"url": "http://www.duma.bg/node/161075", "text": "Кредитната агенция Фич (Fitch Ratings) повиши рейтингите на „Български енергиен холдинг“ ЕАД (БЕХ) на \"BB\" и определи стабилна перспектива. Повишението на рейтинга е резултат от подобрение в самостоятелния кредитен профил на дружеството вследствие на финансово възстановяване и по-висока степен на предвидимост на резултатите, както и публикуването на нови критерии за присъждане на рейтинг на държавни компании. \nПовишението на рейтинга е заради подобрените финансови резултати и бъдещи очаквания на Фич за дружеството и намаления тарифен дефицит в „Националната електрическа компания“ ЕАД (НЕК) в следствие на успешни законови и регулаторни промени, съобщиха от БЕХ.   \n", "date": "2018.02.16", "title": " Фич повиши рейтинга на БЕХ"}
{"url": "http://www.duma.bg/node/161040", "text": "Специален скенер ще показва влюбен ли си или лъжеш, съобщи Фред Нур - американски доктор, цитиран от \"Дейли мирър\". Процедурата е неинвазивна и ще даде възможност на лекарите точно да преценят дали пациентът изпитва истински чувства. Изследването ще отчита чрез магнитно-резонансна томография наличието на химичните елементи в мозъка, присъщи за влюбването. \nТака наречените нанопептиди, съдържащи окситоцин и вазопресин, се произвеждат в забележителни количества, когато човек е истински влюбен. Неврологът обясни още, че методът ще навлезе във Великобритания през следващото десетилетие. Засега се прилага само върху животни в лабораторна среда. \nЗа разлика от детектора на лъжата и други съществуващи устройства, този скенер няма как да бъде заблуден и ще е точен между 97 и 99%. \nПървоначалното мнение на специалистите е, че две трети от хората, които ще се подлагат на процедурата, вероятно ще го правят за забавление или като романтичен жест. Останалите желаещи ще бъдат заможни хора, които биха искали да се предпазят от \"златотърсачи\", преди да сключат брак. \n\"Вече има неинвазивен тест, който измерва нивата на допамин в човешкия мозък. Резултатите излизат за два часа и той на практика е безболезнен и безобиден за изпълнение\", обясни Нур. Експертът подчерта, че технологиите за сканиране в медицината продължават да се развиват все повече. \nКнигата \"Истинска любов: любов, обяснена от науката\" (\"True Love: Love Explained by Science\") на специалиста ще излезе на британския пазар до края на седмицата.     \n", "date": "2018.02.16", "title": "Скенер показва и доказва любовта"}
{"url": "http://www.duma.bg/node/161041", "text": "Ако сте човек на изкуството или практикувате свободна професия, за набавяне на сили и енергия има алтернативен начин, чрез който спим по-често, но по малко, а през останалото време работим. Полифазният сън най-често се асоциира с името на известния изобретател, скулптор и художник от епохата на Ренесанса - Леонардо да Винчи. Той се нуждаел от много време, за да реализира идеите си и затова решил да се възползва от миговете за сън и почивка. На всеки 4 часа започнал да спи по 15 минути. Така сумарното време за сън в едно денонощие е час и половина, но то давало на Леонардо 6 часа повече, за да твори. Следвайки режима, великият художник си спечелил още 20 продуктивни години. \nДобре известно е, че най-ползотворното време за работа е след събуждането от сън. Тогава човешкият капацитет за полагане на труд е особено голям. Взимането на почивка на всеки 4 часа увеличава времето за работа и повишава трудоспособността. \nОсвен метода на Леонардо да Винчи, се появяват и други разновидности на полифазния сън. Ето някои от тях: \n* Методът Сиеста - 5 часа сън през нощта и час и половина следобедна дрямка. \n* Методът Димаскион - 30-минутен сън на всеки 6 часа. \n* Методът Дъевримен - до 3 часа сън през нощта и 20-минутна следобедна дрямка. \n* Методът Уберман - 20-минутен сън на всеки 4 часа. \n* Методът на Тесла - 2 часа сън през нощта и 20-минутна следобедна дрямка.   \n", "date": "2018.02.16", "title": "Как да се наспиваме по метода на Да Винчи"}
{"url": "http://www.duma.bg/node/161042", "text": "Първи въоръжен обир на биткойн е регистриран във Великобритания, съобщи \"Дейли мейл\". Четирима нападатели с качулки нахлули в жилището на търговец на криптовалута и го принудили да прехвърли цифровите пари, след като завързали 31-годишната му съпруга Ейми Джей и го заплашили с оръжие. \nОбирът е станал в Югоизточна Англия. Според пресата това е първата подобна кражба на криптовалута в страната. Говорител на полицията заяви, че органите на реда водят разследване за \"кражба с взлом\" и за отправяне на заплахи към семейството. \nЖертвата е 30-годишният Дани Астън - директор на \"Aston Digital Currencies\", която управлява портфолио с виртуални валути. Компанията е създадена през юни 2017 г., когато биткойнът се търгуваше за около 2500 евро. Семейството е извършило над 100 000 транзакции с 16 375 партньори. При някои е използвано реалното име на Дани Астън, което може директно да е отвело нападателите до него.     \n", "date": "2018.02.16", "title": "Въоръжен обир на биткойн разтърси Великобритания"}
{"url": "http://www.duma.bg/node/161043", "text": "Легендата на балканската музика Лепа Брена успя да сбъдне своята голяма мечта да събере цялото си семейството за екзотична дълга почивка. Именитата певица, която ще изнесе впечатляващ концерт за 23 март в \"Арена Армеец\", заедно със съпруга си, тенис звездата Слободан Живойнович, тримата й синове и приятелката на най-големия Филип - Александра Прийович, си подариха 15 райски дни в едни от най-желаните топ дестинации в света - Тайланд и Малдивите. \nСпоред сръбските медии звездната двойка е избрала именно приказната ваканция да е подаръкът за 26-годишнината от сватбата им на 7 декември 1991 г. Щастливото семейство първо покорило красивия остров Пукет в Тайланд, където всички останали 10 дни, след което наели три еднофамилни вили на Малдивите и се наслаждавали на красивите бели пясъчни плажове, кристално сини води и екзотични кулинарни изкушения. \nБилети за концерта на звездата у нас на цени от 30 до 55 лв. се продават в мрежата на Eventim. ВИП пакети има на bileti365.com, уточниха от екипа на организатор на събитието Moko Solution.  Повече от ваканцията на Лепа Брена и семейството й може да видите от видеото, което звездата лично е заснела:         \n", "date": "2018.02.16", "title": " Лепа Брена сбъдна своя голяма мечта"}
{"url": "http://www.duma.bg/node/161044", "text": "Млади хора създадоха онлайн платформа, наречена \"Купи от баба\", където се продават качествени ръчно изработени терлици. Те са изплетени от възрастни жени от цяла България и може да бъдат закупени от всеки, които ги хареса. По този начин хората ще знаят, че не само се сдобиват с нещо хубаво и красиво изплетено, а и допринасят за допълнителния доход на тези жени. \nСайтът otbaba.bg се роди от носталгията ни по дните от зимните ваканции, които прекарвахме на село, и знаехме, че там ни очаква топлата печка, домашните гозби и благата усмивка на баба. Като малки винаги носехме с удоволствие терлиците и шушоните, изплетени с много любов. Макар вече далеч от тези уютни зимни ваканции, решихме да пренесем любимото усещане и в града и да му сложим днешна дата. Така започна всичко. Обсъдихме го не само с нашите баби, но и с много други, за които плетенето носи голямо удоволствие и смисъл. Затова заедно с тях подбрахме красиви модели терлици от качествени материали от български производител и започнахме. Надяваме се, че усилията ни да създадем качествен продукт, изплетен с много любов, ще бъдат оценени и така ще осъществим голямата си цел заедно - да предоставим възможност на възрастните хора в България да увеличат доходите си, разкриват идеолозите на \"Купи от баба\". И добавят: \"Разширявайки продуктовата си гама и предоставяйки възможност и на други възрастни хора да предлагат своите модели в нашата платформа след време, ние се стремим да създадем уникално място в интернет пространството, което да радва с красиви ръчно изработени продукти, но също така и да помага на възрастните да имат по-добър стандарт на живот.\"   \n", "date": "2018.02.16", "title": "Продават онлайн плетени терлици  "}
{"url": "http://www.duma.bg/node/161079", "text": "Въпреки оптимизма на управляващите и твърденията, че икономиката на България се развива добре, статистиката показва свиване на индустриалния износ, почти пълно изчезване на чуждестранните инвестиции и ръст на БВП на глава от населението, който е недостатъчен, за да се целим в нивата на държави от еврозоната. Това коментира икономистът проф. Димитър Иванов пред БТВ. \nТой посочи, че доходите у нас се вдигат, но към момента БВП на глава от населението е 6500 евро при средно за еврозоната 32 000. \"Това е ситуацията, която ние трябва да гоним и да се съобразяваме. Бих казал на премиера, че ние по темп на растеж на БВП по данните, които \"Евростат\" публикува, не сме между първите пет, а между осмо и единадесето място в ЕС\", заяви Димитър Иванов. Той каза, че ако за България се говори за 3,6% икономически растеж, то съседна Румъния има 7%, а централноевропейските страни са с по поне процент над нас. \nСпоред проф. Иванов ръстът на БВП в България \"не почива на вдигане на индустриалното производство\". \"Поръчките от чужбина за промишлеността миналата година са спаднали с 30%. Темпът на растеж на промишлената продукция е нулев, в строителството има 3% намаление\", отбеляза той. \nЗа чуждите инвестиции той каза, че са намалели през последните 6-7 години, а само за миналата година спадът е със 70%. \nИванов поиска сериозен дебат за влизането на България в еврозоната, като подчерта, че това би означавало БНБ да загуби всякакви права за улеснение на финансовите институции в страната, валутните й резерви да бъдат отдадени на Европейската централна банка и, най-вече, страната ни да тръгне към структура, която не е ясно как ще изглежда и как ще функционира след реформите, които Франция ще лансира след сформирането на новото германско правителство. \nИкономистът Кольо Парамов пък смята, че влизането на България в еврозоната ще вдигне доходите и ще направи страната ни по-привлекателна за инвестиране. Георги Ганев от Центъра за либерални стратегии каза, че с влизането в еврозоната след три години средната работна заплата ще се вдигне до 1500 лв., ако нараства със същия темп, както сега.   \n", "date": "2018.02.16", "title": "Ръстът на БВП не е достатъчен за еврозоната"}
{"url": "http://www.duma.bg/node/161078", "text": "Въпреки оптимизма на управляващите и твърденията, че икономиката на България се развива добре, статистиката показва свиване на индустриалния износ, почти пълно изчезване на чуждестранните инвестиции и ръст на БВП на глава от населението, който е недостатъчен, за да се целим в нивата на държави от еврозоната. Това коментира икономистът проф. Димитър Иванов пред БТВ. \nТой посочи, че доходите у нас се вдигат, но към момента БВП на глава от населението е 6500 евро при средно за еврозоната 32 000. \"Това е ситуацията, която ние трябва да гоним и да се съобразяваме. Бих казал на премиера, че ние по темп на растеж на БВП по данните, които \"Евростат\" публикува, не сме между първите пет, а между осмо и единадесето място в ЕС\", заяви Димитър Иванов. Той каза, че ако за България се говори за 3,6% икономически растеж, то съседна Румъния има 7%, а централноевропейските страни са с по поне процент над нас.  \nСпоред проф. Иванов ръстът на БВП в България \"не почива на вдигане на индустриалното производство\". \"Поръчките от чужбина за промишлеността миналата година са спаднали с 30%. Темпът на растеж на промишлената продукция е нулев, в строителството има 3% намаление\", отбеляза той. \nЗа чуждите инвестиции той каза, че са намалели през последните 6-7 години, а само за миналата година спадът е със 70%. \nИванов поиска сериозен дебат за влизането на България в еврозоната, като подчерта, че това би означавало БНБ да загуби всякакви права за улеснение на финансовите институции в страната, валутните й резерви да бъдат отдадени на Европейската централна банка и, най-вече, страната ни да тръгне към структура, която не е ясно как ще изглежда и как ще функционира след реформите, които Франция ще лансира след сформирането на новото германско правителство. \nИкономистът Кольо Парамов пък смята, че влизането на България в еврозоната ще вдигне доходите и ще направи страната ни по-привлекателна за инвестиране. Георги Ганев от Центъра за либерални стратегии каза, че с влизането в еврозоната след три години средната работна заплата ще се вдигне до 1500 лв., ако нараства със същия темп, както сега.   \n", "date": "2018.02.16", "title": "Шест пъти поскъпва таксата за първоначална регистрация на кола "}
{"url": "http://www.duma.bg/node/161080", "text": "Европейската комисия (ЕК) ще проучи процедурата по възстановяване на данък добавен стойност (ДДС) на фирмите в държавите от общността. Проверката ще покаже дали тя съответства на европейското законодателство, става ясно от съобщение на Брюксел. През следващите осем месеца данъчните разпоредби във всяка държава членка ще бъдат проверени, за да се гарантира, че процедурите за възстановяване позволяват на фирмите бързо и лесно да възстановят данъчни кредити както в собствената си страна, така и в други държави от общността. Брюксел ще проучи времето, необходимо за приключване на процедурите във всяка страна, както и всички ненужни препятствия в системата, които могат да създадат финансови рискове за бизнеса. След края на проверката комисията може да реши да започне процедури за нарушения в случаи на неспазване на правилата. Проверката е част от усилията на ЕК за създаване на единна ДДС зона, при която административната тежест за бизнеса, по-специално за микропредприятията и малкия и средния бизнес, ще бъде драстично намалена. \nПрез януари Европейската комисия предложи нови правила, които дават повече гъвкавост на държавите членки да определят ставките на ДДС и създават по-благоприятна данъчна среда за растежа на МСП.     \n", "date": "2018.02.16", "title": " ЕК проверява за колко време се възстановява ДДС на фирмите"}
{"url": "http://www.duma.bg/node/161047", "text": "Късометражният филм \"Срам\" на Петър Крумов, който участва миналата седмица в международния конкурс на фестивала в Клермон Феран, бе номиниран за наградата за късометражен филм на Европейската филмова академия 2018. Софийската премиера на филма ще е в рамките на конкурса \"Джеймисън\" на 22-рия \"София филм фест\", информира Светлана Дамянова от пресофиса на СФФ.   \n", "date": "2018.02.16", "title": "\"Срам\" на Петър Крумов с номинация за наградата на ЕФА"}
{"url": "http://www.duma.bg/node/161050", "text": "Специална селекция от музейните сбирки на столични и регионални музеи и галерии ще бъде показана на единствения по рода си Салон на музеите в НДК. Той ще се проведе от 3 до 5 март - на площ от повече от 500 кв.м във фоайето на ет. 3 в двореца ще бъдат представени близо 40 музея и няколко галерии от всички краища на България, информира Вера Банчева. Идеята е на едно място да се видят реплики на шедьоври, както и различни щрихи от дейността на българските музейни институции, които имат ключова роля в популяризирането на богатото културно-историческо наследството на страната ни. \nСред участниците в Салона са археологически, етнографски, исторически, регионални и къщи-музеи от София, Пловдив, Русе, Благоевград, Смолян, Перник, Враца, Карлово, Сопот, Силистра, Исперих, Асеновград, Велинград, Свиленград и др. Свои произведения ще покажат и Националната галерия, Градската художествена галерия \"Борис Георгиев\" във Варна, както и Художествената галерия в Русе. \n\"Възнамеряваме да представим Салона на музеите и пред официалните гости, които ще участват в осмата Среща на министрите на културата на АСЕМ на 1 и 2 март в НДК. Тази среща е част от календара на Българското председателство на Съвета на ЕС и на нея се очаква да присъстват не само министрите на културата на 28-те държави членки на ЕС, но и тези на Норвегия, Швейцария и 21 страни от Азия, както и генералните секретари на АСЕАН, ЕК и ООН. Културно-историческото наследство по българските земи има съществен принос за формирането на европейската цивилизация и се радваме, че всички тези официални гости от цял свят ще станат съпричастни към този факт\", казва инициаторката и ръководителка на проекта Ивелина Кючукова.   \n", "date": "2018.02.16", "title": "Салон на музеите за първи път в НДК "}
{"url": "http://www.duma.bg/node/161045", "text": "Безплатната детска образователна програма на \"Музикална къща БНР\" и този сезон преминава при изключително висок интерес, а местата за срещите на малчуганите с най-изтъкнатите български изпълнители до края на сезона отдавна са изчерпани, информират от БНР. Затова \"Музикална къща БНР\" организира три допълнителни издания на детската образователна програма: на 16 март от 11 ч. - Фолклорно разнообразие с Оркестъра за народна музика на БНР, на 22 април от 11 ч. - Джаз с Радиодеца с Биг бенда на БНР и ВГ Радиодеца, на 23 май от 11 ч. - Красотата на човешките гласове със Смесения хор на БНР. Образователните програми се провеждат в Първо студио на радиото, входът е свободен. Поради големия интерес и ограничения брой места е необходимо предварително записване на телефони 0884498810, 02/9336279, 02/9336486 или на електронна поща:   и  \nСнимка БНР   \n", "date": "2018.02.16", "title": "Детската образователна програма на БНР с още три събития"}
{"url": "http://www.duma.bg/node/161048", "text": "С какво е специална музиката от филмите за Джеймс Бонд? Софийската филхармония и маестро Найден Тодоров ще ни покажат на 18 февруари в зала \"България\". В концерта, посветен на Агент 007, ще вземат участие Милица Гладнишка, Рут Колева, Ягода Тренева, Криста, Боби Косатката и Живко Станев. Заедно с някои от най-популярните песни от филмовата поредица ще прозвучат и 2 симфонични сюити и оригиналната тема на Бонд, написана от композитора Монти Норман за \"Доктор Но\" (първия филм от поредицата) и добила световна  популярност още тогава. \n\"По времето на създаването на първия филм симфоничните оркестри в Холивуд са имали специфично звучене, което отдавна не съществува, но е запазено в саундтраковете на всички следващи филми. Това е причината публиката да възприема по-емоционално музиката - този специфичен звук и скритата тема, която се повтаря навсякъде. Софийската филхармония знае тайната на това звучене\", споделя маестро Найден Тодоров. И допълва, че любимата му песен от филмите за Бонд е \"Skyfall\" - не само заради красивия тембър на Адел, но и заради факта, че е идеалното съчетание от прекрасен глас, модерни инструменти и симфоничен оркестър. \nИ понеже за Джеймс Бонд всички детайли са важни, маестро Тодоров ще излезе на сцената със специални ръкавели с инициалите 007, информира Кремена Николова-Флор, експерт реклама и връзки с медиите на Софийската филхармония.   \n", "date": "2018.02.16", "title": "Музика от филмите за Джеймс Бонд изпълнява Софийската филхармония"}
{"url": "http://www.duma.bg/node/161046", "text": "Издателство \"Наука и изкуство\" организира представяне на романа \"Сахиб\" от Ненад Величкович и разказите \"Тъмна материя\" от Мойца Кумердей на 19 февруари от 18 ч. в литературния клуб \"Перото\" в НДК. В срещата ще участват преводачите Русанка Ляпова и Ганчо Савов. Книгите ще представи доц. Йордан Ефтимов. Поредицата \"Новите лица на литературна Европа\" се издава с подкрепата на програма \"Творческа Европа\". \n    \n", "date": "2018.02.16", "title": "Книжовна премиера в клуб \"Перото\""}
{"url": "http://www.duma.bg/node/161049", "text": "След като посрещна 2018 г. с новината за 3 концерта - в Пловдив, Варна и Русе, сега Лили Иванова добавя осем нови дати към турнето си \"За пълноценни мигове с музиката\", като една от тях е втора за Пловдив, информира Ружа Загорска от SiteMedia Consultancy. Така именитата певица ще излезе на сцената за общо 11 концерта в 8 града - Варна, Русе, Благоевград, Ботевград, Свиленград, Плевен, 2 концерта в Пловдив и 3 поредни в зала 1 на НДК в София. Партньор на Лили Иванова за поредна година е Лидл България. \nПловдив е първият град, който ще посрещне Лили Иванова - на 21 февруари, в спортна зала \"С.И.Л.А.\". Само за няколко седмици концертът там бе напълно разпродаден - предстои певицата да излезе пред повече от 2000 зрители, като на сцената с нея ще бъдат Ангел Дюлгеров, Огнян Енев, Веселин Веселинов-Еко, Орлин Цветанов, Росен Ватев и вокално трио \"ЛаТиДа\". А онези пловдивчани, които не са успели да се сдобият с билет за първия концерт, могат още отсега да купят билет за втората дата - 28 юни, на Античния театър. Билетите за всички изяви вече се продават през мрежата на \"Ивентим\" и онлайн. Следващите изяви са на 20 март в Двореца на културата и спорта във Варна, 22 март в \"Булстрад Арена\" в Русе, 16 април в зала \"Скаптопара\" в Благоевград, 18 април в спортната зала в Ботевград, 10 май в спортната зала в Свиленград, 22 юни в Летния театър в Плевен, 25, 26 и 27 октомври в зала 1 на НДК.   \n", "date": "2018.02.16", "title": " Лили Иванова добавя още осем концерта в страната"}
{"url": "http://www.duma.bg/node/161059", "text": "Военните министри на НАТО се договориха да създадат \"военен Шенген\" в европейските страни членки, съобщи дипломатически източник в Брюксел, цитиран от РИА \"Новости\". \nТе одобриха създаването на команден щаб за прехвърлянето на военни части в Европа. Първи тази идея предложи американският ген. Бен Ходжес. Той заяви, че съюзническите войски и военната техника трябва да се придвижват \"толкова бързо, колкото и мигрантите\". По думите му в момента разрешението за преместването на войски и въоръжения представлява \"учудващо сложен процес в редица държави\". За прехвърлянето примерно на американски сили от Полша в Германия е необходим 5-дневен срок на уведомяване. \nНаблюдателите отбелязват и наличието на инфраструктурни проблеми: пътищата и мостовете в Европа не са направени да издържат теглото на тежката военна техника, тунелите не са високи, а пистите са непригодни да военна авиация. \nВоенните министри трябва да обявят и създаването на два нови командни центъра. САЩ ще поемат командването на района на Атлантическия океан, а Германия е най-подходяща за логистичния център.    \n    \n", "date": "2018.02.16", "title": "НАТО създава \"военен Шенген\""}
{"url": "http://www.duma.bg/node/161060", "text": "Геолози от университета в Кобе откриха край бреговете на Япония супер вулкан, съдържащ 34 кубически километра магма, който при изригване може да погуби 100 млн. души, съобщи сп. \"Сайънтифик рипортс\". \nВулканът Кикай е изригвал преди 7300 години и унищожил цивилизацията в южната част на страната. Сега учените установили, че куполът му е пълен с магма в радиус от 10 км и височина 600 метра. Изучавайки и неравностите по повърхността на морското дъно, те стигнали до заключението, че куполът се разраства и евентуалното му изригване ще е толкова мощно, че ще предизвика цунами, което ще достигне бреговете на Южна и Северна Америка. Според учените обаче вероятността за подобен катаклизъм е едва 1 на сто.      \n", "date": "2018.02.16", "title": "Откриха супер вулкан в Япония"}
{"url": "http://www.duma.bg/node/161061", "text": "Британската и белгийската полиция разбиха мрежа за наркотрафик, трафик на хора и съвременно робство. Операцията е проведена във вторник в Милтън Кийнс, Централна Англия. Освободени са 30 души, за които се смята, че са били принуждавани да работят като роби. Арестувани са и 15  предполагаеми трафиканти, уточни полицията в комюнике. Мрежата е използвала автомивки, за да прикрива своите престъпни дейности. Полицията проведе 20 обиска, по време на които \"са иззети големи количества кокаин, канабис и хиляди лири стерлинги в брой\".    \n", "date": "2018.02.16", "title": "Разбита мрежа за трафик на хора"}
{"url": "http://www.duma.bg/node/161063", "text": "Всяко шесто дете по света живее в кризисна или военна зона, показва проучване на организацията \"Спасете децата\". \nТова прави най-малко 357 милиона деца. В сравнение с началото на 90-те години на миналия век това е ръст с внушителните 75 процента. Децата са изправени пред смърт, насилие, сексуална експлоатация и депортиране, обясни Хеле Торнинг-Шмит, бивша премиерка на Дания и настоящ председател на организацията. \"Почти половината от тези деца живеят в региони с особено тежки конфликти - в Сирия, в Афганистан и в Сомалия. Броят на децата, убити или ранени при конфликти, се е увеличил с 300% от 2010 г. насам. Освен това все повече деца нямат достъп до хуманитарна помощ.   \n", "date": "2018.02.16", "title": "Все повече деца живеят във войни"}
{"url": "http://www.duma.bg/node/161064", "text": "Тайните преговори, които трябва да се проведат между косовски и сръбски официални представители за размяната на територии между Косово и Сърбия, не се подкрепят от САЩ. \nТова заяви посолството на САЩ в Прищина. Мисията подчертава, че САЩ са против каквато и да било размяна на територии, защото тя ще предизвика по-големи проблеми, отколкото решения. „Ние не подкрепяме размяната на територии, защото ще предизвика повече проблеми, отколкото решения. Всички държави трябва да проявят разум, за да се намери решение“, посочват от дипломатическата мисия. САЩ продължават да подкрепят силно диалога между Косово и Сърбия при посредничеството на ЕС и да насърчават двете страни да забравят своите вражди.   \n", "date": "2018.02.16", "title": " САЩ отхвърлят тайни преговори за Косово"}
{"url": "http://www.duma.bg/node/161062", "text": "Гръцкият правителствен говорител Димитрис Санакопулос изрази оптимизъм за разрешаването на спора между Атина и Скопие за името на Македония. \nТой изрази своето становище след проведени в сряда преговори във Виена между външните министри на двете страни Никос Кодзияс и Никола Димитров и международният посредник Матю Нимиц. \n\"Оптимисти сме, че ще можем да постигнем взаимно приемливо решение. Въпреки това не искам да предсказвам нищо. Работим в посока да се постигне споразумение за съставно име, което ще важи за всички, ще е за всестранна употреба и е предпоставка за конституционна ревизия\", поясни Санакопулос за гръцкото държавно радио. \nОптимизъм изрази и македонският премиер Зоран Заев, макар че отказа да разкрие детайли за преговорите. \"Посредникът Матю Нимиц ръководи процеса. Той познава по същество неща, които могат да минат и които не могат да минат от едната и от другата страна. Важно е да се изгради доверие между двете държави за решаване на проблема. Радвам се, че всички открити въпроси са премахнати по същество. Тръгнахме от седем позиции, които бяха отправна точка за преговорите, сега те вече са намалени до четири, три бяха решени. Вярвам, че с политиката на новото правителство други позиции ще могат много бързо да бъдат отхвърлени\", изтъкна Заев. \n    \n", "date": "2018.02.16", "title": "Атина и Скопие доволни от поредния диалог "}
{"url": "http://www.duma.bg/node/161018", "text": "\n- Абсолютно безобразие!!! Некадърните държавни чиновници взимат повече пари от шефовете на фирми в реалния сектор! Ама в частния бизнес трябва да ги изкараш, не е лесничко, като да се смуче от държавния бюджет. За пенсионерите с по 200лв. пенсия и 40 годишен стаж въобще не ми се отваря дума. Горките хора, обрани от самозабравили се бюрократи и мафиоти \n- Държавните служители да не реват,че им са малки заплатите,защото като дойдат изборите пак за Тиквата ще гласуват и ние страдаме заради тях. Така трябва да бъде,да са ви малки заплатите,докато тиквите ви уврат за кого да гласувате. \n- Ето така средната заплата ще стане 1500 лв.!!! Ние ще оцеляваме в мизерията с 800, техните ще станат 20 000 и ще го докараме до 1500 лв. средно! \n- за 7 бона на месец и аз ще обиколя Европа , даже с Меркел през ден ще се срещам ей така да си приказваме колко добре пазим границата с жандармерията! \n- Тук при мен в Дания където аз живея депутатите и държавните чиновници ходят на работа с велосипеди или ползват обществен траспорт! А нашите... \n- Когато стане въпрос за детски и пенсии няма пари,а за депутати,премиери,президенти и не знам още какви има пари. Мръсни боклуци. За това държавата се стопява,защото майките и бащите ни умират от глад,а заради ниските детски майките не раждат деца,но тези това не ги интерисува. Важното е техните гуши да са пълни,а народът.... Разликата между тези буклуци и онези при социализма е,че тогава даваха на хората,за да живеят горе долу добре,а сегашните са лакоми \n- В съседна водеща статия пише, че по морето дават 3000лв на сервитьорите и 5000лв на готвачите. Депутатските заплати трябва да станат поне 15,000лв на месе,  не може да има толкова малко разлика с обикновените сервитьорчета! \n- заплатата на депутатите е редно да е три пъти минималната пенсия за стаж и възраст, за да разберат как живеят хората, които са се трудили по 35-35 години.  \n- Всяка година от бюджета и от обикновения човек се губят и крадат примерно 5 милиарда лв. (повече са). От тях като рушвети, комисионни и лобистки кръгове депутати прибират поне 100-200 милиона. Заплатите на депутатите за година са 10 милиона лв. \nАз нямам нищо против да ги утроят и да вземат 30 милиона (~10 000 месечно на човек), но да натикат 20-на по затворите като в Румъния и да си спестим тези 5 милиарда, вдигайки си стандарта на живот поне с 20%. А както казах - повече са... \n- па да са живи и здрави, моята чиста заплата е 570лв. Важното е че осигуровките се увеличиха от 1.01., за да може да осигурят по-високи заплати на управляващите. Ние сме измислили анти-социализъм - взимаме от най-бедните, за да даваме на най-богатие. Гениално и очевидно много ефективно. \n- Докога народе, докога ще живеем с 500 600 лева месечно , а тези ще ни обират? Докога? Който и да дойде все търпим, кога ще се надигнем най - после? \n- Айде бе, в България има два типа хора - хищници и тревопасни. Едните си живеят живота, имат бизнеси, имат големи доходи, другите работят за по 500-600 лева и постоянно се оплакват \n- Как да ви обясня, че не това е проблема на държавата. Проблема е че те въобще не разчитат на тези заплати.. а на това да си въртят далаверите като политици.. от там всъщност изкарват парите си. Ако не правят такива неща, а мислят за благото на държавата, съм съгласен да взимат 3-4 пъти по-високи заплати. \n- Имам едно предложение :българският народ да инициира референдум за определяне на заплатите на всички политици,а те да са минималната работна заплата плюс процент за свършена работа.Едва тогава ще разберем кой е истински патриот и мисли за народа си. \n- Във фирмата, в която работя има хора с пъти-по големи заплати.Не виждам нищо нередно и ненормално в размера на депутатската заплата. \n- Не е лошо да взимат големи заплати, но да вършат това, за което сме ги избрали и да работят така, че и нашите заплати да се вдигат и да може да си позволяме нормален стандарт на живот \n- Мен ме притеснява, ако съвсем им приравним заплатите с нашите - няма ли да започнат да крадват от тук-от там в пъти повече.... Подозирам, че тогава вече съвсем ще стане страшно!   \n", "date": "2018.02.16", "title": "Наз@ем от мреж@та"}
{"url": "http://www.duma.bg/node/161083", "text": "Средният доход на човек от домакинство достига общо 1449 лв. през четвъртото тримесечие на 2017 г., което представлява увеличение от 9,3% спрямо същия период на предходната година. Това показват последните данни на Националния статистически институт (НСИ). Основен принос за ръста има повишението на дохода от самостоятелна заетост, който нараства с близо 30% и достига 102 лв. на човек. Спрямо същия период през 2016 г. заплатите са се повишили с 9,2%. \nНад половината от доходите на населението идват от работната заплата, като делът й е 53,9%. Вторият фактор са пенсиите, който допринася за малко повече от четвърт от общите възнаграждения. \nУспоредно с доходите нарастват и разходите на човек от домакинството - с 13,2% на годишна база, достигайки 1368 лв. Повишението идва предимно от разходите за храна и жилище. Принос имат и данъците, и социалните осигуровки, отчитат от НОИ. Ръстът на разходите обаче значително изпреварва ръста на доходите. \nНай-голямо увеличение се регистрира в потреблението на хляб, месо, месни произведения, кисело мляко, зеленчуци, плодове и яйца. За сметка на това намалява консумацията на сирене и картофи. \n    \n", "date": "2018.02.16", "title": "Средният доход на човек растял с 9,3%"}
{"url": "http://www.duma.bg/node/161019", "text": "Веселин Иванов и Симона Ангелова ще управляват телевизия БиТ, съобщи clubZ, като се позова на документи, внесени в Агенцията по вписванията. Иванов идва в медията от юридическия сайт \"Правен свят\". Преди време бе обявено, че той поема онлайн платформата като главен редактор. В момента публикацията с тази новина не е активна, а последната рокада в \"Правен свят\", за която има данни, е отпреди това - на 3 май 2017 г. За малко главен редактор става Павлина Желева. Иванов поема медията на 9 октомври, тогава и екипът на сайта е променен. Наблюдатели обаче усетиха чувствителна промяна в редакционната политика. От clubZ припомнят, че Иванов се е изявявал като съветник в кабинета на ексминистъра на правосъдието от кабинета на Пламен Орешарски Зинаида Златанова. Бил е журналист в БНР и \"България Он Ер\". \nПромяната в собствеността на телевизия БиТ продължава да провокира разнообразни тълкувания каква ще е бъдещата й политика. Припомняме, че преди седмица бpaтятa Pyмeн и Пaвeл Bълнeви продадоха медията на Мирослав Янев. Teлeвизия БиТ се появи пpeз 2015 г. Бе анонсирано, че ще бъдe нacoчeнa към бългapcкaтa eмигpaнтcкa oбщнocт в CAЩ и ocтaнaлитe дъpжaви пo cвeтa. Meдиятa имa 2 цeнтpaлни офиса - в Чикaгo и в Coфия. \nНовият шеф на БиТ се похвали cъc cepиoзeн oпит в мeдийния бpaнш. Paбoтил e пo тв фopмaтитe \"Cтaни бoгaт\", \"Ceмeйни вoйни\" и \"Cтoлът\", излъчвaни пo Hoвa тeлeвизия. Cлeд 2010 г. e изпълнитeлeн диpeктop нa пpoдyцeнтcкaтa кoмпaния МеdуаРrо Еntеrtауnmеnt, кoятo e чacт oт CME (Сеntrаl Еurореаn Меdуа Еntеrрrуюею), coбcтвeник нa БТВ. Вълневи пък имат голям спедиторски и логистичен бизнес в САЩ, където живеят от години. \"Мечтите трудно се управляват отдалече, дори когато са оставени да се реят свободно на пазарния вятър. А пазарът в България е особен - телевизионният е съсредоточен в мейнстрийма, а рекламата е насочена натам\", обяви след раздялата си с екипа Павел Вълнев. \"Новият собственик няма да сгреши, ако уважи и съхрани свободата и независимостта на екипа. Може би този е начинът България отново да се изкачи нагоре по скалата на свободата и независимостта на медиите. Трудно е, но не и невъзможно. Показва го кратката история на БИТ досега. Никоя друга телевизия, тук и по света, не е заемала челно място по доверие на аудиторията само за 2 г.\", добави той. \nВеднага след като рокадата стана публично достояние, започнаха и спекулациите по темата. Съмненията се засилиха още повече, след като само ден след като бе обявена продажбата, предаванията на БиТ бяха спрени \"до второ нареждане\". Авторските предавания бяха прекратени, а в ефира се въртят само новини и повторения. \nЯнев обяви, че готви \"рестарт на БиТ\" и ще я превърне в интерактивна телевизия. 9 февруари бе анонсиран като момент, от който \"телевизията влиза в период на трансформация и преструктуриране\". Продуцентът има амбицията да превърне БиТ в хибрид между традиционната и дигиталната телевизия. Старите предавания ще бъдат трансформирани, ще се влеят нови лица. Вярваме, че продуктът ни ще бъде атрактивен за рекламодателите и ще позволи на новия проект да се самоиздържа и развива, гласи официалната му позиция. \"Зад \"Интерактив ТВ Системс България\" стои екип от професионалисти с опит в създаването на съдържание. Вярваме, че с добавянето на традиционен телевизионен канал ще можем да създадем хибриден продукт от нов тип - силата на телевизията, съчетана с гъвкавостта и близостта до аудиторията на дигиталните форми\", твърди новият собственик.   \n", "date": "2018.02.16", "title": "Шеф от \"Правен свят\" ще е началник в БиТ тв "}
{"url": "http://www.duma.bg/node/161084", "text": "Народните представители приеха единодушно с 96 гласа \"за\" на първо четене промени в Закона за лекарствените продукти в хуманната медицина. Експертен съвет към Изпълнителната агенция по лекарствата (ИАЛ) да изготвя списък с лекарствени продукти, за които може да се ограничава износът. Списъкът ще съдържа лекарствени продукти от Позитивния лекарствен списък, за които въз основа на проверка от ИАЛ и РЗИ се установи, че има недостиг или липсват. Когато се касае за лекарства, плащани от НЗОК, в проверките ще участват и служители от касата. \nПредвиждат се по-високи санкции при извършване на нерегламентирана търговия с лекарства, включени в ограничителния списък, като за търговците на дребно глобата е в размер от 10 до 20 хил. лв. при първо нарушение и от 25 до 35 хил. лв. при повторно нарушение. При търговците на едро имуществената санкция е в размер от 10 до 25 хил. лева, а при повторно нарушение разрешението за търговия на едро ще се отнема със заповед на ИАЛ. За всеки, който извърши износ на лекарствени продукти в нарушение на разпоредбите, е предвидена глоба в размер от 50 до 100 хил. лева. \nС промените се намалява административната тежест за желаещите да извършват производство и търговия на едро с лекарствени продукти. Срокът за издаване на разрешения се намалява на 60 дни, вместо 90, както е досега. \n    \n", "date": "2018.02.16", "title": "ИАЛ ще прави списък за лекарствата с ограничен износ"}
{"url": "http://www.duma.bg/node/161082", "text": "Програма \"Работа\" ще започне от днес в 193 общини с равнище на безработица над средното в страната, съобщи в Русе директорът на Агенцията по заетостта (АЗ) Драгомир Николов. \nОт септември 2017 г. програмата вървеше пилотно в 14 общини в областите Видин, Враца и Монтана с финансиране от бюджета на социалното министерство. Сега бюджетът й ще е 80 млн. лв., които ще се осигурят по Оперативна програма \"Развитие на човешките ресурси\". \nМеждувременно от АЗ съобщиха, че през първия месец на годината в бюрата по труда са регистрирани 237 322 безработни. Според агенцията това е най-ниският брой регистрирани за последните 15 години, откакто водят статистиката. Равнището на регистрираната безработица през януари е 7,2%, като нарастването спрямо декември 2017 г. е 0,1%. Новорегистрираните безработни през януари са 30 446, от които 900 са били неактивни, т.е. не са били нито заети, нито учащи и не са търсили работа. \nНа работа през януари са постъпили 17 270 души.   \n", "date": "2018.02.16", "title": "193 общини с висока безработица ще наемат хора с европейски пари"}
{"url": "http://www.duma.bg/node/161085", "text": "Проектът на Закон за социалните услуги ще бъде готов до 15 октомври и до края на месеца се очаква да бъде приет от Министерския съвет. Това увери министърът на труда и социалната политика Бисер Петков пред парламентарната комисия по взаимодействието с неправителствените организации и жалбите на гражданите. Стана ясно, че предишният вариант на законопроекта не е бил приет, но не и дали новият вариант ще бъде с нова парадигма. Представители на организации на хора с увреждания поискаха да знаят ще се погрижи ли държавата те да могат да работят това, което е във възможностите им, а не просто да им се подхвърлят някакви социални помощи. Красимира Обретенова, майка на дете с увреждане, подчерта, че е необходимо да има мултидисциплинарна комисия или друг орган, който да оценява възможностите и здравното състояние на хората с увреждания, вместо това да правят социални служби, които, без да вземат предвид медицинската страна на увреждането, решават какви медицински изделия да им дават. Не чух да се предвиждат институционални промени, каза Обретенова и призова депутатите: \"Спрете да прахосвате парите на това клето общество!\" \nВзели сме мерки ТЕЛК-овите състави да бъдат по-компетентни и по-мобилни, заяви Светлана Йорданова, зам.-министър на здравеопазването. По думите й трябва да има около 400 специалисти, които да дават индивидуална оценка за работоспособност по международен стандарт и система.  \nДУМА припомня, че по-рано родители на деца с увреждания пратиха писмо до председателя на комисията Антон Кутев с настояване за реални промени в политиките към лицата с увреждания. Според тях е необходимо спешно да заработи електронен регистър за хората с увреждания, за който вече са усвоени средства. Искаме да знаем, че ще бъдат решени поне отчасти проблемите на хората с увреждания, обърна се Кутев към министъра. \nМежду 15 и 17 хил. души се нуждаят от кислородолечение, но плащат сами за апаратура и консумативи, заяви представителят на пациентската организация Стефан Тамбуев. Лечението на хората с хронична дихателна недостатъчност се провежда в специализираните болници за белодробни заболявания, което се плаща от касата, каза зам.-министърът на здравеопазването Бойко Пенков. Според него за домашно лечение са необходими средства в бюджета на НЗОК, но това може да стане догодина. \nОтносно присаждането на бял дроб на български пациенти стана ясно, че е необходимо да бъде подновено споразумението на България с университетската болница във Виена, където се извършват тези трансплантации. От ИАТ са писали писмо до предишния и настоящия екип на МЗ. В момента двама български пациенти са в листата на Евротрансплант и чакат подходящ донор, за други двама не са изчерпани възможностите за лечение, двама са починали, а трима пациенти са нетрансплантабилни, обясни д-р Пенков.    \n", "date": "2018.02.16", "title": " Закон за социалните услуги щe има чак в края на октомври  "}
{"url": "http://www.duma.bg/node/161098", "text": "\"Геополитикът\" Борисов днес трябваше да се събуди като благодетелят на Балканите, който сдобрява Турция и Европа и е двигателят на помирението между Скопие и Атина. \nВместо това му се наложи да влезе в ролята на жабата, разчекнала се като \"умна\" и \"добра\", изплющяна от шамара на президента. И ошмулен, с листчета с опорни точки, да прикрива осезаемата неприятна миризма на оакано. \nВместо да замаже, Борисов обаче сериозно размаза положението. \nПремиерът видимо бе замаян от удара на президента. Нарече въпросите му \"Вероломно нападение\" срещу неговото \"добросъвестно\" интервю. Заподозря дори завист от страна на държавния глава и го успокои, че все пак \"ще ги купим тия военни самолети\". \nНо въпросите около Делян Пеевски така и не получиха отговор. Борисов в типичния си стил се опита да измести темата, обяснявайки как ГЕРБ е единствената партия, която не е получила подкрепа на ДПС на избори. Абе, джанъм! Радев говори за задкулисие, за общи бизнес интереси и за обществени поръчки на тъмно. Не за пиене на кафе и футболни тренировки! \nВсъщност само видът на Борисов ала \"препикано мушкато\" говореше повече от всичко. Очевидно Радев настъпи мазола, щом го извади от европейския унес и го накара да привика набързо ресорните репортери във ВИП-а на правителствения терминал.  \n А само преди няколко часа Борисов го играеше умиротворения, благодорен европейски лидер. \n\"Как сте, как сте\", шегуваше се Хекимян. \"Добре сме, добре сме\", шегуваше се Борисов. В дух на закачки, усмивки и привидно \"пиперливи\" теми премина разговорката между премиера и водещия Антон Хекимян в \"Питай премиера\" миналата вечер. С обичайната си физиономия на лека досада, че бистри политика, а не поредния мач на бистришките тигри, Бойко Борисов прелетя по конспекта от \"важни теми\", нахока няколко министри и коалиционни партньори, успокои зелените и се потупа в гърдите като геополитически стратег по проблемите на Балканите. \nПрисъствието на водещия бе почти излишно. Със същия успех \"въпросите\" можеше да задава и русата \"биографка на премиера\" К.К., кацнала на коляното му, например. \nСамо че в цялата тази театрална постановка, целяща да представи намирисващата ситуация у нас като ухание на цветя и рози, Борисов сам си вкара няколко автогола. Беше очевидно затруднението му да влезе в ролята на стратег геополитик, който решава проблемите през \"телефона с копчета\" между поредния полет от Брюксел до Давос. Беше комично-трагичен опитът му да прикрие разпасалата се команда от \"коалиционни партньори\", която клати кабинета по сутрешните блокове, а вечер сипе кофи с помия върху критични евродепутати. И след целия напън да се снишим заради европредседателството и дори след \"важните\" въпроси на псевдокритичния псевдожурналист Борисов не успя да надмогне първичния си стил \"Баце\". \nИ точно заради тази му първичност - да си обяснява нещата с лекотата на първокласник, премиерът наистина нагази в дълбокото. Разгневи президента и получи от него въпросите, които Хекимян така услужливо пропусна. \nСпомена името Пеевски и наистина му се наложи да отговаря за връзките си с него, за задкулисното партньорство с ДПС и общите каси от обществени поръчки. За закона на Пеевски за КТБ, който продължава недовършената война с Цветан Василев. И който ГЕРБ подкрепиха категорично, но безмълвно. \nОт днес обаче няма да му помогнат нито лакеите от пеевските медии, нито задграничната командировка. Защото шамарът е от държавния глава. И плющящият удар заплашва да отекне в Брюксел, без да чака края на европредседателството.   \n", "date": "2018.02.16", "title": " Шамарът на президента"}
{"url": "http://www.duma.bg/node/161086", "text": "Председателят на Общинския съвет в Хасково Таня Захариева от ГЕРБ е новият, макар и временен изпълнителен директор на държавния газов оператор \"Булгартрансгаз\". Името й нашумя около кадруването на гербаджийския депутат Делян Добрев и роднинско-приятелския кръг, който той е уредил на апетитни позиции. Захариева поема управленския пост след смъртта на досегашния му директор Георги Гегов. Тя е юрист, но това не пречи да оглавява държавната компания за пренос на газ до приключване на процедурата в КЕВР по избор на нов член на УС и на изпълнителен директор на \"Булгартрансгаз\". \nЗахариева е член на управителния съвет на дружеството, като го съвместява с ръководството на Общинския съвет в Хасково. Тя обяви, че си е взела двуседмичен отпуск от общината и ръководството на газовата фирма нямало да попречи на дейността й в Хасково. \nЗахариева бе избрана за депутат от ГЕРБ на изборите през 2014 г., но се отказа доброволно. Точно след това стана председател на УС на \"Булгартрансгаз\". \nРокадите в управата на \"Булгартрансгаз\" продължават да са близки до ГЕРБ. Досегашният шеф на правното управление в дружеството Владимир Малинов се издига за член на Управителния съвет. Той е съпруг на Георгица Стоянова, член на Комисията за защита на конкуренцията. В новия УС на \"Булгартрансгаз\" влиза и съпругът на премиерската пиарка Севдалина Арнаудова Делян Димитров. \nДУМА припомня, че още миналия октомври депутати от БСП разкриха \"Кумгейт\" и в \"Булгартрансгаз\". Зам.-председателят на Надзорния съвет на дружеството Владимир Митрушев е бивш зам.-кмет на Димитровград, а баща му е общински съветник от ГЕРБ. И двамата са от Хасково, членове на ГЕРБ и са предложени и назначени от областния координатор на ГЕРБ в Хасково Делян Добрев. Жената, с която починалият преди няколко дни директор на \"Булгартрансгаз\" Георги Гегов живееше, е депутатът от ГЕРБ Теодора Георгиева. Двамата пък са кумове на депутата от ГЕРБ Александър Ненков и съпругата му Пламена, която доскоро също работеше в \"Булгартрансгаз\". \n    \n", "date": "2018.02.16", "title": " Гербаджийка от \"Хасковогейт\" оглави \"Булгартрансгаз\""}
{"url": "http://www.duma.bg/node/161087", "text": "Граждански протест под наслов \"Не на насилието в детски градини и училища\" се състоя вчера пред Столичната община. С дрънкалки и играчки в ръце родители и деца подкрепиха 14-те идеи за промени, внесени в парламента от Националния инициативен комитет за качествена и иновативна образователна система. Предложенията включват мандатност на директорите на детски градини и училища, поставяне на видеонаблюдение, повишаване на учителските заплати, ранно пенсиониране и др.  \nОт Инициативния комитет признават, че само с камери за видеонаблюдение проблемът с насилието срещу деца няма да се реши. Затова инициативата призовава и учителите заедно да дадат нов живот на образователната система. \nПротестът в София е част от поредицата инициативи в страната, насочени срещу зачестилите напоследък разкрития за прояви на насилие над деца в градини, ясли и в домове за деца с увреждания и за сираци. Тревожни са проявите на насилие в центровете за отглеждане на деца, но те не бива да компрометират процеса на деинституционализация, заяви вчера заместник социалният министър Зорница Русинова. Според нея камерите и контролът няма да решат проблемите, а трябва да се ангажира цялото общество. Русинова призова всеки, станал свидетел на насилие над деца, да сигнализира службите, които да приложат дисциплинарни наказателни мерки.   \n", "date": "2018.02.16", "title": "В София протестираха срещу насилието в училища и забавачки"}
{"url": "http://www.duma.bg/node/161088", "text": "НС преодоля вчера ветото на президента Румен Радев върху Закона за посевния и посадъчния материал, с които се променя и Законът за опазване на земеделските земи, така че в тях да бъдат разрешени строежи. За пореден път това стана благодарение на \"златния пръст\" на \"Воля\", въпреки че първоначално от партията да твърдяха, че ще подкрепят държавния глава. При разглеждането на ветото в ресорната земеделска комисия миналата седмица Кръстина Таскова от \"Воля\" обяви, че измененията в закона са лобистки и не трябва да бъдат подкрепяни. По-късно обаче някой разколеба депутатите на Веселин Марешки - те се обърнаха на 180 градуса и гласуваха заедно с ГЕРБ и ОП против ветото. То бе преодоляно със 124 гласа \"за\", 73 \"против\" и 6 \"въздържали се\".  \nДУМА припомня, че Румен Радев върна закона в НС в началото на февруари, след като екологични организации предупредиха, че предложенията, прокарани \"на тъмно\" между първо и второ четене, създават възможности за разрастване на строителството в земеделски земи в атрактивни за инвеститорите райони като София, Пловдив и по Черноморието. Лобистките поправки бяха направени от \"патриота\" Йордан Апостолов, бизнесмен от Добричко, който притежава над 2000 дка земеделски земи и гори. Мoтивите на президента бяха, че измененията не отговарят на конституционното задължение на държавата за защита на земеделските земи и промяна на предназначението им само по изключение при доказана нужда. \nНа въпрос на Александър Паунов от \"БСП за България\" за конфликт на интереси, Апостолов отрече. \"Нямам намерение и никога няма да имам относно процедури по промяна на земеделска земя. Те не ме интересуват. Не съм провеждал и няма да провеждам процедури по замяна на земеделска земя\", зарече се земевладелецът. \nДебатите вчера продължиха около час, като нито един депутат на ГЕРБ не взе думата. От БСП изтълкуваха мълчанието на колегите си като страх от обществото. \nСветла Бъчварова от \"БСП за България\" обясни, че освен в закона за посадъчния материал са направени сериозни изменения и в Закона за опазване на земеделските земи, което по правилника на НС е нарушение. \"Правителството предлага улеснение на възможността да се смени предназначението на земеделската земя. Но затова трябва да има подробно описано инвестиционно намерение и чак тогава да се смени предназначението. Наличието на ПУП сега отпада и това е тревожно\", предупреди Бъчварова. Тя атакува и отпадането на едногодишния срок за изготвяне на ПУП и го нарече отстъпление от защитата на земеделските земи. Бъчварова предупреди, че повторното приемане на закона е неработещо и няма да реши въпросите на нито един човек, който има проблем по смяна на предназначението. \nИмаше силна ответна реакция от хора, които се притесняват, че със закона се отваря път за застрояване, припомни Крум Зарков от БСП. Според него кабинетът очевидно се страхува и затова е прехвърлил отговорността на депутатите. \"Законът трябваше да премахне административната тежест. Нищо общо няма със застрояване и най-различните тематики, които се обсъждат\", продължи той, отбелязвайки, че въпреки това в закона са внесени такива промени. \nБюрхан Абазов от ДПС смята мотивите на президента за правно издържани. Законът се казва Закон за опазване на земеделските земи, подчертавам \"опазване\" на земеделските земи и има за цел именно да опазва земеделските земи, за да са те обработваеми, подчерта той. \n    \n", "date": "2018.02.16", "title": "Със \"златния пръст\" на \"Воля\" падна ветото за нивите  "}
{"url": "http://www.duma.bg/node/161089", "text": "Много е вероятно транспортното министерство да поеме сегашният министър на европредседателството Лиляна Павлова, след като в края на юни приключи ротационната лидерска роля на България в ЕС. Това е единият от спряганите варианти за наследник на сегашния транспортен министър Ивайло Московски, пише \"Медиапул\". Припомняме, че слуховете за смяната на Московски плъзнаха, след като прокуратурата започна разследване срещу него заради смъртта на 4-годишния му син, станала при инцидент с моторна шейна на Боровец. \nДруг вариант бил Павлова да се върне в Министерството на регионалното развитие и благоустройството, което оглавяваше в първите два кабинета на Борисов, а настоящият регионален министър Николай Нанков да седне в стола на Московски. През седмицата имаше слухове, че за негов наследник гласят сегашната министърка на туризма Николина Ангелкова. Тя обаче определи тези приказки като \"абсурди и \"категорична лъжа\". \n    \n", "date": "2018.02.16", "title": " Спрягат Павлова за поста на Московски"}
{"url": "http://www.duma.bg/node/161090", "text": "Съюзът на ветераните от войните на България за поредна година изразява своята категорична позиция против провеждането на т.нар. Луковмарш. Това се посочва в декларация на военно-патриотичната организация, подписана от нейния председател доц. д-р Иван Сечанов. \"Заявяваме категорично от името на близо 2000 живи фронтоваци у нас, че неговите организатори целят да ни върнат към онези мрачни времена на фашизма, срещу когото ние с оръжие в ръка водихме битки през Втората световна война и победихме заедно със съюзниците от Антихитлеристката коалиция. Смятаме, че те искат да принизят героизма на народа ни при спасяването на българските евреи през 1943 г.\", подчертават ветераните. \nПриветстваме всички държавни институции, местните власти, партиите, обществените организации и граждани, които споделят нашата позиция и се обявяват против откровената провокация, която може да отвори още по-широко вратата на неофашизма, се отбелязва в декларацията. Ветераните призовават българите да не позволят Отечеството да бъде изправено пред поредното изпитане и да застанат твърдо против провеждането на Луковмарш и други подобни прояви, които дават живот на неофашизма.   \n", "date": "2018.02.16", "title": "И ветераните от войните са против Луковмарш"}
{"url": "http://www.duma.bg/node/161092", "text": "Говорителката на руското министерство на външните работи Мария Захарова направи иронично изявление по адрес на Бойко Борисов. Тя предложи на българския премиер руско гражданство за предстоящите президентски избори в Русия. Коментарът й идва след опит за шега на Борисов, че \"има две неща, които не се избират: родителите и президента на Руската федерация\". \"Борисов има шанс: може да получи руско гражданство и да гласува за президент на Руската федерация. Мечтите се сбъдват\", каза говорителката на руското външно министерство, цитирана от ТАСС. Припомняме, че президентските избори в Русия са на 18 март, а за поста се борят 8 кандидати.   \n", "date": "2018.02.16", "title": "Москва дава шанс на премиера да гласува за президент на Русия"}
{"url": "http://www.duma.bg/node/161095", "text": "Телевизионна изява на Бойко Борисов доведе до поредица остри въпроси от президента Румен Радев към премиера. Държавният глава реагира на нападките на Борисов към началника на кабинета му. \"Ако някой смесва в едно изречение хора от моята администрация с г-н Пеевски, той дължи отговори на някои въпроси: Имал ли е и продължава ли да има срещи с Пеевски? Имал ли е и продължава ли да има общи бизнес интереси с Пеевски? Продължава ли да разпределя обществени поръчки в интерес на Пеевски?\", попита той премиера. \nРадев подчерта, че е горд с интелигентните си съветници, секретари и началник кабинет. \"В никакъв случай те не са причина за напрежение между нас, а това са много други неща - пренебрежителното отношение към националния суверенитет, скалъпената целенасочена парламентарна комисия за нови изтребители и грубите лъжи покрай нея, прекратената модернизация и разсипията във въоръжените сили, идеята за безкрайни концесии, липсата на прозрачност в собственост, в управленски решения, в харчене на финансови средства. Катастрофата в чуждестранните инвестиции, липсата на политика по отношение на човешкия капитал, мизерните пенсии и заплати след дълго прокламиране на растеж и стабилност. Това са все неща, които всяват напрежение\", отговори той на твърденията на премиера.  \nДържавният глава отново повдигна темата за срещата ЕС-Турция, която ще се проведе в България. Той подчерта, че се надява ролята на страната да не бъде сведена до \"домакина, който разнася шербет\" и очаква пред Анкара да бъде поискана гаранция за ненамеса във вътрешните ни работи по време на изборен процес, както и да се потърси решение за обезщетенията за тракийските българи. Радев повтори тезата си, че Борисов и ГЕРБ са получили \"коледен подарък\" от Ахмед Доган и ДПС, изразяваща се в подкрепа на кабинета. \nПромяната на Борисов по отношение на ратификацията на Истанбулската конвенция също не бе подмината. Радев препоръча на премиера да слуша по-малко своите съветници, министри и гласовете извън България. \"Да прочете конвенцията на английски или френски, това са двата езика, на които тази конвенция има достоверен правен смисъл. Българският народ не отхвърли тази конвенция, защото е недорасъл или недоразбрал, а защото има ценности и не приема да бъде лъган\", добави Радев. \n    \n", "date": "2018.02.16", "title": "Румен Радев с остри въпроси към Борисов   "}
{"url": "http://www.duma.bg/node/161093", "text": "Поредната смяна на премиерското мнение лъсна в телевизионното интервю, което той даде на Антон Хекимян в сряда вечер. От него стана ясно, че Бойко Борисов вече не е такъв отявлен привърженик на идеята за спешна ратификация на Истанбулската конвенция. Той заяви, че ще изтеглят конвенцията, че ще я приемат на части и то само \"при абсолютен консенсус\". \nПравителството носи отговорност за цялата сага около Истанбулската конвенция, защото на 3 януари с пълното съзнание, че там има неща, които ще предизвикат полемика, се опита тихомълком да я прокара, коментира вчера зам.-председателят на ПГ \"БСП за Българи\" Жельо Бойчев. Той отбеляза, че така и не е ясна позицията на Борисов за \"изтегляне\" на документа. \"Това означава ли, че ще бъде отменено решението на правителството, с което тя е приета на 3 януари? Какво означава конвенцията да бъде приета текст по текст, това е абсолютно невъзможно за международни документи\", категоричен бе Бойчев. Депутатът попита защо е предложен за ратификация документ без обяснителен доклад към него. \nВ интервюто премиерът така и не успя да обясни защо президентът е научил от него за предстоящото посещение на Реджеп Ердоган. Борисов се впусна да обяснява как отношенията му с Радев са добри и винаги се отнасял с изключително уважение към него. Когато си говорим с президента Радев, аз от години общувам с него, той е един прекрасен човек и се разбирам прекрасно, добави той. Борисов обаче атакува шефа на кабинета му Иво Христов, когото набеди за сив кардинал, виновен за конфронтацията между \"Дондуков\" 1 и 2, който е работил в ББТ при Пеевски. Съветът ми е да не го слуша много - с моите беквокали да не се занимава, каза Борисов. \n\"Премиерът Борисов бърка или лъже. Бях директор на BBT в периода март 2003 - март 2004 г., когато неин собственик беше Петър Манджуков. А не г-н Пеевски, както внушава г-н Борисов. Много години след моето напускане телевизията бе продадена. Тук има много колеги, които могат да изобличат тази манипулация, включително собствената му ПР съветничка, в онези години репортер в телевизията\", реагира Христов в социалните мрежи. В текста си Христов визираше премиерската пиарка Севдалина Арнаудова. Запознати обаче си спомниха история с другия пиар на ГЕРБ Никола Николов. През 2010 г. в парламента избухна истински скандал, след като се оказа, че той съвместява пиарската си длъжност с журналистическа кариера, освен това водеше и предаване по БиБиТи, която бе под шапката на Пеевски. След разпореждане от Борисов Николов си тръгна от телевизията.     \n", "date": "2018.02.16", "title": " Телевизионното интервю доведе до нови въпросителни"}
{"url": "http://www.duma.bg/node/161094", "text": "Спешен обяснителен брифинг даде Бойко Борисов след въпросите на Румен Радев. Вместо да отговори конкретно на президента, премиерът се оплака, че имало вероломна атака към правителството. \"Казах, че Радев е добър човек, приятел, с който работим добре, но явно съм се лъгал. Явно не може да ми прости, че не сме купили изтребителите. Не знам с какво толкова сме го подразнили, че да сипе толкова ярост, злоба и жлъч. Ще купим и самолети, спокойно да е всичко\", обяви Борисов. Той настоя, че не е обидил президента \"по нито един пункт\", и заподозря, че Радев му завижда, защото Европа отчитала, че България е стабилна държава. \n\"Абсолютно ми е чиста съвестта. Искам да се обърна към президента - ако има каквито и да е данни за мой бизнес, защото това е абсолютна лъжа, за нещо общо, което да съм направил с Делян Пеевски, го моля незабавно днес да сезира прокуратурата, КОНПИ, която иска институция. Аз заявявам, че такива няма. Ако Делян Пеевски е извършил престъпление и той знае - защо служебното правителство не е извършило проверки на Делян Пеевски. Какво общо бих могъл да имам аз с депутат от опозицията?\", продължи Борисов. По думите му ГЕРБ била единствената партия, която никога не е получавала подкрепата на ДПС, въпреки че двете партии преди дни гласуваха в унисон за предложения именно от Пеевски законопроект за банковите фалити. Според Борисов \"всички гласове на ДПС отидоха за Радев на президентските избори\". \"Аз мога да задам контравъпроси - колко струват изборите за Радев? Как се договори с ДПС за подкрепата? С Делян Пеевски ли го направи? Виждате ли как гадно звучи? Нека сега той да дава пресконференция и да обяснява същото\", заяви Борисов. \n\"Не познавам началника на кабинета на президента Радев Иво Христов, като същият никога не е работил за мен. Не приемам замесването на моето име с това на премиера Борисов по начина, използван от президента Румен Радев, тъй като нямам и никога не съм имал бизнес интереси или други обвързаности с премиера. Каквито и проблеми премиерът и президентът да имат помежду си, лични или институционални, да ги решават занапред като големи момчета\", обяви в писмена позиция Делян Пеевски. \n    \n", "date": "2018.02.16", "title": "Лидерът на ГЕРБ видя \"вероломна атака\" към правителството"}
{"url": "http://www.duma.bg/node/161065", "text": "Американският държавен секретар Рекс Тилърсън пристигна в Турция в опит за намаляване на напрежението между двата натовски съюзници, което достигна до ново измерение заради протичащата военна операция на Анкара в Сирия. По време на двудневното си посещение в турската столица Тилърсън, който за последно беше там през юли 2017 г., ще проведе разговори с външния министър Мевлют Чавушоглу и президента Реджеп Тайип Ердоган. Най-интригуващият въпрос е дали след срещите със съветника по въпросите на националната сигурност на САЩ Хърбърт Макмастър и с министъра на отбраната Джеймс Матис, Тилърсън идва в Турция с някакво ново предложение за \"ремонт\" на двустранните връзки. Очакванията на Анкара са за \"конкретни стъпки\". \nМатис се срещна с турския си колега Нуретин Чанъклъ в сряда на военните министри на НАТО в Брюксел. Срещата започна при привидно хладно отношение на Матис при тяхното ръкостискане пред медиите. По време на разговорите Матис призова за \"подновен фокус върху борбата срещу ИД и да се предотврати всякаква възможност на терористичната групировка да си възвърне отнетите територии в Сирия\", заявиха от Пентагона. \nОперацията на Турция срещу подкрепяната от САЩ кюрдска милиция в Сирия добави потенциално непреодолим нов проблем към поредицата от проблеми, които замъглиха отношенията между Вашингтон и Анкара. Все още няма американски посланик в Турция, след като Джон Бас отпътува миналата година, а през декември м.г. двете страни имаха сблъсък в стил \"око за око\" заради прекъсване на визовите услуги. Според анализатори нивото на напрежение е подобно на това през 2003 г., когато Турция отказа да позволи на войски на САЩ да действат от нейна територия за войната в Ирак или дори от последствията от навлизането на Анкара в Кипър през 1974 г. \nЕрдоган допълнително повдигна напрежението, като предупреди американските войски да се изтеглят от Манбидж, град, контролиран от ОЗН, намиращ се на изток от Африн, където се провежда основната операция, което предизвиква опасения за сблъсък. \n\"Ще отидем в Манбидж и ако са там, това е твърде лошо за тях\", каза високопоставен турски служител пред АФП. Когато американски командир каза пред в. \"Ню Йорк таймс\", че ще реагира \"агресивно\" на каквито и да е атаки от страна на Турция, Ердоган не се отметна от думите си. \"Много е ясно, че онези, които правят такива забележки, никога не са усещали османски шамар\", каза той. \nВ същото време главният президентския съветник Йигит Булут заяви пред турската телевизия TRT, че \"не се съмнява\", че САЩ имат план Гърция да атакува Турция, докато армията й е ангажирана в Сирия, пише \"Катимерини\". Отговорът на Турция, според Булут, ще бъде твърд. Той добави, че Гърция не може да се мери с мощта и силата на турската държава, допълвайки, че би било като да влезеш в сблъсък с гигант. Булут предупреди, че ужасни последици ще настъпят за Гърция, ако посмее да го направи. По-рано този месец съветникът на Ердоган направи подобни коментари относно спорните скали Имия/Кардак, които щяха да доведат Гърция и Турция до война през 1996 г. \"Ще счупим ръцете и краката на всеки полицай, на премиера и на всеки министър, който се осмели да стъпи на Имия в Егейско море\", заплаши той.   \n", "date": "2018.02.16", "title": "САЩ и Турция правят опит за стопляне на отношенията"}
{"url": "http://www.duma.bg/node/161067", "text": "В навечерието на визитата си в Берлин полският премиерът Матеуш Моравецки окачестви Германия като \"гратисчията\" в НАТО, който отделя твърде малко средства за колективната отбрана. \nБез да я назовава по име, Моравецки критикува членовете на алианса, които харчат по-малко за отбраната, отколкото целевите два процента от БВП, за които многократно настояват президентът на САЩ Доналд Тръмп. Страната, която се възползва от колективната отбрана на НАТО, но изразходва само един процент от БВП, е \"гратисчия, който заплашва единството на Запада\", заяви Моравецки пред германския в.\"Велт\", \nВоенните разходи на Германия възлизат на 1,2% от брутния й вътрешен продукт. \nМоравецки също така обвини, че \"Европа не приема сериозно отбраната и живее под чадъра на Пкас Американа. Но и за Европа важи: Ако искате мир, гответе се за война\". \nТой също изрази недоверие, че много германци вярват на руския президент Владимир Путин повече, отколкото на Тръмп, възкликвайки, че \"...това е свят, обърнат с главата надолу!\". \nГерманската канцлерка Ангела Меркел приветства преди няколко дни предстоящото посещение на Моравецки като шанс да отвори \"нова глава\" в отношенията си въпреки \"разнопосочните възгледи по някои въпроси\". Моравецки обаче посочи и други области на противопоставяне, включително плановете за газопровода \"Северен поток-2\", който ще транспортира руски газ за Германия през Балтийско море, заобикаляйки Полша.     \n", "date": "2018.02.16", "title": "Полша: Германия е \"гратисчията\" в НАТО"}
{"url": "http://www.duma.bg/node/161066", "text": "Президентът Радев на посещение в Македония \nДържавният глава Румен Радев пристига днес на първо официално посещение в Македония. Той е придружаван от двама митрополити от Българската православна църква. Освен с колегата си Георге Иванов, президентът ще преговаря и с други македонски лидери за развитие на двустранните връзки. Днес Румен Радев ще положи цветя върху гроба на Гоце Делчев в църквата \"Свети Спас\" в Скопие.  Юнкер отхвърля федерална Европа \nПредседателят на Еврокомисията Жан-Клод Юнкер отхвърли идеята за единна федерална европейска супердържава и никога не е подкрепял подобен проект. \"Някои в британската политическа система смятат, че съм глупав, инатлив федералист. Аз не подкрепям европейска супердържава. Ние не сме САЩ, ние сме Европейският съюз\", изтъкна Юнкер по време на пресконференция в Брюксел\". Той обаче подкрепя избирателната система, при която назначаването на лидера на Еврокомисията да се обвързва с изборите за Европарламент, както стана в неговия случай. 21 делфини издъхнаха на мексикански плаж  \n21 делфини, които очевидно са били нападнати от други представители на семейство делфинови, починаха на плаж в Северно Мексико. Група от 54 делифни бяха изхвърлени на брега, природозащитници спасиха 33 от тях. По телата на бозайниците имаше множество белези от ухапвания от афали. Това са делфини канибали.   САЩ смятат за заплаха китайските смартфони \nВодещи разузнавателни служби на САЩ препоръчват на американците да не използват смартфоните на китайските компании Huawei и ZTE, тъй като смятат, че те са заплаха за сигурността. Техни ръководители заявиха в Конгреса, че използването на въпросните смартфони са предпоставка за злонамерени изменения, кражби на информация и шпионаж. Това ставало чрез инсталиране на програми за незаконното проследяване на потребителите.   Талибаните предложиха на САЩ  мирни преговори \nТалибанското движение в Афганистан публикуваха отворено писмо, в което изразява желание за мирни преговори и призовава \"американския народ\" и \"миролюбивите конгресмени\" да притиснат администрацията на американския президент Доналд Тръмп към преговори, пише \"Гардиън\". Вашингтон отдавна отказва да преговаря пряко с радикалните ислямистки бунтовници.  \n \nДжулиус Малева, лидерът на опозиционната партия \"Борци за икономическа свобода\", и други представители на партията напускат парламента на Южноафриканската република в знак на протест срещу избирането на нов президент. Малева настоява за разпускане на парламента, нови избори и след това вот за държавен глава. Действащият президент Джейкъб Зума подаде оставка под натиска на обвиненията за корупция, очаква се на негово място бе избран бизнесменът Сирил Рамафоза     \n", "date": "2018.02.16", "title": "Кратки новини"}
{"url": "http://www.duma.bg/node/161091", "text": "БСП защити Валери Жаблянов и обяви, че той няма да подаде оставка от поста на зам.-председател на парламента. Това стана ясно след съвместното заседание на ИБ и на ръководството на ПГ на левицата. След дебата зам.-председателят на НС на БСП Кирил Добрев припомни, че БСП има позиция от 1991 г.: \"като приема политическата отговорност на своята предшественичка за допуснатите от нея грешки и деформации БСП се извинява на всички граждани на страната, включително и на партийните членове, които през този период бяха незаконно, необосновано или несправедливо репресирани, тероризирани или унижавани\". \"Досега не е имало партиен орган, който да преразгледа или да направи друга позиция. По този повод ИБ на БСП не подкрепя исканата от ГЕРБ оставка. Няма основание за нея и в правилника на НС. Смятаме, че дневният ред на обществото е съвсем друг и различен\", подчерта Добрев. \nДо позицията на партийното ръководство на БСП се стигна, след като по-рано от ГЕРБ призоваха Жаблянов да понесе политическа отговорност заради декларацията на левицата срещу провеждането на Луковмарш, в която социалистите реабилитирали Народния съд. Ако това не стане, в сряда, в 9 часа започваме събиране на подписи за официално искане на напускането му като зам.-председател на парламента, закани се Тома Биков от името на ГЕРБ. Формално искането за оставката е фраза от декларация на БСП, че Народният съд е \"необходимо и неизбежно правосъдие\". Депутатът от ГЕРБ Спас Гърневски също даде брифинг, а за повече тежест бившият седесарски кмет на Пловдив бе довел в НС представители на Съюза на репресираните, които също искали оставката на Жаблянов. \n\"Не виждам причина да подавам оставка. За какво? Най-вероятно има много жертви на комунизма\", заяви пред журналисти в парламента Жаблянов. \"Смятам, че ИБ на БСП има официална позиция. Имам мое лично мнение, така че не виждам нищо нередно. Редица международни документи определят Народния съд като задължителен. Личното ми мнение съм го споделял многократно на партийни форуми. Има най-различни мнения по тези въпроси в България\", подчерта Жаблянов. Той отказа да коментира процеса по разработка на партийните документи. \n\"Валери Жаблянов не трябва да се оттегля. Не би трябвало да му бъде искана оставката\", категоричен беше депутатът от \"БСП за България\" Александър Симов. \"Започвам да си мисля кое лице на ГЕРБ е истинското - това, с което обявиха, че историята е баланс и че преди 1944 г. също има насилие, което трябва да се осъди, или сегашните им изцепки и изявления, в които сатанизираме комунизма. Не може да се наказва правото на един депутат да има собствено мнение по някои исторически процеси. Народният съд наказва и хора, които вкараха България в коалиция с Хитлер\", припомни Симов. \nНе сме обсъждали в парламентарната група искането на оставка на Валери Жаблянов, заяви депутатът от ОП Станислав Станилов. \"Самата процедура по оставка не е валидна по смисъла на парламентарния правилник. Ако е призован да си даде оставката, не е задължително да я даде. Ако неговата партия реши да го изтегли от това място, това е друг въпрос\", коментира той. \n Ситуацията около поисканата оставка на Жаблянов може да се окаже своеобразен политически реванш за казуса с бившия парламентарен шеф от ГЕРБ Димитър Главчев, който напусна поста в средата на ноември м.г. по настояване на БСП. Тогава лично премиерът Борисов се ангажира да изпълни волята на левицата заради решението на Главчев да изгони от пленарната зала лидера на БСП Корнелия Нинова, тъй като сметна, че тя чете оскърбителна за министър-председателя декларация. \n   \n", "date": "2018.02.16", "title": " БСП защити Жаблянов, няма да има оставка "}
{"url": "http://www.duma.bg/node/161068", "text": "Австралийският премиер поиска официална забрана на секса между министри и техни подчинени. \nТова стана, след като неговият заместник направи \"шокиращата грешка\" да се замеси в любовна афера с говорителката си, за която впоследствие се разбра, че е бременна от него. \nМалкълм Търнбул съобщи за поправката в кодекса за поведение на министри на извънредна пресконференция, на която отправи сериозна критика към заместника си Барнъби Джойс за това, че е \"унизил и причинил огромна болка\" на жена си и четирите си деца. \"Не съм тук, за да давам уроци по морално държание, но за всички е ясно, че подобни действия не водят до нищо добро и в никакъв случай не са приемливи във времената, в които живеем. \n50-годишният Джойс е под сериозен натиск, след като връзката му с неговата бивша прессекретарка, 33-годишната Вики Чемпиън, стана публично достояние.     \n", "date": "2018.02.16", "title": "Австралия забранява правителствения секс"}
{"url": "http://www.duma.bg/node/161070", "text": "19-годишният бивш възпитаник на учебното заведение Николас Крус, който преди време е бил изключен от него заради \"системни проблеми с дисциплината\", сред които сбиване с новия приятел на бившата му приятелка, откри огън в американска гимназия в щата Флорида. Потвърдена е смъртта на 17 души, сред загиналите има деца и възрастни хора. Телата на 12 души са открити в училището, двама души са убити извън сградата, един на улицата и двама са починали в болница от получените огнестрелни рани. 15 души са приети за лечение в болница: петима са с опасност за живота, а 10 са в стабилно състояние. Полицията не съобщи имената на загиналите, но разкри, че сред загиналите е и треньорът на училището по американски футбол. \nНападателят е бил въоръжен с полуавтоматична пушка AR-15 и с \"много, много пълнители\", обявиха от полицията. Крус също е носел противогаз и димни гранати. Нападателят умишлено е задействал алармата в училището, за да принуди децата да напуснат стаите. След стрелбата Крус се опитал да избяга, смесвайки се с учениците. По-късно полицията го задържала на километър и половина от мястото на стрелбата, след като прегледала охранителните камери. \nСпоред негови съученици това не е изненада, тъй като много от тях очаквали, че той може да \"направи нещо\", а заподозреният и преди е носил оръжия в училището. Пак според свидетели от гимназията Крус е имал на телефона си много снимки на различни оръжия, често е говорил за оръжия, а самият той е притежавал такива от поне 2 години. Според полицията са открити \"много смущаващи\" данни при прегледа на профилите му в социалните мрежи. По непотвърдени данни той се е лекувал и от психични проблеми. \nГимназистите разказват, че извършителят имал желание да стане част от армията. Той е преминал през военно обучение като част федералната програма Junior Reserve Officer Training Corps (JROTC), която е спонсорирана от въоръжените сили на САЩ в средните училища. Според полицията извършителят е действал сам.  \nВ училището редовно са се провеждали учения как да се действа при такива ситуации, но въпреки това охраната не е успяла да противодейства на стрелеца, макар да е била предупредена да не го допуска на територията на учебното заведение. \nТрагедията е осмата най-кръвопролитна масова стрелба в съвременната история на САЩ. Също така нападението е едно от най-малко 8 атаки в американски училища от началото на 2018 г., при които има загинали и ранени. \nПрезидентът на САЩ Доналд Тръмп написа в туитър, че се моли и поднася съболезнования на засегнатите, но реши да не говори за нападението. В страната отдавна се води дебат за това дали свободното притежание на оръжия трябва да бъде забранено, а Флорида е един от най-либералните щати в това отношение.   \n", "date": "2018.02.16", "title": " Стрелба в американско училище със 17 жертви  "}
{"url": "http://www.duma.bg/node/161069", "text": "Петима руски граждани може да са загинали при удара на водената от САЩ международна коалиция на 7 февруари в сирийската провинция Дейр ез-Зор. \nТова обяви говорителката на руското Министерство на външните работи Мария Захарова.   \n\"Има и пострадали, но всичко това изисква проверка, в частност, на първо място, на тяхното гражданство, дали са граждани на Русия или други страни\", отбеляза тя. Захарова бе категорична, че не става въпрос за руски военнослужещи. Медийните съобщения в тази връзка тя определи като \"класическа дезинформация\".  \nВ тези съобщенията се говореше за поне 100-200 загинали руски военни, наети от правителството на Башар Асад. Пак според тези съобщения сред общо 600 наемници е имало и много украински граждани. Всички те били от частната военна компания \"Вагнер\". Тя пък била наета, за да охранява или възстанови контрола върху правителствени енергийни обекти. Контингентът трябвало да атакува база, държана от сирийски проамерикански сили, сред които имало съветници от САЩ. САЩ обаче ги изненадали с изпреварващ удар, но и уведомили руския команден център в Сирия.  \n    \n", "date": "2018.02.16", "title": "Петима руснаци може  да са загинали в Сирия"}
