{"url": "https://duma.bg/kpkonpi-%E2%80%9Eizpra%E2%80%9D-vsichki-ot-%E2%80%9Eapartamentgeyt%E2%80%9D-n194568", "text": "Антикорупционната комисия сложи край на \"Апартаментгейт\". Продължилата над два месеца проверка не установи конфликт на интереси в имотните сделки на занижени цени на Цветан Цветанов, Цецка Цачева, Николина Ангелкова, Ваня Колева, Красимир Първанов, Вежди Рашидов и Лозан Панов. От публикуваните вчера 11 решения на КПКОНПИ по 7 няма данни за злоупотреба с власт, а 4 са прекратени.  Разследването на медийни сигнали за имотни афери срещу видни гербаджии бе проведено от зам.-председателя на КПКОНПИ Антон Славчев, след като шефът му Пламен Георгиев излезе в принудителен отпуск заради прокурорската проверка на недекларираните му тераси. Сигнал имаше и срещу Славчев, който обаче оцеля на поста и оправда имотните афери. Нямало нарушения и с имотите на министъра на туризма Николина Ангелкова, които били купени с лични средства и на родителите й. Това става ясно от публикувани вчера на сайта на КПКОНПИ решения, взети на 19 юни. Комисията е приключила 11 производства по \"Апартаментгейт\", като по 7 не е открила конфликт на интереси, а 4 е прекратила. Комисията обосновава решенията си с проверени документи за собственост, имотни декларации и платени данъци. Никъде обаче КПКОНПИ не коментира ниските цени на имотите - освен при Цачева, но и там не констатира нарушение. Резултатите от проверката на прокуратурата още се очакват. Според КПКОНПИ Цачева и Цветанов не са се облагодетелствали от постовете си, за да купят евтино луксозни жилища от \"Артекс\" в кооперация в столичния кв. \"Изток\". Двамата са оневинени и по съмненията, че с поправки в Закона за устройство на териториите са помогнали на \"Артекс\" да узакони завършването на небостъргача \"Златен век\". Бившият зам.-председател на ГЕРБ и ексшеф на ПГ Цветан Цветанов, който има луксозен апартамент с частен асансьор, се е оправдал пред комисията, че е узнал за имота от приятелско семейство, след което се е срещнал с продавачите и са договорили условията по сделката. Комисията подробно описва известните вече твърдения на Цветанов, че е договорил имота чрез замяна на две обзаведени семейни жилища с гаражи, доплащайки 100 хил. лв. Комисията била установила, че средствата на Цветанов били от заплати и кредит. Невинен бил и Рашидов, тъй като по времето на придобиване на имотите не бил депутат и министър. Липсвала злоупотреба с власт и при сделките с луксозни апартаменти от \"Артекс\" на Колева и Първанов. Недоказаните твърдения за корупция срещу Лозан Панов комисията препраща на Инспектората на ВСС с мотива, че \"сигналът за нарушаване на изискванията за висок морал в съдебната система не е от компетенциите на КПКОНПИ\". Поради липса на нарушения прекратени са и проверките срещу Валери Симеонов и депутатите от левицата Елена Йончева, Валери Жаблянов и Крум Зарков.  В скандал с евтини апартаменти бе замесен и шефът на КПКОНПИ Пламен Георгиев заради недекларирана тераса от 186 кв.м. Срещу него започна разследване от главния прокурор Сотир Цацаров, а БСП поиска отстраняването му от поста. В началото на април Георгиев обяви, че излиза в дълъг отпуск, докато трае проверката, а в края на май я удължи до 15 юни. В момента обаче няма информация дали се е върнал на работа. Сигнали за недекларирана тераса имаше и срещу зам.-шефа на КОНПИ Антон Славчев, но последици за него нямаше. Той дори замества Георгиев. В отсъствието на Георгиев под решенията на КПКОНПИ стоят подписите на Антон Славчев, Пламен Йоцов и Силвия Къдревa.  Покрай имотните скандали постовете си напуснаха и бившият шеф на енергийната комисия и депутат Делян Добрев, зам. областният управител на София Томи Николов, зам.-министърът на икономиката Александър Манолев, чиято фалшива къща за гости отприщи и скандала със злоупотребите с евросубсидии. Измамите с къщите за гости пък взеха главите на земеделския министър Румен Порожанов и зам.-шефката на Държавен фонд \"Земеделие\" Иванка Багдатова-Мизова. Недекларираните тераси на лидера на ВМРО и вицепремиер Красимир Каракачанов дори не доведоха до проверка. ", "date": "2019.06.25", "title": "КПКОНПИ „изпра” всички от „Апартаментгейт”"}
{"url": "https://duma.bg/rumanskiyat-makron-n194575", "text": "Дачиан Чолош е бил румънски министър на земеделието (2007-2008), еврокомисар по земеделието и развитието на селските райони (2010-2014) и премиер на Румъния (2015-2017). На 19 юни 2019 г. Чолош изкачи нов връх, ставайки председател на групата \"Обнови Европа\" (Renew Europe) в Европарламента, която обединява хората на френския президент Еманюел Макрон, либералдемократите от Великобритания, испанската пробизнес партия \"Сюдаданос\" и други части от доскоро съществувалата либерална група АЛДЕ. Позицията пасва напълно на политическия профил на Чолош, който е франкофон, женен е за французойка и бе смятан за \"втория френски комисар\", докато бе еврокомисар. Сега за него се налага нов етикет - \"румънският Макрон\".  Самото етикетиране на Чолош като копие на френския оригинал предполага, че той свети с отразена светлина. Това обаче не пречи румънският политик да бъде  Сега той влезе в Европарламента начело на третата политическа сила на евровота - Съюз 2020, който обедини младите в румънската политика от \"Съюза спасете Румъния\" и новосъздаденото движение на Чолош \"Плюс\". Още от 2015 г. обаче Чолош е свързван в румънската политика с едната от двете силни тенденции в нея - технократската. Тя се базира на скептицизъм към проядената от корупция и клиентелизъм политическа класа на прехода. Технократското начало в Румъния е неизменно свързано с борбата с корупцията и с властта на неизборни институции като тайните служби и антикорупционната прокуратура, като в същото време отслабва силата на демократично избраните институции като парламента.  Така през последните години в румънската политика постоянно има напрежение между два популизма. Единият е \"технократският\", просветен \"популизъм\" на средната класа, която иска да вкара в затвора представителите на най-влиятелната партия - Социалдемократическата. Другият е популизмът против технократския елит, против свързаните със Западна Европа бизнес елити, който се стреми да отвоюва пространство и ресурси за румънците от по-малките населени места, лишени от добри връзки в коридорите на властта в Букурещ и Брюксел.  Мястото на Чолош в това разделение е ясно. Роден в Румъния, той завършва агрономство в родината си и икономика на земеделското развитие във Франция. От студентските си години до днес Чолош е тясно свързан с Франция. През 90-те години прави стажове във ферми за органична храна в Бретан. Пак през този период той развива проекти за сътрудничество в земеделието между френския регион Савоя и румънския Арджеш (където след приватизация през 1999 г. \"Рено\" стъпва с покупката на автомобилната компания \"Дачия\"). През 2002-2003 г. вече е част  от делегацията на Еврокомисията в Румъния. Тогава той помага в реализацията на програмата \"Сапард\" в родината си. В крайна сметка в периода 2007-2008 г. Чолош оглавява министерството на земеделието в правителството на лидера на Националнолибералната партия Калин Попеску-Търичану. През целия си живот Чолош свързва две реалности - френско-европейската и румънската. Коя от тях обаче е главната и коя - второстепенната? Категоризирането му като \"френски човек\" в страната и в чужбина явно дава възможен отговор. Въпреки това Чолош е много добре свързан и с румънския елит. Достатъчно е да се припомни, че негов вуйчо е Вирджил Арделян - ръководител на тайната служба на румънското МВР в периода 1998-2007 г. Заради подобни връзки често отправяно обвинение към Съюза 2020 е, че са инфилтрирани от румънските разузнавателни служби. В същото време те са смятани и  Имат малък брой хора с проблеми с правосъдието. По въпроси като традиционното семейство и хомосексуалните бракове заемат позиции, звучащи либерално. В същото време в икономически план те виждат решения на румънските проблеми в приватизацията, в насърчаване на бизнеса и нямат особена чувствителност към проблемите на румънския работник или социалнослабите граждани. Всъщност именно Съюз 2020 са олицетворението на румънското технократство, доколкото другите големи партии -  Социалдемократическата и Националнолибералната (член на Европейската народна партия), са считани за стари партии от времената на прехода и представители на клиентелисткия политически модел. Като \"втори френски комисар\" в периода 2010-2014 г. Чолош извършва реформа на единната селскостопанска политика. Той предварително обявява, че целта му е да съхрани максимално значителния бюджет на програмата (която е от траен интерес за френските земеделски производители). Много от работата на Еврокомисията обаче е техническа и бюрократична. Далеч по-видимо е технократското правителство на Дачиан Чолош (2015-2017), което набира кадри от средите на бизнеса и неправителствените организации. Дълбоката идея на румънското технократство е, че политическият елемент в управлението е ненужен и дори вреден,  Още по замисъл обаче технократското правителство на Чолош не е свободно от политически елемент. То има министри от Социалдемократическата партия - олицетворение на политическото начало в Румъния, и управлява с парламент, в който социалдемократите имат най-много депутати.  Сред по-значимите мерки на правителството \"Чолош\" бяха увеличаването на прозрачността на европейските проекти, намаляването на исканите \"бумаги\" в административната работа, повишаването на заплатите на лекари и учители, намаляването на ДДС в земеделието. Технократската същност на това управление обаче идваше и от факта, че по негово време антикорупционната прокуратура продължи да прочиства политическото пространство от динозаврите на прехода.  Но на парламентарните избори от декември 2016 г румънският избирател провали проекта \"Чолош\" за доминация на неизборните институции, чуждестранния бизнес и неговите местни съюзници, давайки победата на политическите сили, които обещаваха промяна на балансите в правосъдието и в икономиката.  Последва период на прегрупиране за румънските технократи. Силите на Чолош и тези на Съюза \"Спасете Румъния\" се обединиха в навечерието на евровота. Опитът на Социалдемократическата партия да развива външнополитическо партньорство най-вече със САЩ на Доналд Тръмп претърпя поражение на евроизборите от 26 май 2019 г. Така вътрешнорумънските и външнополитическите обстоятелства очевидно благоприятстват възхода на Дачиан Чолош. Той се превръща в най-добре пласирания политически румънец в европейската политика. Близостта му до Макрон и до Франция явно ще бъдат и занапред пътеводна светлина за него.  В Румъния не липсва радост от международното признание за Чолош. Но това не е единствената емоция. Макрон не е критикуван само от орбанистите в Европа, но и от хора като лидера на новата румънска социалдемократическа партия \"Демос\" Клаудиу Крачун: \"Обнови Европа\" е точно обратното на това, което претендира, че е. С Макрон начело те се правят на \"последните европейци\", спасяващи ни от \"популистите суверанисти\"... \"Обнови Европа\"? Не, по-скоро \"Провалена неолиберална Европа\". Показателен е фактът, че президентът на тази група идва от страна, в която се прави експеримент с капитализма в най-бруталната му форма.\" Критиката на Крачун е колкото към Макрон, толкова и към румънския му еквивалент. Като премиер Чолош не взе ефективни мерки срещу бедността. Чолош със сигурност ще бъде лоялен изпълнител на волята на европейските либерали. Но ако иска да излезе от сянката на Макрон, ще трябва да се обърне към румънското измерение на своята същност. ", "date": "2019.06.25", "title": "Румънският Макрон"}
{"url": "https://duma.bg/gubi-li-erdogan-bitkata-za-turtsiya-n194574", "text": "Резултатите от повторните избори за кмет на мегаполиса Истанбул са известни. Екрем Имамоолу, издигнат от Народно-републиканската партия (НРП) и \"Добрата партия\", печели с 10-процентна разлика срещу Бинали Йълдъръм, кандидатът на управляващата пропрезидентска Партия на справедливостта и развитието (ПСР).  Гласуването приключи в 17.00ч., но още в 18.38 ч. Бинали Йълдъръм поздрави победителя Имамоолу и официално прие загубата. Думите му, че \"тези избори доказаха, че демокрацията работи безпроблемно в Турция\", са малка утеха след категоричната победа на опонента му. Той самият я е очаквал, защото още през деня потърси извинение от турските граждани и политици, ако с нещо ги е обидил или наранил.  Всички ТВ-канали в 19.00 ч. предадоха от кв. Бейликдюзю победната реч на Имамоолу, в която той  подчертава, че \"този избор е принос към демокрацията в Турция\". Призивът е поддръжниците му да не се отделят от урните, \"защото на 31 март демокрацията не проработи\". Не забравя да каже, че \"за Истанбул започва ново начало\", защото  Обещава нова страница, в която ще има справедливост и равенство. Заявява, че \"в този град няма малцинства. Ще прегърнем всеки грък, арменец, сириец. Ние ще изградим демокрацията и правото в града. Давам ви дума: ще изградим бъдещето\". За него е важно да подчертае, че е \"проект на турската република, на републиката на Ататюрк\" и \"политиката ще я свържем с правото\". Хилядите привърженици аплодират неговото \"имам братя в ДПН (прокюрдската), имам братя и в ПСР, в ПНД\" (крайно дясната националистическа). \"Свърши партизанщината, вече има морал, право, справедливост\".   Няма съмнение, че предстоят анализи, и то не само в Турция. Защото месеци наред се внушаваше по цял свят, както и в самата Турция,че \"който печели Истанбул, печели Турция\". Всъщност думи на президента Ердоган, чиято главозамайваща политическа кариера стартира точно от позицията на кмет на Истанбул. Тези слова бяха повтаряни без умора от всеки наблюдател на политическите процеси в Турция и това никак не е случайно.   Не е изненада твърдението, че и тази \"битка за Истанбул\" може да бъде припозната като част от наблюдаваните по цял свят геополитически битки, защото в крайна сметка става въпрос не само за промяна в самата Турция, но и за ориентацията й в международен план. СNN излезе със заглавие \"Съревнованието за Истанбул е лична битка за Истанбул и резултатът може да промени Турция\". В СNN са убедени, че \"Истанбул се е превърнал в източник на разширяващо се богатство  за партията на Ердоган и подхранваше неговата политическа машина\". Ако контролът върху това се загуби, ще се нанесе удар върху финансирането на приближените медии, обществени търгове, на целия апарат на управляващите от ПСР (Партия на справедливостта и развитието).  \"Файненшъл таймс\" излиза със \"Загубата на изборите ще постави на дневен ред важни въпроси за Ердоган и Турция\" . Акцентира се върху проведената в резиденцията \"Долма бахче\" от Ердоган среща с чуждестранни журналисти, нещо, което години не се е случвало и където турският президент е събрал сили да се шегува, да ги увери, че \"анкетите са манипулативни и грешни\", защото \"посочват за победител опозиционния кандидат Екрем Имамоолу\". Самите статии на редица чуждестранни журналисти внушаваха предизвестена победа на Имамоолу, а \"Файненшъл таймс\" посочва, че \"задкулисни сведения показват, че  в Истанбул, и то с голяма разлика\". Изводът е,че \"една победа на Имамоолу ще доведе до ерозия на доверието в Ердоган и неговата ПСР\".  Някак между другото се набляга за изразено недоволство от страна на бившия президент Абдуллах Гюл и експремиера проф. Ахмет Давутоглу относно решението за повторно гласуване в Истанбул, което има пряка връзка с очакването за нова партия с по-либерални икономически виждания. Смята се, че тя ще бъде централно ориентирана  и лесно ще привлече привърженици на ПСР и на средната и висока класа от турското общество. Според анализа една от причините за критиките към управляващите е въведената нова президентска система за управление, която е \"прекъснала връзките между висшите нива на управление и по-ниските изпълнителни позиции\".  \"Ню Йорк Таймс\" приглася на тези изводи  със \"загубата на Истанбул ще бъде ликвидираща загуба за поддръжниците на Ердоган, и то не само в икономически план, но и в политическо отношение\". Независимо че Ердоган е израсъл в работнически квартал на \"Халиджа\" (\"Златния рог\"), а градът е несъмнено неговата главна база  и център на политическата му мощ.  В това отношение само \"Америкън Уолстрийт Джърнъл\" предпочита да се спре на темата с \"Време на трудна любов с Турция\". Защото със закупуването на руските С-400 \"ще се премине червената линия на НАТО\".  Дали това е битка за Турция и нейната ориентация, наричана от президента Ердоган \"суверенна, независима политика\", предстои да се наблюдава. Факт е, че предизвестената загуба на Бинали Йълдъръм в Истанбул ще създаде не само проблеми на Ердоган,  Защото загубата в Истанбул и създаването на нова партия от членовете на ПСР проф. Давутоглу и експрезидента Абдуллах Гюл може да стане причина за разцепление в ПСР и преминаване на част от членовете й към новото политическо формирование.  Любопитно е какъв път ще избере Ердоган в такава ситуация. Миролюбивият му тон напоследък обърква в това отношение турското общество. Вече поздрави Имамоолу в туитър, който пък го уверил, че \"ще работи съвместно с него\". Думите на Ердоган са \"желая успех на нашия Истанбул и поздравявам победителя, макар и при полуофициални данни. Както и досега, и следващия период в рамките на Републиканския съюз, без да отстъпваме от върховенството на правото, на демокрацията, заедно ще вървим към целите на 2023г\". Не се е отказал да посрещне като президент  100-годишнината от обявяването на Турската република. Предстои да се наблюдава и развитието в политически план на Екрем Имамоолу, новия кмет на Истанбул. Юрген Готшлих, кореспондент на германския в. \"Тагесцайтунг\", близък до \"зелените\", неслучайно пише, че като посетил изборния център на Имамоолу в кв.\"Маслак\" в Истанбул, констатирал липсата на портрети на Ататюрк и кампания по \"американски тип\". \"Обърнал е гръб на Ататюрк\" и \"в сградата между небостъргачи и банки всичко напомня на американска предизборна кампания\". Един вид \"там, където стоеше Ердоган през 2002 г., сега стои Имамоолу\". Засега, където и да се появи, той е приветстван от хиляди граждани, защото \"представлява надежда за промяна\" и влиянието му не е само в Истанбул. Негови съпартийци непрекъснато повтаряха \"първо да спечелим Истанбул, после ще видим\", а той твърди, че ще се противопоставя на корупционните практики - така, както твърдеше Ердоган в първия си период.  След загубата в Истанбул въпросът, който задават редица наблюдатели в Анкара, е \"ще остане ли Ердоган на стола си следващите 4 години?\" Въпрос, който се задава и извън Турция. Дали опитът от 17 години управление на страна като Турция ще е достатъчен, за да се съхрани пост на президент с неограничени възможности? \"Файненшъл таймс\" излиза с \"Политическият комар на Ердоган рекушира обратно по страхотен начин\". ", "date": "2019.06.25", "title": "Губи ли Ердоган битката за Турция?"}
{"url": "https://duma.bg/sitite-na-gladnite-ne-vyarvat-n194576", "text": "Тази седмица в японския град Осака се срещат лидерите на Г-20. Япония председателства срещата на \"двайсетицата\" за първи път и има амбициите форумът да е плодотворен. Обявените предварително приоритети са: икономическият ръст и намаляването на неравенството; качеството на инфраструктурата и здравеопазването; глобалните въпроси като изменението на климата и замърсяването на океаните с пластмасови отпадъци; цифровата икономика; предизвикателствата на застаряващите общества. За пореден път двадесетте се събират в бурно време. Още преди началото на срещата, която се открива на 28 юни, от Международния валутен фонд излязоха с песимистична прогноза. Според МВФ световната икономика я очакват бурни времена. През 2020 г. световният БВП може да намалее с 0,5% (455 млрд. долара). Причина за това са търговските войни на САЩ с Китай и други страни. Американо-китайската тарифна война може \"да направи сериозна дупка\" в световната икономика. Надеждата е Г-20 да приемат \"решителни мерки\", които да предотвратят световната икономика да се плъзне към нова криза. И ако \"двайсетицата\" току-виж вземе, че реши нещо по повод глобалната икономика, няма съмнение, че тя няма да направи нищичко по отношение на друг голям проблем - неравенството в света. Финансово неравенство е съществувало на планетата винаги, напоследък обаче то се увеличава с плашещи темпове. Финансовите активи се разпределят все по-неравномерно в света, показа ново изследване на \"Бостън кънсалтинг груп\", цитирано от \"Шпигел\". Според изследването, миналата година обемът на личните финансови активи в света се е увеличил само с 1,6% - от 202,7 до 205,9 трлн. долара. При това с 2,1% се е увеличил броят на доларовите милионери - те са станали общо 22,1 млн. души. Проучването показва, че в глобален мащаб тази малка група богаташи владее половината от всички финансови активи. Другата половина се налага да си разпределят помежду си останалите 7,6 милиарда жители на Земята.  Официално темата е включена в дневния ред на форума в Осака, едва ли обаче някой вярва, че Г-20 ще излезе със значими решения. За неравенството големите наистина ще мислят едва когато ножът им опре до кокала. Засега обаче \"Голямата двайсетица\" не оправдава надеждите на онези 7,6 милиарда. Световните лидери се опитват да омаят всички останали с общи фрази за съгласувана борба за икономически просперитет. Всичко това обаче засега си остават само фрази. Ето защо и надеждите за резултати от форума в Осака не са особено големи. Най-големите очаквания при това идват не от заключителния документ на срещата, а от разговорите на четири очи между лидерите. Американският президент Доналд Тръмп вече на няколко пъти натърти, че в Осака той ще се срещне с руския си колега Владимир Путин и с китайския лидер Си Цзинпин. Че ще се срещнат, е ясно, най-малкото в кулоарите на форума. Дали обаче наистина ще разговарят? За пълноценни разговори между държавни глави, при това на такива суперсили, е необходима сериозна подготовка. От Кремъл на няколко пъти уточниха, че думите на президента на САЩ си остават само празни приказки, руската страна не е получавала никакви официални искания за среща между двамата лидери. Това може да означава само едно - пълноценен разговор между Тръмп и Путин няма да има. Светът очаква нещо повече. \"Искам да си оправим отношенията с Русия и мисля, че ще ни се получи. Искам да оправя отношенията с Китай и, мисля, че това ще се случи\", цитира Ройтерс думите на Тръмп. Оптимизмът на американския лидер обаче не се споделя нито от Москва, нито от Пекин. Путин вече определи отношенията между Русия и САЩ като деградиращи и влошаващи се от ден на ден. И всичко това се случва на фона на тревожни новини за подготвени удари срещу Иран, за нестихващи конфликти по целия свят. Масло в огъня добави и доклад на НАТО, в който бе обявено, че военен конфликт между Русия и алианса е малко вероятен, но все пак е \"възможен\". А такива проблеми се решават със сериозни разговори, а не със срещи на крак.", "date": "2019.06.25", "title": "Ситите на гладните не вярват"}
{"url": "https://duma.bg/ucheni-veshtayat-apokaliptichni-leta-n194579", "text": "На различни места по света всяко следващо лято ще бъде още по-горещо от предното и ще бие предишни температурни рекорди. Причината са климатичните промени, сочи ново проучване, публикувано от \"Нейчър клаймът чейндж\". Учените са проиграли 22 климатични модела, за да разберат какво точно ще се случи. Според данните до края на XXI в. температурите през лятото ще бъдат по-екстремни от всички други до момента. \"Това ще натовари цели екосистеми и общества, които няма да могат да се справят\", пише в проучването. Климатичните модели сочат, че температурите ще бъдат още по-високи на около 58% от планетата ни. Най-драматични ще бъдат за развиващите се страни и малки острови. Според данните около 67% от развиващите се страни ще изпитат още по-високи температури през лятото, като всяка година ще се увеличават. Повишаването на температурите ще повлияе и на здравето ни. Горещините ще бъдат смъртоносни и ще доведат до инфаркти, астматични пристъпи и проблеми с бъбреците. Вече сме свидетели на глобалното затопляне, макар то да не е еднакво за цялата планета. От 1901 г. насам температурата на земната повърхност ще е увеличила с около 0,7-0,9 градуса по Целзий за около век. Температурата се е увеличила двойно от 1975 г. насам, като най-големите температурни рекорди са след 1998 г. Високите температури могат да доведат и до още по-голямо замърсяване на въздуха, както и недостиг на вода и загуба на реколта. През 2014 г. Световната здравна организация направи оценка, според която около 250 хил. души ще умрат между 2030 и 2050 г. заради климатичните промени. Според новите проучвания тези числа са \"консервативни\" и жертвите ще бъдат много повече.", "date": "2019.06.25", "title": "Учени вещаят апокалиптични лета"}
{"url": "https://duma.bg/kratki-novini-n194577", "text": "Хиляди имигранти в момента се опитват да избягат от Балканите, където ситуацията е тежка поради претъпканите лагери и престъпления сред нелегалните имигранти, предупреди ръководителят на Отдела за борба с трафика на хора към австрийската Криминална служба Хералд Тазгерн. Британските депутати трябваше да напуснат сградата на парламента след аларма и съобщение от системата за радиовръзка, предупреждаващи за предполагаема заплаха от пожар. Администрацията на парламента предупреди, че сградата е изложена на опасност от голям пожар. Над 30 души потърсиха медицинска помощ след експлозията на територията на военно поделение в град Арис, Туркестанска област в Казахстан. В понеделник възникна пожар в един от складовете на въоръжените сили на Казахстан, което доведе до взрив на част от боеприпаси. Причините и обстоятелствата на инцидента се разследват. Евакуираха жителите на Арис. Дълбоко земетресение с магнитуд 7,5 разтресе бреговете на Източен Тимор и Индонезия. Силният трус предизвика тревога в столицата на Източен Тимор Дили, което накара хората да избягат от къщите си, но няма непосредствени съобщения за смъртни случаи или наранявания. Земетресението е усетено и на прочутия индонезийски остров Бали. Влак падна в канал, след като мостът, по който пътувал, се срути, убивайки четирима души и ранявайки още 100 в Бангладеш. Длъжностни лица съобщиха, че част от моста се е сринала, когато експресният влак е преминавал, вследствие на което пет автомобила са пропаднали. Местни жители се присъединиха към пожарникарски и полицейски екипи, за да измъкнат мъртвите и ранените от автомобилите.", "date": "2019.06.25", "title": "Кратки новини"}
{"url": "https://duma.bg/demokratite-imat-oshte-edin-kandidat-n194578", "text": "Демократът - конгресмен от Пенсилвания Джоузеф Сестак обяви, че ще се кандидатира за президент през 2020 година, съобщи АП. Сестак, бивш вицеадмирал от американския флот, също е бил директор по отбранителната политика в Съвета за национална сигурност при президента на САЩ Бил Клинтън. В речта си, обявявайки кандидатурата си за президент, Сестак посочи изменението на климата и нововъзникващото китайско високотехнологично превъзходство като основни заплахи за националната сигурност за САЩ. Конгресменът Сестак е 24-ият кандидат, който се присъедини към надпреварата в Демократическата партия за Белия дом. В момента Джо Байдън е основен претендент, следван от сенатора от Върмонт Бърни Сандърс и кмета на Ню Йорк Бил де Блазио.", "date": "2019.06.25", "title": "Демократите имат  още един кандидат"}
{"url": "https://duma.bg/gratskata-armiya-e-v-boyna-gotovnost-n194580", "text": "Гръцката армия ще е в бойна готовност. Причината е, че Турция продължава с провокативното си поведение в Източното Средиземноморие въпреки призива на ЕС да се въздържи от търсенето на петрол в изключителната икономическа зона на Кипър (ИИЗ), съобщават гръцките медии. Според източници ключовият въпрос, който се обсъжда в Атина, е как да се реагира, в случай че Турция реши да проведе изследвания или сондажи в континенталния шелф на Гърция или в нейната изключителна икономическа зона. Най-голямата загриженост е за потенциална турска намеса на изток от остров Родос и на юг от остров Кастелоризо. На политическо равнище Атина направи всичко възможно, като подчерта потенциалните последици от провокативното поведение на Турция върху стабилността. Плановете на Атина се основават предимно на маневри от гръцката флота, тъй като в момента Турция използва кораби за научни изследвания и сондажи, за да затвърди присъствието си в региона. Въпреки това гръцките военновъздушни сили вероятно ще играят подкрепяща роля при всеки отговор. Запитан миналата седмица дали Гърция може да разчита на военна подкрепа от ЕС или САЩ в случай на инцидент министърът на отбраната Евангелос Апостолакис заяви пред репортери, че Гърция ще трябва да планира самостоятелно да се справи с подобен сценарий.", "date": "2019.06.25", "title": "Гръцката армия е  в бойна готовност"}
{"url": "https://duma.bg/gruziya-shte-pravi-izborna-reforma-n194581", "text": "Лидерът на управляващата партия в Грузия обяви нова избирателна реформа в съответствие с исканията на антиправителствените протести, превзели Тбилиси от миналата седмица. \"Грузинска мечта предлага мащабна политическа реформа\", заяви Бидзина Иванишвили, лидер на управляващата партия Грузинска мечта. \"Предлагаме парламентарните избори през 2020 г. да се проведат по пропорционална система\" и няма да има праг за влизане на партиите в парламента, добави влиятелният олигарх. Хиляди демонстранти срещу правителството протестират от четвъртък в столицата на Грузия, настоявайки за реформи в избирателната система на страната. Опозиционните групи твърдят, че съществуващият избирателен закон облагодетелства управляващата партия. Митингите бързо се превърнаха в по-широко движение срещу най-богатия грузинец Иванишвили, за когото се смята, че дърпа конците в Грузия като лидер на управляващата партия Гризинска мечта, която той основа.  Планирани са преговори за изменение на избирателната система, в които ще участват не само парламентарно представените партии, но и тези, които не са в парламента.", "date": "2019.06.25", "title": "Грузия ще прави  изборна реформа"}
{"url": "https://duma.bg/privatizatsiyata-na-makron-obedini-opozitsiyata-n194583", "text": "План на френския президент Еманюел Макрон като част от най-голямата приватизационна вълна във Франция от десетилетие е под заплаха. Опозиционни партии предприеха необичайна стъпка с призив да се организира референдум за продажбата на парижките летища, пише в. \"Гардиън\". Държавният глава иска да продаде контролирания от държавата дял в Aeroports de Paris, оператора на летищата \"Шарл дьо Гол\" и \"Орли\", които се използват годишно от повече от 100 милиона пътници. Това е сред най-големите приватизационни операции във френската история заедно с планове на Макрон да продаде дялове в националната лотария и енергийната група ENGIE. Приватизирането на летищата в Париж е важна част от плановете на Макрон за модернизиране на френската икономика. Източник, близък до президента, коментира, че държавата не е най-квалифицираната да управлява летищата. Печалбата от продажбата - очаква се повече от 7 милиарда евро - ще бъде пренасочена към нов инвестиционен фонд за компании и технологии, а също така ще помогне за погасяване на националния дълг. Но политическите опоненти обвиняват Макрон в продажба на изключително важен източник и стратегическа държавна инфраструктура. Те подчертават, че с приватизирането на \"Хийтроу\" и железниците Великобритания е изправена пред потенциален кошмар. В изключително необичаен ход във Франция се образува коалиция от партии, които традиционно са големи врагове. В групата влизат комунисти, леви, поддръжници на свободния пазар и други. Всички те са против приватизирането на летищата в Париж. Конституционният съвет на Франция разреши на опозицията да се възползва от въведения от бившия президент Никола Саркози механизъм през 2008 г., който позволява организиране на референдум. Ако съберат подписите на 10% от френските избиратели - 4,7 милиона души - в рамките на следващите девет месеца, ще бъде организиран национален референдум дали да се приватизират летищата. В ход е надпревара за събирането на 4,7 милиона подписа. Най-малко 17 000 подписа трябва да бъдат събирани на ден, за да успее инициативата. Към 13 юни са събрани повече от 200 000 подписа.", "date": "2019.06.25", "title": "Приватизацията на Макрон  обедини опозицията"}
{"url": "https://duma.bg/integratsiyata-na-balkanite-ne-e-prioritet-za-evrosayuza-n194582", "text": "Европейската интеграция на страните от Западните Балкани върви бавно, процесът съвсем не е праволинеен и явен в перспектива, заяви бившият външен министър Ивайло Калфин на проведената конференция в столицата, организирана от Фондацията \"Фридрих Еберт\" и Института за икономика и международни отношения (ИИМО). Може да има разочарование в страните от региона, което ще засили влиянието на външни сили, смята той. След юговойните Балканите вече не са в центъра на геополитиката, те са поле за премерване на силите  между големите играчи, бе оценка на директора на ИИМО Любомир Кючуков. По думите му за ЕС не е водещо завършването на интеграцията на Балканите. Той смята, че САЩ приобщават региона към НАТО, Русия е фактор, но няма потенциала да предложи алтернатива, Китай извършва трансфер на икономическо в политическо влияние, а Турция има амбиции за регионален лидер. Проф. Здравко Попов застъпи тезата, че противоречивостта е основен белег в отношенията между ЕС и региона. Според него нито една държава не е готова за преговори по присъединяване, затова Макрон иска да забави интеграцията, докато германската канцлерка Ангела Меркел се стреми към обратното.  Според експерта по сигурността Симеон Николов  заради САЩ се наблюдава засилване на милитаризацията в региона, Вашингтон изисква нови военни ангажименти от страните срещу Русия. Регионът няма потенциал за отбрана и е интересен като обект на външни влияние, категоричен е той.      ", "date": "2019.06.25", "title": "Интеграцията на Балканите  не е приоритет за Евросъюза"}
{"url": "https://duma.bg/braziliya-v-lapite-na-vashington-n194573", "text": "В продължение на 12 години Бразилия бе управлявана от Работническата партия (РП). Всички знаем за Дилма Русеф, писали сме и преди за нейния близък съратник и предшественик на президентския пост Луиш Игнасио Лула да Силва - Лула. За това време с помощта на държавата и социалните програми на РП 40 милиона бразилци успяха да се измъкнат от лапите на бедността, а самата страна се превърна в една от най-големите икономики в света. После дойде операция \"Автомивка\" (\"Lava Jato\") - едно от най-големите корупционни разследвания в съвременната история. Говореше се за схеми за влияние и получаване на държавни поръчки за милиарди долари, включващи стотици политици от различни партии и влиятелни бизнесмени. Именно заради това разследване Дилма Русеф беше свалена от поста си, макар и чрез косвени обвинения през 2016 г., а през миналата година Лула беше хвърлен в затвора точно преди изборите и така се откри пътят към властта на крайнодесния Жаир Болсонаро. Но две събития от последните седмици хвърлят нова светлина върху шумно рекламираното не само в бразилските медии разследване. Първо, сайтът \"Интерсепт\" чрез живеещия в Бразилия свой американски сътрудник Глен Грийнуолд обяви, че е получил огромен архив от записани разговори, имейли, чатове в интернет и други документи, свързани с разследването. Тепърва журналистите от изданието ще изследват в подробности неговото съдържание, но дори и така става ясно, че то не се е водило срещу корупцията като цяло, а е било на селективна основа - и Работническата партия на Лула и Дилма е била основната му цел. А на 18 юни председателят на парламентарната група на РП посети колегите си в Европейския парламент, за да представи доклад за отколешните традиции на \"сътрудничество\" между бразилската съдебна система и САЩ. Случаят \"Автомивка\" не прави изключение, като висши служители в американското правосъдно министерство дори са се хвалили публично, че взимат дейно участие в операцията и че освен формалните взаимодействия с бразилските си колеги имат и неформални такива, т.е. извън обхвата на закона. Според РП няма никакво съмнение, че цялото разследване е юридическа война срещу лявото в Бразилия, а печелившите от него са както местните десни сили, така и външен едър капитал, на който не се харесва стилът на управление на Лула и Дилма. Не на последно място идват и геополитическите интереси на Вашингтон - управление, което не желае да играе по свирката на САЩ и дори участва в организация като БРИКС, трябва да бъде спряно. Но нека първо се спрем на централната фигура и лицето на \"Автомивка\" - бившият съдия и настоящ министър на правосъдието на Бразилия Серджио Моро.  Преди да станат известни конкретните детайли от \"Автомивка\", настоящият министър на правосъдието в кабинета на Жаир Болсонаро преживява изумителен възход. От неизвестен съдия той бързо се превръща в световноизвестен борец срещу корупцията, а огромен брой медии се грижат за лъскавия му имидж. Сп. \"Форчън\" го включва в класацията си \"Най-великите лидери на света\", сп. \"Тайм\" - в \"100-те най-влиятелни личности в света\", а сп. \"Блумбърг\" - в \"Петдесетте най-влиятелни\". А след избирането на Болсонаро получава и министерско кресло с нечувани досега правомощия. Сега обаче цялата му дейност е поставена под въпрос, тъй като се оказва, че а) през цялото време операцията е била напътствана от американското правосъдно министерство и б) Серджио Моро е извършил множество нарушения на законите по време на разследването. Преди няколко дни дори консервативното дясно сп. \"Вежа\" - най-голямото такова в Бразилия и яростен поддръжник на \"Автомивка\" - излезе с корица, изобразяваща разпадащия се публичен образ на Моро. Сред многото му прегрешения например са тайни разговори с прокурорите по делото и обсъждане на съвместна стратегия как да бъдат представени доказателствата в съда и пред медиите, така че да се стигне до желания резултат - осъдителни присъди и положително обществено мнение.  Такова \"сътрудничество\" между съдия и прокурори обаче е напълно забранено в бразилската съдебна система. Освен това в изтеклите записи ясно се вижда, че основният фокус на разследването е именно Работническата партия, като един от прокурорите дори казва в прав текст, че \"победа на РП трябва да бъде предотвратена на всяка цена\" и че това би било \"ужасно\". Това не е случайно - Лула е най-популярният политик в Бразилия и според всички проучвания с лекота щеше да победи Болсонаро в пряк двубой.  Съмнения в политическия характер на \"Автомивка\" имаше и преди, но сега те са потвърдени, защото Моро отказва да възбуди наказателно производство срещу бившия президент Фернандо Енрике Кардозо (1995-2002) въпреки явните доказателства, че и неговата фондация е получавала щедри нелегални дарения от различни бизнесмени. Мотивът на Моро, споделен с прокуратурата, е, че Кардозо силно подкрепя тяхната операция и не би било добре да му навредят. Тази избирателност се проявява и в други очевидни примери за корупция, докато при Лула става дума за апартамент, който никога не е бил негова собственост и няма никакви доказателства за връзка с него. Но тук се намесват медиите, които препредават безкритично информацията, подавана от Моро и прокуратурата, и създават впечатлението за нещо мръсно около Лула и цялата РП.  В знак на признателност към Моро за подарения мандат Жаир Болсонаро направи Моро правосъден министър, а още през първите дни на управлението си обеща промяна на курса на бразилската политика и рязък завой в посока Вашингтон. Този завой вече бе започнал да се случва след свалянето на Дилма Русеф през 2016 г., като през това време \"Боинг\" успя да купи бразилския производител на самолети \"Ембраер\", а редица петролни компании успяха да се сдобият с концесии за добив на бразилски петрол. Постигната бе и частична приватизация на бразилската държавна петролна компания \"Петробрас\", а несъмнено една от целите на Болсонаро ще бъде пълното й разформироване и предаване в частни ръце. В списъка на печелившите от \"Автомивка\" са и печално известни компании като \"Монсанто\" и \"Майкрософт\". Неолибералните икономически реформи, започнати още при Мишел Темер и продължени в още по-агресивна форма от сегашния президент, вече поставиха 13 милиона бразилци под линията на бедността. Наскоро 45 милиона бразилци излязоха на протест срещу планираната от Болсонаро пенсионна реформа, която ще ги лиши от достойни старини. Министърът на образованието на Болсонаро пък реши да спре финансирането на хуманитарните науки в държавните университети - очевидно новата власт не се чувства комфортно в присъствието на интелектуалци, които могат да обяснят на хората какво се случва. В израз на солидарност срещу това въстанаха дори някои от частните университети, както и множество студенти.  А междувременно се оказа, че семейството на Болсонаро поддържа тесни връзки с паравоенни формирования и мафиотски групи и борбата с корупцията не е точно борба с корупцията като такава. Едно от първите му посещения пък беше в САЩ, в централата на ЦРУ... На практика пред нас в реално време се разиграва доктрината \"Монро\". Подобен сценарий, само в по-напреднала фаза наблюдаваме и в Аржентина - където правителството на Макри вкара страната в такава тежка криза, че бе принудено да вземе заем от космическите 50 млрд. долара от МВФ, и то само за да спре пропадането. Без съмнение същото може да очаква и Венецуела, ако опитите на Хуан Гуайдо и компания успеят. За нас остава изводът, че в борбата с корупцията е изключително важно кой е начело и какви са неговите мотиви. Както и че в никакъв случай тя не е панацея и сама по себе си не може да доведе до благоденствие - въпреки всички обещания на десните шамани.", "date": "2019.06.25", "title": "Бразилия в лапите на Вашингтон"}
{"url": "https://duma.bg/erdogan-zagubi-megapolisa-istanbul-n194584", "text": "Турският президент Реджеп Ердоган претърпя тежко поражение в неделя, след като опозиционният кандидат Екрем Имамоглу спечели оспорваните кметски избори в мегаполиса Истанбул. При окончателно преброени бюлетини Екрем Имамоглу, който е кандидат на опозиционната Народнорепубликанска партия (НРП), спечели 54% от гласовете срещу 45% за Бинали Йълдъръм, който бе кандидат на управляващата и пропрезидентска Партия на справедливостта и развитието (ПСР). Разликата между двамата набъбна до 775 000 гласа, докато при оспорения от ПСР вот през март тя бе само 13 000 гласа в полза на Имамоглу. Именно тази малка разлика даде основание на Ердоган и ПСР да оспорят резултата и да издействат прегласуване.   \"Не една група или партия, а цял Истанбул и цяла Турция са тези, които спечелиха тези избори. Господин президент, готов съм да работя в хармония с вас. Оттук изказвам молбата си да се срещна с вас в най-кратки срокове\", подчерта Имамоглу в речта си след победата. Имамоглу, малко известен областен кмет в началото на годината, активизира избирателите с неуморно положителна кампания под мотото: \"Всичко ще бъде наред.\" Самият Ердоган призна поражението си в туитър. Бързо призна загубата и Бинали Йълдъръм, бивш премиер, който бе лоялен към Ердоган и ръководеше няколко големи транспортни проекта. В Истанбул имаше спонтанно организирани тържества за победата на Имамоглу, а коментаторите отбелязаха, че това е повече от победа на местни избори. Самият Ердоган веднъж бе казал: \"Който спечели Истанбул, печели Турция.\" \"Това е огромно поражение за Йълдъръм, но също и за Ердоган. Ердоган сбърка (с повторението на изборите – бел. ред.)\", коментира Берк Есен, асистент по международни отношения в университета \"Билкент\" в Анкара.", "date": "2019.06.25", "title": "Ердоган загуби   мегаполиса Истанбул"}
{"url": "https://duma.bg/uchiteli-signalizirat-prokuraturata-za-neizplateni-evropari-n194559", "text": "37 учители от русенското средно училище \"Васил Левски\" и от обединеното училище \"Св. Климент Охридски\" в Борово недоволстват, че са ощетени с близо 37 хиляди лева, и ще сигнализират прокуратурата. Сумата е от неизплатени възнаграждения по европроект през миналата година. Преподавателите са сключили трудови договори с представител на русенска неправителствена организация. Проектът, по който са работили учителите от двете училища, се нарича \"Образователна интеграция - право с дългосрочен ефект\" и се финансира по ОП \"Наука и образование за интелигентен растеж\". Той е спечелен от русенската фондация \"Европейски център за медиация и арбитраж\" с председател Елена Славова, която наела учителите за изпълнение на дейностите. Самата Славова увери, че отчетните документи са подадени в срок. Според МОН обаче липсват документи за реално извършени разходи за възнаграждения на учителите от двете училища. По тази причина заключителният отчет е отхвърлен от Управляващия орган на програмата. Той също е подал сигнал до прокуратурата на 5 април. ", "date": "2019.06.25", "title": "Учители сигнализират прокуратурата  за неизплатени европари"}
{"url": "https://duma.bg/otkrivat-politseyska-priemna-v-rozino-sled-romsko-mele-n194560", "text": "В село Розино ще бъде открита постоянна полицейска приемна след масовия бой между две ромски фамилии. Това съобщи старши комисар Атанас Илков - директор на Областната дирекция на МВР в Пловдив. След безредиците в населеното място в РПУ в Карлово бяха задържани 44 души от селото. Иззети са и незаконно притежавани три ловни пушки и два газови пистолета. Хората в селото разказват, че конфликтът между двете враждуващи фамилии датира от 20 години. Напрежението ескалира в събота, когато представители на Среброви нападнали роми от Скендерови и изпотрошили прозорци на къщи, на бусове и имущество. Образувано е досъдебно производство, но прокуратурата все още не е взела решение дали да поиска постоянното задържане на някои от участниците. В четвъртък общинският съвет в Карлово ще гласува отпускането на средства за оборудване на помещение, където да се разкрие постоянната приемна.", "date": "2019.06.25", "title": "Откриват полицейска приемна в Розино след ромско меле"}
{"url": "https://duma.bg/uvelichenite-s-57-pensii-shte-se-izplashtat-ot-8-yuli-n194561", "text": "Изплащането на увеличените пенсии започва на 8 юли и ще продължи до 22 юли, съобщиха от НОИ. Над 2 130 000 пенсионери ще получат увеличение с 5,7% на парите си за старост. Промяната е в изпълнение на предвиденото в Кодекса за социално осигуряване увеличение на всички пенсионни плащания, отпуснати с начална дата до 31 декември 2018 г. Увеличение със същия процент от 1 юли ще има и при пенсиите, приравнени на минималния размер за съответния вид пенсия, включително и за отпуснатите през 2019 г. Така независимо от датата на отпускането минималната пенсия за осигурителен стаж и възраст ще се увеличи от 207,60 на 219,43 лв., а социалната ще стане от 125,58 на 132,74 лв. Нови ще са и минималните размери на останалите пенсии за трудова дейност, както и несвързани с трудова дейност, които се определят в процент от посочените минимални размери. За увеличенията са заложени 277 милиона лева допълнителни разходи за пенсии спрямо Закона за бюджета на ДОО за миналата година. За новите размери няма да бъдат изпращани разпореждания на хората. Те ще могат да се информират за тях чрез електронната \"Справка за издадени пенсионни разпореждания по ЕГН и ПИК\" на интернет страницата на НОИ или като заявят безплатното получаване на екземпляр от разпореждането в териториално поделение на института.", "date": "2019.06.25", "title": "Увеличените с 5,7% пенсии ще се изплащат от 8 юли"}
{"url": "https://duma.bg/sruti-se-komin-v-tets-%E2%80%9Emaritsa%E2%80%93iztok%E2%80%9C-2-n194562", "text": "Част от комина на сереочистващата инсталация в ТЕЦ „Марица–изток“ 2 се срути вследствие на пожара, който избухна вчера преди обяд. 80 пожарникари гасиха огъня. Няма данни за непосредствена опасност за здравето на хората в района, както и за замърсяване на въздуха. Няма и информация за пострадали работници. Сигналът за произшествието беше подаден в 10.13 часа в оперативния център на пожарната служба в Стара Загора. Предполага се, че огънят е тръгнал от сероочистващата инсталация при извършване на ремонтни дейности.", "date": "2019.06.25", "title": "Срути се комин в ТЕЦ „Марица–изток“ 2 "}
{"url": "https://duma.bg/vlastta-se-seti-za-katastrofite-n194565", "text": "Четирима души загинаха по пътищата на страната само за ден при няколко тежки катастрофи. Само в София са станали 21 леки и едно тежко пътно произшествие. При челен сблъсък между две коли на пътя между Монтана и Видин в неделя почина един човек, а няколко деца бяха ранени. В тежко състояние и с опасност за живота е 12-годишно дете, пострадало при катастрофата. Сериозна операция е преживяло и момиче на 18 години. Третото дете, както и пострадалата възрастна жена са с по-леки наранявания. Жена загина, а петима все още са в болница след катастрофа на международния път към ГКПП \"Лесово\" след удар между ТИР и микробус с румънска регистрация. Още две жени загинаха вечерта в неделя във Варна, след като бяха блъснати на пешеходна пътека. Те пресичали пред сградата на общината, когато били пометени от автомобил, управляван от 62-годишна столичанка. Пострадалите - на 73- и на 76-годишна възраст, са били настанени в болница, но там са починали. Пътната полиция е засякла над 20 000 нарушения за по-малко от седмица в рамките на последната акция, при която се следи спазването на ограниченията за скорост и използването на колани и столчета за деца. По данни на полицията през изминалата седмица са станали 75 тежки катастрофи с 12 жертви и 89 ранени. Най-честата причина за смъртните случаи е несъобразена скорост. Черната статистика на МВР сочи, че от началото на месеца жертвите на пътя са 57, а от началото на годината - 239.  На фона на стряскащата статистика от Държавната агенция \"Безопасност на движението по пътищата\" (ДАБДП) обявиха, че тепърва ще изготвят конкретни предписания за промени в организацията на движението. Председателят на агенцията Малина Крумова съобщи, че е направена инспекция на всички участъци с концентрация на пътно-транспортни произшествия. Това бил първият цялостен анализ на състоянието на пътната безопасност. Държавната агенция вече е на финала в неговото изготвяне и след представянето му ще бъдат предложени редица конкретни стъпки за промени във всички елементи като подготовка и поведение на водачите, инфраструктура и организация на движението и ефективен контрол. Правел се и анализ на нормативната уредба, което било много тежък и дълъг процес, стана ясно от думите на Малина Крумова.", "date": "2019.06.25", "title": "Властта се сети за катастрофите"}
{"url": "https://duma.bg/yazovir-mozhe-da-zalee-am-trakiya-zaradi-propukana-stena-n194564", "text": "Стената на язовира в село Винарско е пропукана и това води до риска да бъдат залети автомагистрала \"Тракия\" и близките села, алармира кметът Стойко Манев. По думите му е правен частичен ремонт, но ситуацията още не е безопасна. Манев обясни, че в язовира се вливат две селски реки, които са станали пълноводни заради дъждовете, и над отливника е започнала да прелива вода. \"Стената е пропукана много отдавна, а на две места е разядена. Опитаха се да сложат някаква пръст, но след всички тези дъждове това не помага\", поясни още кметът. Той наблегна, че има опасност за АМ \"Тракия\", за бензиностанцията, която се намира под язовира, за село Кръстина и за другите села. Причината язовирът да е в това състояние е липсата на средства, които се отпускат на община Камено, твърди кметът на село Винарско.", "date": "2019.06.25", "title": "Язовир може да залее АМ \"Тракия\"  заради пропукана стена"}
{"url": "https://duma.bg/ananiev-predlaga-obvarzvane-na-zaplatite-na-sestrite-s-tezi-na-sanitarite-n194563", "text": "Здравният министър Кирил Ананиев предлага основните заплати на санитар, сестра и лекар да бъдат в съотношение 1:1,7:2,2. По тази формула при минимална заплата от 560 лв. за санитар основното трудово възнаграждение на сестра да стане 950 лв., а на лекар - 1200 лв. В много болници обаче тези заплати и сега не се достигат, което стана причината за протести на медицински сестри и работещи в болници. В отговор на протестите бяха отпуснати допълнителни 50 млн. лв. от кабинета, които да се насочат за заплати, и бяха увеличени цените на някои клинични пътеки с други 50 млн. лв. Проверка през март установи, че средните заплати на медицинските сестри във всички видове болници в страната са под заложения минимум в колективния трудов договор за сектора от 900-950 лв. Те варираха между 758 лв. в държавните до 668 лв. в общинските болници, като на много места сестрите получаваха заплати, близки до минималните.  Методиката няма задължителен характер, но има елементи, които ще спомогнат за повишаване и справедливо разходване на разходите за персонал в лечебните заведения, обясни Ананиев. Той уточни, че всяка болница има вътрешни правила, по които ще може да разпределя бонуси за допълнителни резултати. Здравният министър посочи, че болниците няма да бъдат санкционирани, ако не спазват методиката. ", "date": "2019.06.25", "title": "Ананиев предлага обвързване на заплатите на сестрите с тези на санитарите "}
{"url": "https://duma.bg/galap-30-ot-balgarite-sa-nedovolni-ot-zaplatite-si-n194566", "text": "30% от българите са недоволни от заплатите си, сочат данни на \"Галъп интернешънъл\". 70 на сто от нашенците са удовлетворени от работата си. По този показател страната е на трето място на Балканите. На първо място е Северна Македония, където 76% са щастливи от това, което вършат, а на второ е Румъния. Най-недоволни са сърбите.  Най-удовлетворени от парите, които получават за труда си, са в Италия и Испания - 70 на сто. Най-недоволни от заплатите си в ЕС са французите и унгарците.  В ЕС 72% са щастливи с избора си на работно място. Сред различните региони и големи страни Индия държи първа позиция по удовлетвореност с 60%, следвана от Латинска Америка (54%) и Западна Азия (53%). Най-малко доволни са в Русия - едва 34% са отговорили положително.  ", "date": "2019.06.25", "title": "\"Галъп\":   30% от българите са недоволни от заплатите си"}
{"url": "https://duma.bg/praven-vakuum-raztarsi-hibrida-honkong-n194570", "text": "В Хонконг на 21 юни бяха възобновени протестните акции срещу отложения иначе проектозакон за екстрадирането в Китай на престъпници и нарушители на закона. Този път хилядите младежи, събрали се край правителствения комплекс, негодуваха, че ръководителката на местната администрация Кери Лам (с функции на премиер) не реагира на техния ултиматум: в четвъртък тя не излезе със заявление, че се отказва завинаги от спорния проект. Засега позицията на Лам е само временно спиране на законопроекта, предизвикал масови протести от началото на месеца. Тя впрочем на два  пъти се извини за опитите да прокара начинанието, след като протестиращите предявиха и искане за оставката й.  Протестите в Хонконг започнаха на 9 юни, а на 12 юни в тях участваха 240 000 души, а на 17 юни 2 млн. души.    Защо обаче законопроектът предизвика такъв мащабен обществен гняв и политически трус? Причината за появата му изобщо не е политическа - това е убийството, извършено от местния 19-годишен жител с фамилията Чан. С възлюбената си той предприел на 14 февруари тази година романтично пътуване на остров Тайван, за да отпразнуват Деня на Свети Валентин. Подобно на континентален Китай островът е също китайски, но това са две различни държави, които още не са се признали, макар и да водят диалог помежду си, но всяка от тях се самоидентифицира като истинския Китай. След Втората световна война континенталният Китай стана социалистически. На острова пък избягаха 2 млн. привърженици на капитализма след поражението им в гражданската война от 1946-1949 г. Там те създадоха друга китайска държава. В момента обаче Тайван е признат само от 21 държави от ООН, главно от Африка, Латинска Америка и Океания. ООН и Западът признават Пекин за законен представител на китайския народ.  Но спорът Китай - Тайван за \"суверенното авторство\" няма пръст в случая, макар той на моменти да попада в сянката на този спор. Двойката заминала заедно, но обратно в Хонконг се върнал само Чан. Това породило подозрения в семейството на момичето. Оказало се, че Чан убил възлюбената си: бил убеден, че тя е бременна от друг. След убийството той опаковал тялото й в голям розов куфар, който скрил недалеч от една метростанция в тайванската столица Тайпе. Абсурдното е, че след завръщането Чан бе арестуван, но не за убийството,  от банковата сметка на убитото момиче. Той трябва да бъде съден в Тайван, където е извършено престъплението му. Но Хонконг не може да му го предаде, защото не признава юрисдикцията на Тайван - макар и с много широка автономия Хонконг е част от Китай, който не признава Тайван, както вече бе споменато.  Именно тогава властите в Хонконг решават да спуснат бариера пред създалия се правен вакуум на територията на Хонконг и пред превръщането му в скривалище за престъпниците. Тази бариера се оказва въпросният законопроект. В момента Хонконг има споразумения за екстрадиция с 20 държави, но не и с Китай и Тайван. Затова законопроектът разширява списъка на страните за експулсиране, в който вече са включени и Китай, и Тайван. Трябва да се каже, че включването и на Тайван определено е доста сериозен компромис от страна на Пекин.  Но либералните кръгове в Хонконг рипнаха срещу включването на Китай в списъка. Те възприеха законодателната мярка като настъпление срещу автономията на града, срещу демократичните права и свободи на жителите му. Те също се опасяват, че това ще развърже ръцете на Китай и ще му позволи да намери легитимен механизъм да съди критиците на Пекин, които се укриват в Хонконг. Именно заради това пламнаха и протестите, които вече напомнят \"революцията на чадърите\" от 2014 г. И според съобщенията властите в Тайван вече са загубили надежда, че Чан ще получи заслуженото наказание.   Хонконг има статута на специален административен район (САР) на Китай. Статутът бе въведен, след като през 1997 г. Великобритания предаде бившата си колония на Китай. Условието гласеше, че градът запазва широка автономия във вътрешната политика за срок от 50 години - до 2047 г. Фактически Хонконг няма автономия само в сферата на отбраната и външната политика. Сферата на правораздаването обаче остава \"плаваща\". Тя е част от вътрешната политика и поради това първа цигулка в нея би трябвало да свири Пекин. Но правосъдната система на Хонконг е от съвсем друг \"ген\" и ако Пекин не се съобразява с това, ще наруши договорката за придобиването на територията, а и само ще си създава главоболия. Така че ще трябва да се съобразява с правни норми, типични за демократичните и дори либералните държави.  Колкото и правилна да е мотивацията срещу правния вакуум, Кери Лам като че ли прибърза със законопроекта. Не трябваше ли например да се проведе предварително една обществена дискусия, в която властите да разяснят защо предприемат такава стъпка? И най-вече защо екстрадицията в Китай не се разпростира само върху чисто криминалните престъпления като това на Чан? А критиците на Пекин в Хонконг да бъдат оставени на мира поне, докато е в сила автономията.  Колкото и да предизвиква симпатии мотивацията на протестиращите, тяхната крайна цел може да излезе и обществено вредна. Хвърли ли се законопроектът в коша, убийци като Чан и други престъпници ще виреят в правния вакуум на Хонконг и няма да получат заслуженото наказание.   Има и друго - случващото се в Хонконг е още далеч от \"цветна революция\", но носи белезите на хибридна война на САЩ и Запада като цяло срещу Китай. Тръмп например смятал да постави въпроса на срещата си с китайския лидер Си Цзинпин в рамките на форума Г-20 в Осака, а Пекин предупреди Вашингтон да не използва събитията в Хонконг като разменна монета в търговската война с Пекин.  Всъщност сегашният сблъсък е заложен от хибрида \"една държава - две системи\", в който Пекин определено се е специализирал. Това вече е нещо като негов патент, всеки случай никъде другаде не се среща една управляваща компартия да развива успешно и пазарна икономика. Но в Хонконг опитите на Пекин постепенно, стъпка по стъпка, дори на малки крачки, да налага виждането си се посреща \"на нож\" от жителите на Хонконг. По конституция Хонконг трябва постепенно да се превърне в развита демокрация с главен министър (или премиер), който да се избира от народа. Критиците на Пекин го обвиняват, че протака тази трансформация чрез лобиране и групи за влияние, което иначе си е западна практика. В момента главният министър се избира от избирателен съвет, който пък включва деловия елит на града, а той е свързан с Китай и поради това гласува за пропекински кандидати. Кери Лам често е критикувана за лоялност към Пекин. Отделно китайското правителство реши да ограничи броя на кандидатите за главен министър до трима, които се предполага, че трябва да са му лоялни. Именно това бе причината за \"революцията на чадърите\" през септември - декември 2014 г., в която символът на недоволството стана обикновеният чадър.  В същото време според различните съобщения става ясно, че докато жителите на Хонконг защитават автономията си, налице е и обратната тенденция - те не искат независимост за града си. Допитванията показват, че те харесват системата \"една страна, две системи\". Нищо чудно, защото половината от търговията на Хонконг се пада на Китай и двата субекта са тясно преплетени икономически. При всички случаи хонконгският хибрид ще заплита сложни казуси, чието разплитане едва ще бъде лесно и гладко. ", "date": "2019.06.25", "title": " Правен вакуум разтърси   хибрида Хонконг"}
{"url": "https://duma.bg/voennoinvalidite-iskat-pensii-na-baza-liniyata-na-bednostta-n194569", "text": "Съюзът на военноинвалидите и военнопострадалите (СВВП) настоява социалните им пенсии да се изчисляват въз основа на линията на бедността. Ако исканията им не бъдат изпълнени, те ще настояват за оставката на министъра на труда и социалната политика Бисер Петков. Проблемите се коренят в Закона за хората с увреждания, заяви председателят на УС на съюза Петър Велчев. Той настоя финансовата подкрепа на хората с увреждания да бъде на реална основа. Според Велчев пенсиите на военноинвалидите и военнопострадалите са най-ниски, въпреки че те са пострадали по повод изпълнение на задължителна наборна военна служба. Хората, които са пострадали за държавата си, дали са здраве и живот, получават с поне 25 до 30% по-малки пенсии от линията на бедността, възмути се той. Пенсиите на военноинвалидите са от 144 до 188 лв. в зависимост от процента загубена работоспособност. От организацията са изчислили, че финансовите средства, които са необходими, за да се изпълнят техните искания, са в рамките на един ремонт на столичната улица \"Граф Игнатиев\". Военноинвалидите са информирали омбудсмана Мая Манолова и са изпратили документи в Комисията по дискриминация, до председателя на НС, премиера Бойко Борисов и шефа на Националния съвет на хората с увреждания Томислав Дончев за проблемите си.  От СВВП не спестиха критиките и към военния министър Красимир Каракачанов. Те искат промени в Закона за военноинвалидите и военнопострадалите, свързани с изравняване на правата им с ветераните от войните, както и да имат възможността да получават безплатно или с по-голям процент отстъпка лекарства. Хората настояват и за неограничен брой пътувания по тролейбусния, автобусния, железопътния и трамвайния транспорт, както и да ползват безплатно санаториумите.  Военноинвалидите посочиха, че единствените аптеки, сключили договор с НЗОК за предоставяне на лекарства за тях, са в Бяла, Кубрат, Поморие, Попово и Омуртаг. От съюза настояват всички аптеки в страната да сключат договор с военноинвалидите и военнопострадалите.", "date": "2019.06.25", "title": "Военноинвалидите искат пенсии на база линията на бедността"}
{"url": "https://duma.bg/sasht-nikoga-veche-nyama-da-dominirat-v-sveta-n194572", "text": "Foreign affairs През последните две години настъпи краят на американската хегемония. Ерата на американското господство беше кратка и бурна, продължи около три десетилетия и беше белязана с два преломни момента. Тя започна с падането на Берлинската стена през 1989 г. Началото на нейния край стана друго рухване - Ирак през 2003 г. След него последва бавен упадък. Но дали САЩ загубиха особения си статут под влияние на външни причини, или самият Вашингтон ускори своето падение с лошите си навици и поведение? Преди всичко започна подемът на Китай. Ако погледнем назад, изглежда ясно, че в перспектива Пекин трябваше да стане единственият сериозен съперник на Вашингтон, но преди четвърт век това не беше толкова очевидно. Макар Китай да бе започнал възхода си още през 80-те години, базовото ниво беше крайно ниско. Само няколко държави можеха да издържат на високо темпо на растеж над две десетилетия. Странната смес между капитализъм и ленинизъм в Китай изглеждаше крехка, особено след въстанието на площад Тянанмън. Но растежът на Китай продължаваше и той стана новата велика държава, притежаваща достатъчно мощ и амбиции, за да се противопостави на САЩ.   Русия, от своя страна, се превърна от слаба и незабележима държава в началото на 90-те години в реваншистка държава, в \"третия излишен\", достатъчно хитър и способен, за да извършва подривна дейност. Сега, когато се появиха два големи глобални играча, прекрачили границите на създадената от САЩ международна система,  Днес САЩ са все така най-могъщата страна на планетата, но те съществуват в свят на глобални и регионални държави, които могат да се съпротивляват и често това и правят.   Терористичните атаки от 11 септември и ислямският тероризъм изиграха двойствена роля за упадъка на хегемонията на САЩ. Първоначално изглеждаше, че те стимулираха Вашингтон и мобилизираха властта му. През 2001 г. Америка, която бе все така по-голяма икономическа сила от следващите пет страни, взети заедно, увеличи разходите си за отбрана с почти 50 млрд. долара - това е повече от годишния военен бюджета на Великобритания. Когато Вашингтон реши да се намеси в Афганистан, повечето страни подкрепиха кампанията му, включително и Русия. Две години по-късно, въпреки многобройните възражения, той все още можеше да събере голяма международна коалиция за нахлуването в Ирак. Първите години на XXI век  ознаменуваха най-високата точка на абсолютната власт на Америка, когато тя се опита да пренареди напълно различни и разположени на хиляди километри държави като Афганистан и Ирак, въпреки липсата на подкрепа и наличието на активна опозиция от останалата част на света.   Именно Ирак стана повратният пункт. САЩ започнаха война от принципни съображения въпреки опасенията, които изказваше останалия свят. Те се опитаха да накарат ООН да одобри мисията и когато в това отношение възникнаха усложнения, решиха да минат без подкрепата на тази организация. Те пренебрегнаха доктрината на Колийн Пауъл, председателя на Обединения комитет, началник щабовете по време на войната в Персийския залив, че една война трябва да се започва само ако става дума за жизненоважни национални интереси и е гарантирана пълна победа.  Администрацията на Буш настояваше, че мащабната задача за окупацията на Ирак може да бъде решена чрез неголямо количество войска и мек подход. Казваха, че Ирак ще покрие разходите. И озовал се в Багдад, Вашингтон реши да унищожи иракската държава, като разформира армията му и изчисти бюрокрацията. Само че това породи хаос и доведе до пламване на въстаническо движение. Всяка от тези грешки можеше да бъде поправена. Но всички заедно те означаваха, че операцията в Ирак се бе превърнала в скъпоструващ провал.  След 11 септември Вашингтон прие важни, последователни решения, които продължават да му оказват влияние, но те бяха приети набързо и от страх. Изглеждаше, че над него бе надвиснала смъртна опасност: трябваше да се направи всичко възможно, за да защити себе си - от нахлуването в Ирак до неимоверното увеличение на разходите за вътрешната безопасност и използването на мъчения.  Светът виждаше държава, която се бе сблъскала с тероризма, с който други живееха от много години, но се замята като ранен лъв, нарушавайки международните договорености и норми. През първите две години администрацията на Джордж Буш излезе от голям брой международни споразумения в сравнение с всяка предишна администрация. (Несъмнено този рекорд бе бит при президента Доналд Тръмп.) Поведението на Америка в чужбина по време на администрацията на Буш подкопа моралния и политическия авторитет на САЩ, защото стари съюзници като Канада и Франция изобщо не бяха готови да приемат същността, вътрешното съдържание и стила на американската външна политика. И така, кое подкопа господството на Америка - появата на нови претенденти или умората на империята? Вероятно и двете.  в живота на международната общност, които подкопават неоспоримото превъзходство на всеки един хегемон, колкото и изкусна да е неговата дипломация.  Но с Русия нещата стояха по-сложно. Днес не всички помнят, че в началото на 90-те години руските лидери бяха пълни с решимост да превърнат страната си в либерална демокрация, в европейска държава и един вид съюзник на Запада. Кой изпусна Русия е тема за отделна статия. Но трябва да се отбележи, че Вашингтон никога не се е отнасял наистина сериозно към въпроса за безопасността на Русия. Америка пое пътя на рязко и бързо разширяване на НАТО, но то продължаваше безразсъдно, без съобразяване с уязвимостта на Русия. Днес си струва да се зададе въпросът кои сили съдействаха най-много за подема на Путин и неговата външна политика? Несъмнено това бяха вътрешни сили, но действията на САЩ имаха вредно влияние, подгрявайки реваншистките настроения в Русия.  Най-голямата грешка от времето на \"еднополюсния момент\" в отношенията с Русия, пък и с останалия свят, бе че САЩ просто не искаха да се занимават с другите. При Джордж Буш-старши както Белият дом, така и Конгресът не горяха от желание да предприемат усилия за преобразуването на Русия, не бяха заинтересовани от нова версия на \"Плана Маршал\" или от активното им участие в тази страна. През 90-те години политиците на САЩ все още искаха да променят света, но на ниска цена. Те не разполагаха с политически капитал или ресурси, за да се раздават и предоставят пари. Това бе една от причините, поради които Вашингтон винаги даваше един и същи съвет на другите държави:  Нещо, което да е по-сложно или постепенно, или, с други думи, нещо, което да прилича на това как самият Запад бе либерализирал своята икономика и бе демократизирал своята политика, се обявяваше за неприемливо.  Администрацията на Тръмп още повече увреди външната политика на САЩ. Той е националист, протекционист и популист, решил, че на първо място трябва да е Америка. Но най-важното, което направи бе, че се оттегли от външната политика. Главната особеност на външната му политика е нейната липса.  Правилото за разширяване на либералната хегемония изглежда просто: да бъдеш по-либерален и по-малко властен. Но твърде често и по твърде очебиен начин Вашингтон преследваше собствените си интереси, отблъсквайки съюзниците и настройвайки противниците.  САЩ не банкрутираха и не се превърнаха в прекалено раздута империя. Те остават единствена по рода си и най-могъща държава на планетата. Те ще продължат да оказват огромно влияние върху света - повече от всяка друга държава. Но те повече няма да доминират в международната система, както беше в продължение на почти три десетилетия.", "date": "2019.06.25", "title": " САЩ никога вече няма  да доминират в света"}
{"url": "https://duma.bg/bezsmisleni-zaplati-n194547", "text": "Само за последните няколко дни в над 70 катастрофи у нас са загинали 12 души, а над 90 са пострадали. Данните са към миналата седмица. Според експерти само след изборите на 26 май у нас в ПТП живота си са загубили 60 души. Черната статистика е потресаваща. И това не от вчера. Продължава с години. Миналата година след катастрофата край Своге, при която 20 души се простиха с живота си, за да се намали общественото недоволство от всички гафове, които доведоха до трагедията, бе обещано да бъде създадена поредната структура за пътна безопасност. Още тогава бившата вече регионалният зам.-министър Малина Крумова, за която бе ясно, че ще оглави новата агенция, заяви, че за една година жертвите по пътя ще намалеят с 20%. Няколко месеца след старта на държавната агенция \"Безопасност на движението по пътищата\", която е на директно подчинение на Борисов, няма и грам резултат. Напротив - касапницата продължава.  Вчера Крумова, явно поканена в телевизора заради зачестилите катастрофи през последните дни, направи нещо като отчет за работата си. Сиреч - оправда си заплатата. Направена била инспекция на всички участъци \"с концентрация на ПТП\" съвместно с АПИ. Г-жо Крумова, и АПИ, и КАТ, а и всеки средностатистически шофьор отдавна ги знае тези участъци. За пръв път се правел цялостен анализ за състоянието на пътната безопасност в страната, продължава да обяснява новата пътна шефка, ръководеща пореден безсмислен орган в страната. И пак слушаме обещания в бъдеще време как ще... И никакъв реален резултат. Спомнете си само колко време различните отговорни органи си прехвърляха топката, докато се направи ремонт на смъртоносния участък край Своге. Така ще е и с тази пишман агенция, която е 12-та поред в страната, отговаряща за безопасността на пътищата. Поредната безсмислена структура. Това е престъпно, защото България е водеща в Европа по смъртност на пътя.", "date": "2019.06.25", "title": "Безсмислени заплати"}
{"url": "https://duma.bg/psevdonezavisimost-n194548", "text": "Последните дни се оказаха наситени със събития в енергетиката. Най-после ЧЕЗ е напът да се отърве от активите си в България, продавайки ги на \"Еврохолд\". Освен това шефът на НЕК Петър Илиев подаде оставка. За капак пламна пожар в държавната ТЕЦ \"Марица-изток 2\", който бе потушен. Кога обаче ще бъдат потушени и скандалите около търговията на енергийната борса не е ясно.  Няколко дни след опорочения търг за продажба на електроенергия от НЕК, заради който Илиев подаде оставка, на Българската независима енергийна борса бяха обявени още една дузина странни оферти за ток. Това предизвика реакцията на Асоциацията на търговците на електроенергия в България (АТЕБ), която настоява насрочените за 24 и 25 юни търгове да бъдат отменени, тъй като представляват риск за пазара. През март и април вече имаше опит за подобни търгове, но тогава до сделки не се стигна. Има още една организация в сектора - Асоциация свободен енергиен пазар(АСЕП). Оттам също обвиняват държавните институции - БЕХ, НЕК и КЕВР, че са причината за периодичните сътресения на борсата. Преди време НЕК публикува отчет за използваемостта на енергийните съоръжения през последната година. Данните дават ясна картина на изкривяванията на българския електроенергиен пазар - ниско предлагане на енергия в периоди на силно търсене, липса на стимули за дисциплина при планирането на количествата от страна на крайните снабдители, както и даване на приоритет на регулирания пред свободния пазар. Според теорията една от основните роли на енергийната борса е да предоставя референтна цена на електрическата енергия, която се калкулира по строго определен алгоритъм и е базирана на търсенето и предлагането. Този основополагащ принцип е залегнал и в целите на Българската независима енергийна борса, но явно не се спазва. Защо обаче й е лепнат етикета \"независима\" не е ясно. Може би защото от нея нищо не зависи, а тя е лесно управляема от силните на деня.    ", "date": "2019.06.25", "title": " Псевдонезависимост"}
{"url": "https://duma.bg/parvi-nauchen-festival-v-prirodomatematicheskata-n194558", "text": "Първото издание на ученическия научен фестивал Sci-High ще се проведе на 26 юни в Националната природоматематическа гимназия. Четири ученически отбора ще решават важни за обществото проблеми чрез научен подход. Мисията на научния фестивал е да вдъхнови учениците да се занимават с наука и да използват научен подход при работата върху важни за обществото въпроси.  Идеята за инициативата идва от нуждата на икономиката от по-добре подготвена работна сила, ресурс от млади хора с отговорност към обществото и природата, ориентирани към съвместно планиране и предлагане на решения, използвайки научни подходи. Целта на организаторите е във всеки регион на страната да се провеждат ежегодни училищни научни фестивали, учениците в гимназиален етап да имат повишена научна грамотност, повече интерес към изучаването на наука в училище, по-добри презентационни умения и умения за работа в екип.", "date": "2019.06.25", "title": "Първи научен фестивал в Природоматематическата"}
{"url": "https://duma.bg/angeli-n194549", "text": "Всички от \"Апартаментгейт\" са невинни. Така казват от КПКОНПИ. Да сте очаквали друго? На територията на тадуф-тадуф е така. \"Ариел\" пасти да яде. В държавата на пунта мара има мегаорган, който пере, лъска и колосва. Ето ги новите ангели. Бели и добри. Сега очакваме да им монтират криле и ореоли. А на онези, които все още си въобразяват, че ще има наказани за апартаменти, тераси и къщи за гости - тинтири-минтири. Кой да проверява и да разследва? Прокуратурата ли? Чакаме я повече от половин година да обясни какво става с проверката за престъпление по служба и търговия с влияние срещу финансовия министър Владислав Горанов. Дето от години живее безплатно в апартамент на бизнесмен. КПКОНПИ вече постанови, че е чист. Чисти са и Цветанов, и Цачева, и Ангелкова... Преди дни Христо Бисеров излезе чист като сълза от делото за конфискация на имуществото му. КПКОНПИ дори ще трябва да му плати 51 900 лева разноски. А от ареста крупни бизнесмени продавали и прехвърляли имущество. Ще им вземат нещо, ама друг път! С две думи: корупция няма. Борисов спокойно да връща пионките, че нещо Му се наруши схемата. А пустите чехи протестират, щото премиерът им бил разследван за злоупотреба с евросубсидии преди 10 години. А в София е едно лежерно...", "date": "2019.06.25", "title": "Ангели"}
{"url": "https://duma.bg/malkite-firmi-imat-5-dni-da-smenyat-kasovite-si-aparati-n194551", "text": "Остават пет дни, в които фирмите, нерегистрирани по ДДС и които не ползват софтуер за управление на продажбите, трябва да сменят касовите си апарати съобразно изискванията на Наредба Н-18, напомнят от Националната агенция за приходите. 30 юни е крайният срок, в който всички фискални устройства трябва да издават касови бележки с QR-код и да подават информация към приходната агенция за всяка извършена продажба, ако търговците не са регистрирани по ДДС и не ползват софтуер за управление на продажбите, напомня приходната администрация. Чрез новите касови бележки потребителите също вече могат да осъществяват контрол върху отчитането на приходите на фирмите. Достатъчно е да сканират QR кода със своето мобилно устройство, за да проверят дали дадената им касова бележка е отчетена в НАП. Над 210 000 касови апарата работят според новите изисквания, регистрират продажби и подават нужната информация в НАП на всеки 5 минути, съобщиха от данъчната администрация. Наближава краен срок и за онлайн търговците, започнали дейност преди 29 декември 2018 г. До 29 юни те ще трябва да обявят своите електронни магазини в НАП. До момента над 12 000 вече са декларираните електронни магазини. Подаването на данните става само по електронен път чрез портала за е-услуги на НАП, като е необходим електронен подпис.", "date": "2019.06.25", "title": "Малките фирми имат 5 дни да сменят касовите си апарати"}
{"url": "https://duma.bg/radev-sprya-popravkite-ogranichavashti-divoto-kampinguvane-n194550", "text": "Президентът Румен Радев наложи вето върху два параграфа от Закона за изменение и допълнение на Закона за устройството на Черноморското крайбрежие, съобщиха от прессекретариата на държавния глава. Поправките бяха приети окончателно и предвиждат рестриктивни регулации за дивото къмпингуване. С глоба от 500 до 1000 лв. ще се наказва и разполагането на плажни принадлежности, палатки, кемпери и каравани върху различните видове дюни. Екоорганизации, обединени в група \"Бетономорие\", поискаха миналата седмица президентът да наложи вето върху промените в закона. Според Радев режимът за \"диво къмпингуване\" става по-рестриктивен, като се въвеждат значителни ограничения в сравнение с досегашния ред. Тази промяна е предложена между двете гласувания на законопроекта, без обществено обсъждане, което оставя без отговор редица въпроси. Президентът подчертава, че ограниченията за \"диво къмпингуване\" по Черноморието са вече в закона, а местата, където ще може да се къмпингува, не са определени. Не са определени и условията за ползване и престой в тези места. Освен рестриктивни правила с промените в закона се въвеждат и строги санкции за тяхното нарушаване. При липсата на яснота за капацитета на местата, разрешени за разполагане на палатки, кемпери или каравани, не може категорично да се твърди, че е намерена най-щадящата мярка за постигане на желания резултат - опазването и възпроизводството на околната среда. Налага се извод за несъразмерност между строгите санкции към гражданите и липсата на строгост към дължимата грижа от страна на държавата, отбелязва президентът.", "date": "2019.06.25", "title": "Радев спря поправките, ограничаващи дивото къмпингуване"}
{"url": "https://duma.bg/bryuksel-shte-pravi-obshta-borsa-za-loshite-krediti-n194552", "text": "Европейската комисия (ЕК) възнамерява да създаде борса за лошите кредити, а обхватът на надзора на Европейската централна банка (ЕЦБ) ще бъде разширен, така че в него да влязат и малките банки, а не само големите банкови групи. Сумата на необслужваните заеми във всички държави членки гони 800 млрд. евро. Рисковете за финансовата и икономическата стабилност от необслужваните кредити са обсъждани в Брюксел. Това става ясно от бюлетина с последните решения на ЕК. За да продължи свиването на необслужваните кредити, ЕК и ЕЦБ препоръчват всяка държава да създаде законови рамки за превантивно преструктуриране на банки, които не могат да се справят с лошите заеми и те застрашават тяхната стабилност. Брюксел планира да поощри развитието на вторичните пазари, на които банките могат да продават необслужвани кредити както на национално равнище, така и в други държави членки, в това число и създаването на борса за лоши заеми. За да се постигне тази цел, ЕК готви директива, която въвежда еднакъв и по-малко рестриктивен режим за купувачите на кредити. Брюксел настоява също всяка от държавите членки на съюза да заложи в законодателството си принципа за предоставяне на втори шанс за почтените предприемачи в случай на фалит, както и на възможностите за опрощаване на задължения. В плана на ЕК за справяне с лошите кредити се предвижда още да се развие инфраструктурата за лошите кредити, включително и да се създадат платформи за транзакции на лоши кредити.", "date": "2019.06.25", "title": "Брюксел ще прави обща борса за лошите кредити"}
{"url": "https://duma.bg/metro-othvarlya-oferta-na-cheshki-miliarder-n194554", "text": "Ръководството на германския гигант в търговията на едро Метро отхвърли едностранната оферта за придобиване на компанията от група, притежавана от чешкия милиардер Даниел Кретински, като посочи, че тя е твърде ниска, предаде АФП. Обявената миналата седмица оферта, която тепърва ще бъде пусната официално от базираната в Мюнхен група на Кретински - \"Енергийна и промишлена глобална търговска група\" (EP Global Commerce group), оцени Метро на 5,8 млрд. евро. Но тази оценка - 16 евро за обикновена акция и 13,80 евро за преференциална, \"значително подценява стойността на компанията\", посочва Метро в изявление. Базираната в Дюселдорф компания посочва, че излезе с цялостно становище, когато бъде представен документ с цялостната оферта. Метро дава работа на около 150 000 души по цял свят, като годишният й оборот е 37 млрд. евро.", "date": "2019.06.25", "title": "Метро отхвърля оферта на чешки милиардер"}
{"url": "https://duma.bg/targovtsi-na-tok-podozirat-novi-borsovi-izmami-n194553", "text": "Обявени на борсата за ток 12 търга за закупуване на ток от три компании да бъдат анулирани заради подозрения в подготвяни манипулации, настояват от Асоциацията на търговците на енергия в България (АТЕБ). Те са изпратили писмо до енергийния министър Теменужка Петкова, шефа на КЕВР Иван Иванов и директорите на АЕЦ \"Козлодуй\" Наско Михов и на самата борса за ток Константин Константинов. Според организацията силно подозрителни и изглеждащи като нагласени са обявените в последния момент в петък търгове за закупуване на електроенергия. По четири процедури са заявили пернишкият завод \"Стомана Индъстри\", търговецът на ток \"Загора Енерджи\", който осигурява електроенергия за дружествата от структурата на холдинг \"Загора\", и търговецът \"Енерджи МТ\". Те търсят различни количества електроенергия за различни срокове през настоящата и следващата година, като за 2020 г. се търсят и твърди доставки на фиксирана цена за цялата година. Търсените от купувачите цени логично са ниски - в диапазона 81-85 лв./МВтч. Според АТЕБ обаче е съмнително, че и 12-те търга са обявени на сходни цени с разлика от няколко минути с последния момент. Организацията смята, че параметрите на заявките са такива, че зад тях прозира като продавач АЕЦ \"Козлодуй\" и ако изтъргува своята енергия на тези цени, държавната енергетика ще е ощетена. В писмото се припомня, че за 14 март и 30 април тази година е имало обявени подобни търгове и те са били спрени, което асоциацията настоява да се случи и сега.", "date": "2019.06.25", "title": "Търговци на ток подозират нови борсови измами "}
{"url": "https://duma.bg/shteli-da-zatyagat-kontrola-pri-vnosa-na-plodove-i-zelenchutsi-n194555", "text": "Държавата планира да създаде регистър на търговците на плодове и зеленчуци и ще проследява стоката на вносителите от границата до щанда. Ще се контролира дали вносителят разполага със склад и дали вносът е на реална или занижена цена, съобщи пред БНР зам.-министърът на земеделието Чавдар Маринов. Базата данни ще бъде свързана със структурите на Националната агенция за приходите, на агенция \"Митници\" и на Българската агенция за безопасност на храните. \"Целта е да знаем какво консумираме и произхода на стоката. Уведомен съм от производители от Петрич и Сандански за внос на занижени цени от Гърция\", коментира зам.-министърът. \"В Гърция се прилага този модел, никой български производител не може да продава свободно на пазара в Солун. Същият модел ще се прилага у нас\", добави той. Маринов прогнозира, че в резултат на тези мерки плодовете и зеленчуците няма да поскъпнат, а на пазара ще остане само регламентираният внос. \"Целта не е да забраняваме търговията на плодове и зеленчуци, целта е регулиране, за да знаем какво консумираме. Това е вид защита за родното производство на плодове и зеленчуци. Целта е да се търгува при ясни правила и проследимост\", каза той. По думите му се работи и върху прилагането на европейската формула за \"свеж плод\" - продуктът да е набран не по-рано от 24 часа преди доставката в търговския обект, а транспортът да не е на повече от 150 км. \"Така считаме, че ще подкрепим значително българските производители. Би следвало до септември да имаме първоначални резултати по реализирането на тази идея\", каза Маринов.", "date": "2019.06.25", "title": "Щели да затягат контрола при вноса на плодове и зеленчуци"}
{"url": "https://duma.bg/maksim-minchev--izgubeni-sme-ako-agentsiite-balvat-izmislitsi-n194546", "text": "- По своя размах, по своята география и численост това е може би най-мащабното медийно събитие в нашата история. Не са важни само количествените показатели. За няколко дни София събра множество авторитетни хора, представители на световния медиен елит. Тук си дадоха среща ръководители и журналисти от Ройтерс, ДПА, ТАСС, Асошиейтед прес, Франс прес, имахме гости от Европа, САЩ, Австралия, Индия, Китай... За първи път в конгреса участваха и т. нар. \"екзотични\" агенции - Косово, Кабо Верде, Парагвай, Катар, Бахрейн, Сейшелските острови, Сиера Леоне и др. Звучат така, но произвеждат качествена информация и играят своята роля. Такова звездно събиране на толкова много личности отдавна не е имало в България.  Агенциите са медиа, която е много по-свързана от всички останали медии, ние сме едно цяло. Може би това едно цяло е и причината за изключително активния, богат, наситен международен живот на агенциите. Срещаме се минимум 7-8 пъти в годината в различни формати: европейски, балкански, африкански, черноморски, азиатски, на страните от бившия Съветски съюз и т.н. Срещаме се, защото всеки ден работим заедно една с друга.  Има група на \"големите\", които захранват голяма част от света с информация - Ройтерс, Асошиейтед прес, ТАСС, ДПА, Франс прес, Синхуа и Киодо. Но има и голяма група по-малки агенции, които също имат важно значение. БТА произвежда около 1000 информации на ден, ние сме между среден и висок мащаб агенция. По време на избори достигаме до 3 хиляди информации. Не може да се конкурираме пряко със Синхуа, която произвежда снимки и новини на всеки няколко секунди. Голяма част от продукцията на БТА идва от сродни агенции, от нашите кореспонденции или през абонамента за други големи медии. Ние сме свързани един с друг и не можем без това. Това ни налага по-често да се срещаме и истински да обсъждаме нашия бизнес, нашия хляб. Това не е толкова необходимо за вестниците, телевизиите и радиото, но за агенциите е важно.  - Срещата в София даде възможност за истински дебат и бяха поставени много важни и интересни теми. Нещата се променят с такава скорост, че може би след година част от днешните въпроси вече ще са част от миналото.  Няколко дни след конгреса вече идват първите поздравления и благодарности. Участниците са доволни от организацията и програмата. Прави ми впечатление, че това не са традиционните, тривиални благодарности, обръща се внимание на съдържанието на конгреса и аз съм доволен. Беше интересно. Смятам, че тематиката бе подбрана прекрасно. Не мисля, че темата за фалшивите новини се отнася толкова много за нас - всички ние сме загубени, ако и агенциите започнат да бълват измислици. Голям интерес имаше в панелите за изкуствения интелект, собствеността на агенциите и допълнителното увеличаване на приходите.  - Никой не би се ангажирал с категорична прогноза дали изкуственият интелект тотално ще замени хората, дори и в медиите. Имаше много интересни презентации, китайците показаха \"изкуствена\" телевизионна говорителка. Тя може да чете всякакви новини 24 часа, без да се умори, без да направи грешка. Имахме възможност да сравним механизиран човек с истинския му прототип. Засега успяваме да направим разликата... Ще ми се да вярвам, че човекът все още не може да бъде изцяло заменен. Ще ми бъде интересно да следя темата. Не че ще имам шанса да бъда командван от изкуствен интелект или нещо друго, но всичко, което касае развитието, еволюцията на медиите, ми е интересно. - На конгреса бяха дадени различни примери - има агенции, търговски дружества, има изцяло частни агенции, други са собственици на вестници, някои са контролирани от президента на страната или правителството... Мисля, че колегите от много държави ни завиждат. В България бе приет закон, който ни дава много преимущества и ни гарантира спокойствие. За БТА е предвидена мандатност на генералния директор и екипа, според мен така сме независими от политическите промени в държавата. Това е много важно. Има колеги, които са притеснени за бъдещето и не знаят какво ги очаква след месец - например в Гърция, Албания и Украйна. Там всичко зависи от резултатите на изборите, новите управляващи могат да сменят веднага ръководството на техните информационни агенции. Това означава сътресение в медията, директното подчинение на правителства, прави екипа зависим. БТА има много добър статут.  БТА е българската държавна агенция, тя е обществена и спазва законите, защитава Конституцията на България. БТА не е президентска, тя не е правителствена агенция. В закона е заложена нейната относителна независимост и аз смятам, че не злоупотребяваме с това. Смятам, че палитрата е твърде пъстра. Не бива да обобщаваме и генерализираме решения, всичко зависи от обстоятелствата в конкретната държава. За мен обаче моделът на БТА е работещ. - Този процес при нас тече от години. Успяхме да изградим, а и надграждаме системата от наши пресклубове. На изборите, на една от редовните ни редколегии, се зарадвах, когато чух: \"В София днес има 4 пресконференции, в Пловдив - 2, в Плевен - 3, по една в Шумен, Враца, Хасково, Пазарджик, Плевен, Велико Търново.\" Има дни, в които нашите клубове са домакини на по 25-30 пресконференции. Това са приходи за БТА. Опитваме се да привличаме рекламодатели, работим и за абонаменти към продукцията ни.  Вие бяхте на откриването на новия ни мултимедиен център. Напоследък бяхме ангажирани с конгреса, но сега отново ще му обърнем внимание. В него могат да се правят малки изложби, премиери на книги, ще има срещи с журналисти, концерти... Тази мултифункционална зала предоставя много възможности.  Разбира се, работим по развитието на видеоновините. Стараем се да сме в крак с технологиите. - Имаме много планове. Ако намерим ресурс, няма да прекъсваме традицията от последните 14 години и отново ще направим Световна среща на българските медии. Има няколко предложения за домакинството. Надявам се да имаме силата да организираме колегите от целия свят, които пишат, говорят или показват съдържание на български език. Срещите са много полезни, освен това успяваме да направим връзката между журналистите, българската диаспора и институциите. Предстоят и местни избори, които ще са поредното голямо предизвикателство за нас. Трябва да запазим неутралност, както и да отразим кампанията възможно най-всеобхватно и от всяко кътче на страната. Имаме много очаквания от нашите кореспонденти. Все пак основната ни работа е да правим информация, да поддържаме стандарта и да служим на обществения интерес.", "date": "2019.06.25", "title": "Максим Минчев:     Изгубени сме, ако агенциите   бълват измислици"}
{"url": "https://duma.bg/oon-lepna-demografski-nekrolog-na-balgariya-n194545", "text": "ООН в аванс лепна нещо като некролог на нацията ни - населението на България никога няма да бъде повече от сегашните малко под 7 млн. души, сочи най-новата прогноза на организацията. \"ООН: Свиквайте - в България никога няма да живеят повече хора\", бодро изпапагалчи един сайтът, който е сред \"джихадистите\" на глобализма и либералния пазар у нас. Според ООН към 2100-а година населението на страната ще се срине или до 2,18 млн. души (най-лошият вариант), до 3,6 млн. (среден вариант), или до 5,5 млн. (най-добрият вариант). Родни демографи, статистици и социолози вещаят, че това може да се случи още в самия край на този век. А ако мислите, че това ще е броят на етническите българи, значи витаете в облаците. Същите тези демографи, статистици и социолози вещаят, че най-много от тези числа ще са циганите, следвани от турците (местата им може и да се разменят), докато българите ще кретаме на опашката. И как не, след като на година се топим средно с по 50 000 души, а на ден - със 136. Този некролог се появи точно на 30-я юбилей от 10 ноември. Затова нямаме основание да униваме. Да, топим се и изчезваме, но за сметка на това ще паднем геройски в \"святата\" борба за либералния капитализъм, глобализма, човешките права. И саморазрухата. Страната ни никога вече няма да стигне до  А кажете сега, това не е ли \"постижение\" на цивилизационния ни избор след 10-и ноември, заради който сме си заслужили некролога.  Да, топим се ударно, но след 10 ноември  следвахме \"свято\" заветите отвън и бездарието на новопръкнали се родни политици. И така разпродадохме за жълти стотинки или нарязахме и пратихме на скрап изградените дотогава фондове за 120 млрд долара. И разчистихме пътя за демографския ураган по нашите земи. Малко народи могат да се похвалят с такова нещо, само украинците комай ни бият.  Да, към края на века светът може и да ни няма вече за нация, ама паднахме като свидна жертва на свободния пазар, отнесъл родното машиностроене с неговите 730 завода, 430 000 работещи, 35 000 инженери, 30 института и 5000 научни дейци. И с извоювани пазари в Близкия изток и Азия. Паднахме, ама пък за сметка на това изпълнихме дълга си към свободната конкуренция и изхвърлихме страната си от някогашната група с 30 държави, участващи в световния експорт на машини.  Да, в края на века човечеството може и да ни няма за народ, ама като верни безгръбначни на чужди интереси и дрогирани от менте идеи, посегнахме на военната индустрия, която си бе  позволила да дава работа на 100 000 души, да носи годишно 1 млрд долара доходи и да въоръжава армията ни. Доземи коленичили пред чужди завети, разпарчатосахме и химическата индустрия, която бе надигнала глава да служи на националния, а не частния интерес и да носи 20% от постъпленията в западна валута. Не подминахме и корабостроенето, което на своя глава се бе пуснало из бурните води на конкуренцията, за да хвърли котва от 2 млрд долара в държавния бюджет. Ами селото? Верни на \"прозорливия\" философски завет за \"земя в реални граници\", демократичните джихадисти ударно разгромиха работещите стопанства, изхранващи села и градове, попиляха овощарството и животновъдство и сега гордо рапортуват, че селото е обезлюдяло и жителите му отдавна са се отдали на свободно движение по чужди земи - за препитание. И трябва не да се срамуваме,  че безмозъчно си унищожихме селското стопанство - за разлика от тях. Може и да не рушаха, ама предадоха капитализма.   Може и да паднем до 2 млн. и да станем третият етнос, обаче не може да се отрече, че не отстъпихме нито милиметър от човешки права. Дадохме достоен отпор на посегателствата и дискриминацията срещу циганите, които все по-иновативно паразитират на българския гръб и все по-креативно търсят поводи да налитат на основния етнос на страната.   Да, 10 ноември вкара страната ни в интензивното на историята и оттам нищо чудно да я извадят с краката напред. Обаче капитализмът ще изпише със златни букви, че индексът Джини на неравенство у нас никога вече няма да падне до социалистическото равенство от 21,7 пункта. И занапред само ще бие рекордните засега 40,2 пункта от 2017 година. България е страна на най-бедните, най-болните, най-безграмотните, най-нещастните и най-отчаяните хора в ЕС, казват просветени. Е, това не е ли пълно тържество на капитализма, триумф на самоунищожението, екстракт на умопомрачението.  И да не забравяме какви \"славни\" лидери ни доведоха до некролога. Могат ли Левски, Ботев, Бенковски и други, дето загинаха за тая земя, да се сравняват с \"юнаци\" като Желю Желев, Константин Тренчев, Филип Димитров, Големия Ал, Емил Кошлуков, хубавото Наде, Петър Стоянов, Бойко Борисов. Трябва да им се признае заслугата, че като истински лидери на капитализма повечето от тях не бяха на мястото си - кой философ и мечтател, кой литератор, кой лекар, кой музикантин, кой дисидент, кой адвокат, кой студент, ама никой администратор. Но като лидери на разрухата попаднаха на точното място и в точното време. Като герои на това време те гледаха или да съсипват (по призание на Тренчев), или да настанят егото си в историята, или да се налапат с имоти и активи, да се намърдат в Европарламента. В крайна сметка с такива лидери се прави капитализъм. С такива лидери се загива и геройски по \"славния\" път за национално самоликвидиране.", "date": "2019.06.25", "title": "ООН лепна демографски   некролог на България"}
{"url": "https://duma.bg/handelsblat-folksvagen-izbira-turtsiya-za-noviya-si-zavod-n194556", "text": "Германският автомобилен гигант \"Фолксваген\" е взeл пpeдвapитeлнo peшeниe нoвият му зaвoд в Изтoчнa Европа дa бъдe в Typция, твъpди гepмaнcкoтo дeлoвo издaниe \"Ханделсблат\", цитиран от Investor.bg. Преговорите oбaчe вce oщe нe били пpиключили. B нaдпpeвapaтa зa инвecтициятa, кoятo ce oчaквa дa бъдe в paзмep нa нaд 1,3 млpд. евро и дa oтвopи нaд 5000 paбoтни мecтa, e и Бългapия. Becтникът пocoчвa, чe въпpeки бypнaтa пoлитичecкa oбcтaнoвкa в южнaтa ни cъceдкa Aнкapa e гoтoвa дa пpeдocтaви \"тpицифpeнa cyмa в милиoни eвpo\" зa изгpaждaнeтo нa зaвoдa - нeщo, кoeтo Бългapия нe мoжe дa cи пoзвoли. Oбcъждa ce лoкaция в зaпaднaтa чacт нa cтpaнaтa, кpaй град Измиp. Oкoнчaтeлнoтo peшeниe щe бъдe взeтo пpeз cлeдвaщитe няколко ceдмици, a ключoвa poля щe имa и Haдзopният cъвeт. Bъпpeки тpyднaтa пoлитичecкa cитyaция в Typция \"Фолксваген\" явнo мoжe дa paзчитa и нa пoлитичecкa пoдкрeпa. Cпopeд германското издание миниcтъp-пpeдceдaтeлят нa провинция Дoлнa Caкcoния, кoятo e втopият нaй-гoлям eднoличeн aкциoнep в автомобилния концерн, кaктo и Бepлин, биxa пoдкpeпили нaй-гoлямaтa eдиничнa инвecтиция нa Гepмaния в Typция. Зaтoвa пoмaгa и peшeниeтo нa тypcкия пpeзидeнт Peджeп Taйип Epдoгaн дa ce oтдpъпнe и дa нe кoмeнтиpa пyбличнo тeмaтa. Тъй като много европейски корпорации задържат инвестициите си в Турция заради противоречивия президент Реджеп Тайип Ердоган, едно решение в полза на страната може да бъде използвано популистки, пояснява мениджър пред \"Ханделсблат\". Затова във \"Фолксваген\" са дискутирали интензивно и риска от загуба на имидж. Вероятно ще има критики, но в крайна сметка и рамковите условия били в полза на Турция, пояснява той. Колко голяма е дилемата, демонстрира и Щефан Вайл. Министър-председателят на Долна Саксония и член на Надзорния съвет на автомобилния гигант бе принуден наскоро да защитава Турция като място за инвестиции. Запитан от журналисти, той заяви, че по-нататъшните икономически връзки между Германия и Турция щели да са положителни. Въпреки че не можел да коментира възможни решения, \"като цяло е положително, ако междудържавните отношения се укрепват дори и в трудни времена\", заяви политикът по време на общото събрание на концерна през май. \"Приятелите на демокрацията в Турция ни молят в този труден момент да не се отвърнем от страната им\", каза той. Първият модел в новия завод може да бъде \"Фолксваген пасат\". Сегашният производствен завод в Емден ще бъде преоборудван за производство на електрически превозни средства до 2022 г. Същевременно изглежда и че \"Шкода Супърб\" също ще се произвежда в Турция. И двата автомобила са базирани на една и съща платформа и могат да бъдат произведени заедно по-ефективно, съобщават от групата. Hямa конкретна инфopмaция кoгa щe бъдe взeтo oкончателно peшeниe. Пocлeднoтo oфициaлнo cъoбщeниe oт \"Фолксваген\" бe oт 13 мaй, кoгaтo oт кoмпaниятa зaявиxa, чe oтлaгaт взимaнeтo нa кoнкpeтнo peшeниe и пpoдължaвaт пpeгoвopи \"c ocтaнaлитe пoтeнциaлни мecтa\". Tвъpди ce, чe y нac нaй-пoдxoдящи ca лoкaции кpaй Coфия и Плoвдив - в Kpeмикoвци и в Tpaкия икoнoмичecкa зoнa.", "date": "2019.06.25", "title": "\"Ханделсблат\":   \"Фолксваген\" избира Турция за новия си завод "}
{"url": "https://duma.bg/edna-treta-ot-provereni-hrani-u-nas-s-dvoen-standart-n194557", "text": "Според проучване, осъществено от Съвместния изследователски център към Европейската комисия за двойното качество на храните в 19 страни членки на ЕС, 9 на сто от продуктите са различавали по състав, въпреки че опаковката им е била идентична. При анализа на близо 1400 проби от 128 хранителни продукта в 19-те страни, сред които и България, 22 на сто от тях са били с различен състав, въпреки че са имали сходна опаковка. По този начин разлики в състави при абсолютно идентични или сходни пакетирани храни са засечени при една трета от продуктите, съобщи БНР.  Докладът обаче не разкрива значима разлика в съдържанието между Изтока и Запада в блока въпреки оплаквания от новите страни членки, че мултинационалните компании продават по-нискокачествена храна в супермаркетите си. Унгарският еврокомисар Тибор Наврачич заяви, че е удовлетворен, че няма доказателство за различия в качеството на храните между Изтока и Запада в ЕС, но определи новите разкрития като \"смесени\". \"Притеснен съм, че около една трета от тестваните продукти имат различен състав, въпреки че опаковката и марката им е една и съща\", отбеляза той. Председателят на Европейската комисия Жан-Клод Юнкер лично се ангажира с борбата срещу двойния стандарт на храните в ЕС в речта си за състоянието на съюза през септември 2017-та година. Според авторите на проучването, не са забелязани последователни географски тенденции. Говорителят на ЕК Мина Андреева заяви: \"Председателят Юнкер приема с голяма загриженост и притесненията на всички наши граждани, особено когато има усещането за втора ръка граждани на общия ни пазар. Със сигурност това за него е неприемливо. Затова той се ангажира с разрешаването на случая по най-подходящия начин.\"Андреева увери, че наблюдението върху храните ще продължи.", "date": "2019.06.25", "title": "  Една трета от проверени храни у нас с двоен стандарт "}
{"url": "https://duma.bg/po-vreme-na-pochivka-se-karame-za-rabota-n194535", "text": "Международна консултантска компания е интервюирала 1070 души и е установила, че най-често конфликтите между съпрузи по време на почивка се дължат на работата. Така 54% от респондентите съобщават, че са влезли в спор с половинката си поради факта, че някой от тях е отделял твърде много време за бизнес по време на отпуската. Проучването е показало, че почти половината от запитаните отделят време за работата си по няколко пъти на ден, докато са на почивка. Никой от анкетираните не е потвърдил, че е напълно изключен от служебните си ангажименти, докато е във ваканция. Къде да почиваме, колко пари да похарчим, какви снимки да качим в социалните мрежи - са теми, които също стават причина за спор между съпрузите преди и по време на отпуската, съобщи още Travel and Leisure. Повече от 95% от анкетираните планират да вземат почивка от поне една седмица, но почти две трети признават, че понякога им се налага да съкратят почивните дни поради официални задължения. Близо половината (47%) от тези, които са били принудени да се занимават със служебни дела по време на ваканционния период, са казали, че е трябвало да решават спешни въпроси. И само 19 на сто съобщават, че просто обичат да работят.", "date": "2019.06.25", "title": "По време на почивка се караме за работа"}
{"url": "https://duma.bg/vetrohoden-korab-akostira-v-poleto-n194536", "text": "Ветроходен кораб акостира сред поля от слънчогледи във видеото към \"Нахапано\" - дебютния сингъл на Иво Златанов с режисьор Димитър (Митко) Стафидов. Двамата стават творчески тандем, за да разкажат как разходката в безкрайното поле от слънчогледи се превръща в интергалактическо пътуване и да превърнат хаоса на значимите думи на поетесата Белла Ангелова в кадри с особено послание. \"Текстът е много образен, почти сюрреалистичен - така дойде и идеята за картини, които на пръв поглед са произволни, но са свързани с преживяванията ни от този период. По това време рисувах стенопис на астронавт в подлеза на бул. \"България\" и бул. \"Гешов\" - явно космическата тематика ми е повлияла, защото малко след това превърнахме в изгубен сред слънчогледите астронавт Яни, който е един от синовете на Иво Златанов\", разказва младият режисьор Митко Стафидов. Корабът, моряшките принтове, компасите и шапката загатват за професията на Иво като реален капитан на \"Океанската перла\" - научноизследователски кораб със сеизмични проучвания в цял свят. В момента Златанов е музикален изпълнител, вдъхновен от творчеството на Ленард Коен, Nirvana, Mumford & Sons. В ролята на капитана влиза другият син на певеца - Ники.  Иво е известен с псевдонима Мъртвият капитан (The Dead Captain), а също така е част от лейбъла Homeovox на Георги Георгиев от група \"Остава\", където намира Мартин Стоянов - автор на аранжимента. Митко Стафидов, който освен с хобито си като графити артист набира все повече популярност в ролята на режисьор, вече има зад гърба си проекти на Милена Славова, Етиен Леви и Мирян Костадинов. Във видеото прави кратка поява в кадър с ролята на каубой. Оператор на клипа е Виктор Кирилов.", "date": "2019.06.25", "title": "Ветроходен кораб акостира в полето"}
{"url": "https://duma.bg/huli-leonis-razkazva-za-chudoto-na-lyubovta-n194537", "text": "Любовта е пъстра и многоцветна. В нея има нежност и красота, но и болка и разочарование. Тя винаги присъства в живота ни. Хули Леонис разказва за любовта като очевидна скрита истина - онази, която е пред очите ни, но не я виждаме. Някои са слепи за нея, на други не им е позволено да гледат натам. Тя обаче чака да дойде нейният момент и да бъде осъзната. В книгата ще открием и астрологично тълкуване на зодиакалните знаци, но този път по отношение на любовта. Новата книга на Хули Леонис за чудото на любовта и уроците на Сатурн ще бъде представена на 27 юни от 19 ч. в \"Кино култура\", ул. \"Сан Стефано\" 22 в София.", "date": "2019.06.25", "title": "Хули Леонис разказва за чудото на любовта"}
{"url": "https://duma.bg/premiera-na-serdikiyski-komiksi-n194538", "text": "Премиера на \"Сердикийски комикси\", първа част от поредицата WI-FI BG BAR, на Светослав Т. Тодоров, ще се състои в \"Casa Libri\" в столицата на 27 юни в 19 ч. \"Сердикийски комикси\" е шеметно духовит, ироничен, безподобен фантастичен роман, напоен със софийски жаргон, философски дилеми и любопитни бележки под линия. Това неочаквано пътуване през пластовете на историята ще се осъществи в арт салона на ул. \"Цар Асен\" 64 в приказна компания от любими български актьори и луди глави. ", "date": "2019.06.25", "title": " Премиера на \"Сердикийски комикси\""}
{"url": "https://duma.bg/izlozhba-v-polskiya-institut-n194539", "text": "Изложбата \"Хората от порцелановата фабрика\" от Института \"Адам Мицкевич\" се открива на 27 юни в 18 ч. в Полския институт в София, ул. \"Веслец\" 12, с участието на кураторите Eва Клекот и Аркадиуш Швед. Съдовете са произведени като част от проекта \"Хората от порцелановата фабрика\", реализиран в Чмелов, в една от най-старите керамични фабрики в Полша, днес собственост на дружеството Полски порцеланови фабрики \"Чмелов и Ходжеж\" АД. Проектът е финансиран от Министерството на науката и висшето образование като част от Националната програма за развитие на хуманитарните науки 2016-2018 г. Изложбата продължава до 30 август.", "date": "2019.06.25", "title": " Изложба в Полския институт"}
{"url": "https://duma.bg/teatar-balgarska-armiya-tragva-na-lyatno-turne-n194541", "text": "В разгара на лятото Театър \"Българска армия\" по традиция започва своето национално турне с едни от най-гледаните комедийни спектакли на театралния сезон, научи ДУМА от трупата. Още днес, 25 юни, публиката в морската столица ще може да гледа във ФКЦ \"Арсеник и стари дантели\". Историята за лелите Аби и Марта Брустър, на които съвсем им хлопа дъската, ще накара зрителите да се смеят с цяло гърло, докато внукът им - убеден, че е президентът Теди Рузвелт, копае трупове в мазето. Двучасов смях с чудатите членове на семейство Брустър очаква зрителите в Бургас, Елхово и Сливен на 26, 27 и 28 юни. В криминалната пародия участват Гергана Данданова, Радосвета Василева, Асен Кобиларов, Тигран Торосян, Милен Миланов, Веселин Ранков, Мирослав Пашов, Иван Налбантов, Луизабел Николова, Симеон Дамянов, Александър Дойнов, Йордан Алексиев и Калин Иванов. В Търговище и Карлово звездите на театъра продължават своето лятно турне на 1 и 2 юли с хитовата комедия \"Ножица-трепач\". Опостушително забавление, в което публиката активно участва заедно с актьорите Ненчо Илчев, Веселин Ранков, Иван Радоев, Георги Къркеланов, Гергана Данданова, Стефания Колева и Сашо Дойнов. В полицейското разследване се разпитват шестима заподозрени. Постепенно от криминален трилър пиесата се превръща в изпълнена със смях и искрено забавление комедия. Към комедийното турне на 3, 4 и 5 юли в Свищов, Габрово и Сапарева баня се присъединяват Васил Михайлов, Иван Налбантов, Стефка Янорова, Георги Кадурин, Анастасия Ингилизова, Веселин Анчев, Тигран Торосян, Асен Кобиларов, Милен Миланов, Мирослав Пашов и Борислав Стоилов, които \"безпощадно\" ще разсмиват с комедията \"Да разлаем кучетата\". Гарантиран смях и забавление с пословичното българско остроумие и чувството за хумор и на героите в едно \"голямо село\".  Летните усмивки продължават на 8 и 9 юли с една ужасно смешна комедия, която се разиграва... на тъмно. Да, именно Тъмното е в главната роля на \"Черна комедия\". Какво се случва, когато Тъмното е Светло, а светлината се превърне в мрак? Публиката на Русе и Плевен ще се посмее от сърце с актьорите Луизабел Николова, Веселин Анчев, Анастасия Ингилизова, Владислав Виолинов, Евелин Костова и Моню Монев и куп смешни ситуации около това на какво е способен човек, който предполага, че в тъмното никой не го вижда...", "date": "2019.06.25", "title": "Театър \"Българска армия\"  тръгва на лятно турне"}
{"url": "https://duma.bg/rezidentsiya-baba-izprashta-20-mladezhi-da-zhiveyat-v-3-vidinski-sela-n194540", "text": "\"Резиденция Баба\", популярната и национално припознавана инициатива на сдружение \"Фабрика за идеи\", за пета поредна година ще организира престоя на 20 социално ангажирани младежи във възрастни домакинства в села из България. Тази година резиденцията ще е от 23 август до 15 септември в селата Неговановци, Синаговци и Кошава в района на Видин. Кандидатстването е достъпно за всички до 30 юни, научи ДУМА от Йоана Стоянова от \"Фабрика за идеи\". Посланието на инициативата към бъдещите участници е МОСТ wanted: Допълни представата за 3 села в Северозапада! Тяхната основна мисия е да създадат автентичен \"мост\" на взаимодействие и солидарност с местните възрастни хора, да помагат във всекидневната работа и да документират местни разкази и нужди на селото. Участниците ще поставят под въпрос и ще изпитат на място популярни клишета и стереотипи за района. Всичките етапи на \"Резиденция Баба 2019\" включват: кандидатстване на участниците - до 30 юни; предварително обучение - 23-26 август; \"Резиденция Баба\" в трите села - 26 август - 15 септември; прощални събития в селата, организирани от участниците - 13-15 септември; инкубатор за социални иновации (работа по идеи) - октомври; възможност за представяне на идеите пред общността и инвеститори - международен форум \"Empatheast\", октомври в Пловдив. България е сред страните с най-висока степен на обезлюдяване на селските райони в Европа. В българските села живее към 26.5 на сто от населението на страната ни (по данни на НСИ от 2017 г.). Създаването на \"мостове\" на автентично свързване и солидарност между поколенията, между градска и селска култура по иновативен начин е от основните фокуси на \"Фабрика за идеи\" в повечето й инициативи. В този смисъл \"Резиденция Баба\" е откровена среща в търсене на полезните допирни точки с местната общност и култура и съвременната култура така, че да се отговори на належащи нужди и да се даде начало на нови социално- и културно-предприемачески инициативи в селата.", "date": "2019.06.25", "title": " \"Резиденция Баба\" изпраща 20 младежи да живеят в 3 видински села"}
{"url": "https://duma.bg/datata-n194542", "text": "ДЕН НА ОРГАНИЗАЦИЯТА ЗА ЧЕРНОМОРСКО ИКОНОМИЧЕСКО СЪТРУДНИЧЕСТВО (ОЧИС). Отбелязва се от 2004 г. с решение на Съвета на министрите на външните работи на ОЧИС. На 25 юни 1992 г. държавните глави и премиерите на 11 страни подписват в Истанбул обща декларация, чрез която се създава Организацията за черноморско икономическо сътрудничество. Нейната задача е да служи като уникален модел за многостранна политическа и икономическа инициатива, която да хармонизира действията на страните членки, да осигури мира, сигурността и развитието на Черноморския регион в духа на приятелските взаимоотношения. 1673 - УМИРА Д'АРТАНЯН, ФРЕНСКИ ОФИЦЕР (Р. ОК. 1611 Г.). Рожденото му име е Шарл дьо Бац-Кастелмор. Пристигайки в Париж през 1640 г., се представя с фамилията на майка си - Франсоаз дьо Монтескиу д'Артанян, тъй като нейното семейство има по-добри позиции в кралския двор. С препоръката на г-н Дьо Тревил, капитан на мускетарите, е зачислен в гвардейската рота на Де-з-Есар във Фонтенбло. Мускетар става 4 години по-късно (1644), вече с протекции. Загинал при обсадата на Маастрихт. Герой от романа \"Тримата мускетари\" и неговите продължения \"Двадесет години по-късно\" и \"Виконт дьо Бражелон\" на френския писател Александър Дюма. 1909 - В ЛОВЕЧ СЕ РАЖДА ДИМИТЪР ДИМОВ, ПИСАТЕЛ, ДРАМАТУРГ (УМИРА 1966 Г.). Ветеринарен лекар по образование. Председател на СБП (1964-1966). От 1942 г. публикува в периодичния печат разкази, пътеписи, откъси от романи, драми. Сред най-известните му творби са романите \"Поручик Бенц\", \"Осъдени души\", \"Тютюн\". 1950 - НАЧАЛО НА КОРЕЙСКАТА ВОЙНА. Продължава три години. Това е първият горещ конфликт в рамките на Студената война. Основните съюзници на Южна Корея са САЩ, Канада, Австралия и Великобритания. Съюзници на Северна Корея са Китай и СССР. Войната приключва само с примирие. Проблемите между двете държави остават неразрешени и до днес. 1977 - УМИРА ПЕТКО СТАЙНОВ, КОМПОЗИТОР И ОБЩЕСТВЕНИК (Р. 1896 Г.). На 11 г. загубва напълно зрението си. Завършва Дрезденската консерватория с две специалности - композиция и пиано. Развива широка музикално-обществена дейност като председател на Съюза на народните хорове в България (Български певчески съюз) и на Дружеството на българските композитори \"Съвременна музика\" (1933-1944). В периода 1941-1944 г. е директор на Народната опера. Автор на симфоничните сюити \"Тракийски танци\" и \"Приказка\", на симфонии, хорови песни и др. 2009 - УМИРА МАЙКЪЛ ДЖЕКСЪН, АМЕРИКАНСКИ ПОП ПЕВЕЦ (Р. 1958 Г.). Албумът му \"Thriller\" от 1982 г. е продаден в над 110 млн. копия, което го прави най-продавания в историята. Продал е и над 750 милиона диска. Животът му е свързан с противоречиви и странни събития, в т.ч. и с промяна във физическия му облик след много пластични операции.", "date": "2019.06.25", "title": "Датата"}
{"url": "https://duma.bg/razkriha-kakvo-mrazyat-zhenite-n194533", "text": "Мъже, ако се чудите какво кара кръвта на една жена да кипне от яд, британско проучване разкрива какво мразят съвременните представителки на нежния пол, пише \"Дейли стар\". Според резултатите от допитването, направено от \"Джинджър рисърч\", дамите не понасят господата да се правят на чаровници в залата за фитнес и да ги задяват. В топ 3 на дразнителите за съвременните жени попадат също въпросът защо все още нямат деца и обсъждането на месечния им цикъл. За 28% е особено неприятно, когато мъжете осъществяват контакт първо с гърдите им вместо с очите. Дамите не понасят също да им се напомня за неравенството в заплащането и особено, че представителите на силния пол печелят средно с 18,4% повече от тях. \"Жените всекидневно се сблъскват със сексизъм както в личния, така и в професионалния си живот\", коментира Хариет Скот от Джинджър Рисърч.", "date": "2019.06.25", "title": "Разкриха какво мразят жените"}
{"url": "https://duma.bg/svetvame-se-za-izsvetlyavaneto-n194544", "text": "Голям каламбур се получи с тези партийни субсидии, голяма излагация. Някои си въобразиха, че ГЕРБ с предложението за цената на един глас, колкото стотинките за една жилава баничка, ще възторгне населението. Едва ли не спестените средства ще потекат от рога на изобилието и обществото дружно ще запее в прослава на Бащицата - закрилник. Оказа се обаче, че зигзаг бодът по политическата роба на управляващите отново влезе в действие. Отложиха бързането за единия лев за осигуряване на партиен разкош, но отиват към съглашателството с ДПС за нахлуване на средства от богати лобисти. Които просто така, от умиление към идеите и с чисти като сълза на сърна помисли, ще отворят портфейли и офшорни сметки в интерес и за благото на народа.      Всичко това щяло да става при пълна прозрачност и отчетност. Хайде, моля ви, тази игра вече сме я играли. Напротив, отваря се с парламентарен шут вратата за политическата проституция. Която в превод означава нищо повече и по-малко от... зависимост. Тоест ловко се засмукват парите от отбрани частници, а се предлагат услуги чрез закони в техен интерес. От което обществото няма полза. За сметка на това с много, много левчета от джоба на хората се задължаваме с нов заем от 400 милиона, независимо че продънихме ушите на родния данъкоплатец с финансовия си излишък, стабилност и т.н.  От друга страна, парламентарното мнозинство пък продължава високомерно да замита под кърпената черга всичко, което предлага опозиционната БСП и което е от истински интерес за обществото - от преизчисляването на пенсиите, та до корекцията на ДДС за лекарствата и основни хранителни продукти. Явно в случая това на са приоритети за управляващите с техните мащабни проекти за мащабната ни държава. Логично е да си зададем въпроса - защо се прави всичко това? Ами не е толкова сложен за разгадаване този ребус. Просто защото опозицията трябва по презумпция да бъде мачкана, да се отрича и анатемосва всяко нейно предложение. Схемата е: ако не са наши, са чужди, т.е. врагове. А враговете трябва да се громят с цялата мощ на властта, със силата на нашите закони, а и не само. Независимо че логиката и практиката са доказали, че в крайна сметка само с единство по някои много важни за обществото решения хората могат да припознаят законодателната институция Народно събрание като своя. А не да й отреждат най-ниската си подкрепа и да я определят като кипящ котел от партийни противоречия и ниски страсти, които понякога дори ги отвращават. В цялата бъркотия около субсидиите и съпътстващите ги проблеми има обаче и нещо много хубаво. Не се чудете! Разсея се мъглявината около два много важни въпроса. Първо, ГЕРБ отвори мощно завесата на своите кухненски намерения. И на сцената лъснаха истинското безсилие на управляващата партия с тази политика да продължава привличането на електорат. С една дума - велможите във властта усетиха подвижните пясъци  на недоверието и посегнаха към популистката и монетарна хватка със субсидиите. Иде местен вот. Второто действие на политическата трагикомедия пък представи ясното съвпадение на интересите на ГЕРБ и ДПС, което е напът да вкара търговците в храма на законотворчеството. Което си е истинско \"изсветляване\", но не на привлечените за партиите средства, а осветяване на подготвян тежък лобизъм. Резултатите от който ще усетим всички, ако не се стигне до промяна, от която явно много се страхуват управляващите. Защо ли? ", "date": "2019.06.25", "title": "Светваме се за \"изсветляването\""}
{"url": "https://duma.bg/antikomunistite-umora-nyamat-n194543", "text": "д-р по философия В тези летни горещи дни пак избуява антикомунизмът. Веднъж като отричане на фашизма и приравняване между фашизъм и комунизъм. И втори път - като тотално отричане на социалистическия период в развитието на България. Припевът на съвременните българогласни комунистофоби е \"новият прочит на историята\", чрез който се деформира историческата истина. И то с цел: оклеветяване на комунизма; непряко възвеличаване на фашизма; антикомунистическо моделиране на младото поколение чрез извратена представа за социалистическия период. Иска се решителна промяна на учебното съдържание на учебниците за Х клас по \"История и цивилизация\". Почти всички борисово-пеевски сайтове и вестници тутакси откликнаха на новата атака. Разбира се, остатъчното кариеристично СДС също се включи с декларация, подкрепяща професорката Евелина Келбечева и журналиста Христо Христов, който \"от години поддържа паметта за зверствата на комунизма жива\". \"Подкрепяме и всички учени и общественици, които се противопоставят на този опит за подмяна на историята ни\", заявяват от СДС. А кой всъщност подменя историята? Неадекватните  са доста, но ще се спрем само на едно от тях, вероятно най-наглото. Става дума за т. нар. масово избиване \"без съд и присъда\" и \"безследно изчезналите\" непосредствено след Девети септември 1944 г. до края на октомври. Произволно се изписват огромни цифри - до 30 000. Те са исторически неверни, хиперболични, достигащи до долнопробна фалшификация на истината. Придружени са с емоционалната фантастика: \"Масови гробове се откриват навсякъде и това е страшното на този терор - че обхваща цялата страна и внася такъв страх и ужас, който е несравним с нищо.\" Но нито един историк досега не е посочил нито един масов гроб.  Да, непосредствено след Девети септември има редица случаи на убийства без съд и присъда. Тук става дума не за самия факт, а за манипулиране и \"надуване\" на бройката. Една манипулация е въведена от проф. Шарланов, който към убитите без съд и присъда, без никакви реални доказателства отнася и безследно изчезналите. А в безследно изчезналите се включват избягалите заедно с немската армия български фашисти; предалите се офицери и сержанти от българската армия в Македония и Сърбия на германските войски (у нас се водят за безследно изчезнали, при немците - военнопленници); избягалите през границата към Турция. Според доклад на Главния обвинител в Народния съд Г. Петров за безследно изчезнали могат да се считат около 5000 души, сред които са и укриващите се из страната провинили се офицери, подофицери, полицаи, доносници на фашистката власт и т.н.  Да, има убити без съд полицаи, жандармеристи и други помагачи на фашистката монархическа власт до Девети септември. Махалото на историята се е завъртяло от крайно дясно към крайно ляво. Когато жертвата се изправя срещу своя палач, невинаги законът стои по-високо. Отмъщението е разбираемо, но юридически не е оправдано. Но не е оправдано и да се подменя историческата истина без достатъчно факти и изследвания и да се поднася комунистофобска фалшивка. Когато човек чете подобни текстове, би трябвало да си зададе елементарни въпроси:    Първият въпрос е:  без съд и присъда непосредствено след Девети септември? Първата (1945 г.) публично посочена цифра е около 10 000 души. Тя е огласена от американския журналист Марк Етридж, изпратен от САЩ да проучи политическото положение в България и да подкрепи опозицията. След разговор с Цола Драгойчева той посочва около 10 000 убити, но никъде в архива на Драгойчева няма и помен от някаква цифра за убити без съд и присъда. Това е измислица. При отпътуването от България Етридж вече надува цифрата до 25 000-30 000. Е, може ли да се вярва на американски журналист, изпратен с политическа антикомунистическа мисия в България? Втората цифра, която се тиражира от комунистофобите, е 28 630 убити без съд и присъда. Тя е посочена от министъра на вътрешните работи на 16 ноември 1944 г. Но комунистофобите тенденциозно изменят съдържанието. Те пропускат, че в доклада на министъра изрично е посочено, че \"до този момент са арестувани 28 630 души\" и че броят на подсъдимите по Народния съд са около 10 хил. души. Не всички арестувани са убити. Не всички подсъдими са осъдени. В архивите няма доказателства за тези \"масови убийства\" и \"масови гробове\". Няма как да се скрият гробове на 30 000 души!  Първото и единствено задълбочено и конкретно изследване на данните прави полк. Ангел Топкарев, който през 1982 г. от архивите на МВР изготвя поименен списък на безследно изчезналите и на смъртните присъди от Народния съд - общо 1904 души поименно. Ако от тази обща цифра 1904 се извади броят на изпълнените смъртни присъди - 1047, то избитите без съд и присъда са 858 души. Коментарът е излишен - \"нерде Ямбол, нерде Стамбол\".  Второто проучване са резултатите от работата на специална комисия, създадена в Пловдив за събиране на сведения за убитите без съд и присъда в Пловдивска област. От 1992 до март 1995 г. тази комисия събира данни и работи по предварителен въпросник: кога е убит?; къде е убит?; от кого е убит?; къде е заровен?. От всичко проучени 160 общини са постъпили сведения от 58, а в останалите 102 общини няма убийства без съд и присъда. Разстреляни са кметове, секретар-бирници, горски пазачи, учители, подофицери, свещеници, полицаи, които пряко са участвали в издевателствата над антифашисти. Това е единственото публикувано сведение от обществено проучване за избитите без съд и присъда. Проучвания има и в други окръзи, но вероятно не са довършени. Защо СДС се отказва да продължи проучванията\"? Вероятно, защото не се потвърждават за \"масови убийства\". Вторият въпрос е: Невинни ли са убитите без съд и присъда? Лицата, вземали решения или пряко участвали в убийствата на антифашисти, на партизани и ятаци, на техните майки, бащи и деца (ястребинчетата, братовчедите Кокарешкови и още множество малолетни), разнасяли на колове набучени глави, палили къщи, изтезавали до смърт своите жертви в полицията и в затворите, те носят ли отговорност? Те невинни ли са? Те трябва ли да бъдат оправдавани, да им се слагат паметници и да им се поднасят цветя?  Третият въпрос е: Кой извършва тези убийства без съд и присъда? Само комунистите ли избиват фашисти? Няма достатъчно обосновани факти и документи, които да посочват извършителите на тези противоправни действия. В архивите ги няма техните имена. Има само предположения. Има сведения за убийства на български офицери от германците от средата на арестуваните от Първи български окупационен корпус в Сърбия. В Австрия са убити от немците разбунтували се български офицери и войници от създания от Ал. Цанков Български доброволчески корпус, служещ на Третия райх. От югославски и гръцки партизани са убити и редица офицери, полицаи, административни служещи. Има също войнишки бунтове и убийства на офицери. Има и убийства за лично отмъщение, като се използва смяната на властта. Има партизани и нелегални от БКП и БЗНС, превишили своите права. Никъде в архивите \"историците\" антикомунисти не можаха да открият решения на ЦК на БКП и на Политбюро за убийства без съд и присъда. А заради днешна конюнктура нарочно изтървават участието на БЗНС и другите организации на ОФ в тези убийства.  Да им припомним. На 5 октомври 1944 г. д-р Г. М. Димитров при посещението в ЦК на БРП (к) заявява, че те (БЗНС) \"също са революционери и няма да се спрат пред разстрели, ако това е нужно. Обаче предпочитат процедурата на Народния съд\" (По Д. Шарланов. Българската гилотина..., с. 29). Иван Дочев от Съюза на българските национални легиони (СБНЛ) в спомените си (\"Шест десетилетия борба против комунизма\", с. 88) пише: \"Големи заслуги за провеждането на терора и извършване на екзекуциите (след Девети септември - бел. авт.) имат хората от земеделската левичарска група \"Пладне\" на бившия лидер д-р Георги Димитров-Гемето. Ръцете на всичките тези терористи и екзекутори са до лактите изцапани с кръвта на жертвите.\" Комунистофобските фалшивки са в разрез с историческата истина. А дали те не са продукт, създаден с финансова помощ от соросоидни източници и целеви средства от фондове като \"Америка за България\"?", "date": "2019.06.25", "title": "Антикомунистите умора нямат"}
{"url": "https://duma.bg/vseki-chetvarti-e-iskal-da-bade-styuard-ili-styuardesa-n194534", "text": "Всеки четвърти поне веднъж в живота е мечтал да работи като стюард или стюардеса, съобщи Ozon.travel. На онлайн платформата са интервюирали потребителите, за да проучат искат ли да се срещнат или да разговарят със служителите на авиокомпанията на борда, дали биха могли да го направят и какво биха ги попитали. Повечето (83%) признават, че са много заинтересовани от това как се организира работата на стюардесите, и искат да говорят за това по-подробно. Но по време на полета е почти невъзможно да се направи подобно нещо, а пътниците нямат възможност да се запознаят с такива служители. Други 10 на сто заявяват, че са по-заинтересовани от детайлите за работата на стюардите във влаковете, особено тези, които пътуват на дълги разстояния. Само 7% от анкетираните нямат интерес към представителите на тези професии. Почти една трета (31 на сто) от анкетираните четат интервюта и гледат видеоканали за тайните на професията на стюардесите, а 12% се сприятеляват с тях в социалните мрежи.", "date": "2019.06.25", "title": "Всеки четвърти е искал да бъде стюард или стюардеса"}
{"url": "https://duma.bg/belberov-razbi-belarusin-n194520", "text": "Петър Белберов (+91 кг) се класира на 1/4-финалите на Европейските олимпийски игри в Минкс. Българинът разби представителя на домакините Виктар Чварко с пълно единодушие от 5:0 съдийски гласа. За място в топ 4 и сигурен медал Белберов ще се бие утре с Мурад Алиев. Руснакът е висок 201 см и се състезава за Франция. На старта той срази Нестор Михай (Рум) също с 5:0. Снощи на ринга се качи 6-кратният европейски шампион Даниел Асенов (52), който кръстоса ръкавици с Хамза Туба (Гер). Турнирът в Минск при мъжете е със статут на Европейско първенство.", "date": "2019.06.25", "title": "Белберов разби беларусин"}
{"url": "https://duma.bg/ivet-lalova-normativite-ne-sa-samotsel-n194522", "text": "Извоювалата квота за 5-а поредна олимпиада Ивет Лалова-Колио заяви, че никога не си е поставяла за цел преследването на даден норматив. Тя обаче покри такъв за Токио 2020 в спринта на 200 м, след като с 22,55 секунди спечели първия си старт за сезона на турнира \"Сейко Голдън При\" в Осака. Седмица след това 35-годишната софиянка спечели стартовете на 100 и 200 м на европейския клубен шампионат в Кастейон де ла Плана, Испания, и бе с най-сериозен принос за спечелването на купата от турския й отбор ЕНКА Истанбул. С трите победи през май Ивет заслужи за 9-и път златната значка на Пресклуб \"България\" за Спортист на месеца. \"Целта ми винаги е добро участие на самото първенство, да се доближа максимално до финалите на спринта, които с времето стават все по-трудни. Като професионален състезател от толкова години видях няколко поколения спринтьорки. Резултатите се развиват всеки път, стават все по-нечовешки, затова не би трябвало нормативите да не са цели. На 100 м не зная дали ми трябва този норматив за Токио 2020. Не съм решила още дали трябва да бягам само в една дисциплина, за да дам всичко от себе си, но и да се опазя, да бъда здрава и да нямам повече стартове на самия форум\", заяви Лалова. Тя получи вчера и виза за САЩ, за участие в турнира от Диамантената лига в Стамфорд в неделя. Лалова има покани за участие във всички стартове на 200 м от лигата, както и за 100 м за някои от кръговете.  До световния шампионат в Доха през ноември Лалова предвижда да бяга на Европейския отборен шампионат във 2-ра лига във Вараждин, Хърватия (10-11 август) и на Балканиадата в Правец (2-3 септември).", "date": "2019.06.25", "title": "Ивет Лалова: Нормативите не са самоцел"}
{"url": "https://duma.bg/karlovtsi-obedineni-za-rodolyubiva-kauza-n194567", "text": "Обединихме се в Карлово за родолюбива кауза за укрепването на вилата на най-големия български дарител Евлоги Георгиев. Това съобщи за ДУМА депутатът от \"БСП за България\" Веска Ненчева, която е и председател на Асоциацията за възстановяване на историческите паметници в община Карлово. \"Над 20 000 лева събра благотворителният бал, в който се включиха над 200 души от региона и страната. Сред тях бяха зам.-ректорът на СУ \"Св. Климент Охридски\" доц. Георги Вълчев, депутатите от \"БСП за България\" Дора Янкова и Кристина Сидорова, кметове, бизнесмени, общественици\", поясни тя. Започнахме тази инициатива, защото вярваме, че всеки паметник от миналото има живот и в бъдещето, подчерта Ненчева.  Целта на организаторите е чрез серия прояви да съберат пари за изграждане на трите подови конструкции на сградата и за покрив. Сградата, наричана \"Вилата на Евлоги Георгиев\", е част от архитектурно-промишления комплекс, изграден по волята и със средства на дарителя. Комплексът включва фабриката за вълнен текстил, административни сгради и дом за управителя на фабриката.  Днес общината внася документи, с които иска за сградата статут на паметник на културата от национално значение. Дарителската сметка на кампанията е ЦКБ АД, клон Карлово, IBAN: BG09 CECB 9790 1010 9649 00. Тя ще бъде отворена до 30 септември, а на 3 октомври в Карлово ще се проведе националното честване на 200 години от рождението на Евлоги Георгиев.", "date": "2019.06.25", "title": "Карловци обединени за родолюбива кауза"}
{"url": "https://duma.bg/beroe-vze-vratar-ot-vtora-liga-n194521", "text": "Берое потвърди за трансфера на вратаря Пламен Колев-Беемвето. Той е привлечен като свободен агент, а за последно игра за Ботев Гълъбово във Втора лига. 31-годишният Колев е юноша на Берое, където започва и професионалната кариера. Пазил е 16 мача за \"зелените\". В родния си клуб той ще се конкурира за място под рамката с Душан Перниш (Слвк).", "date": "2019.06.25", "title": "Берое взе вратар от Втора лига"}
{"url": "https://duma.bg/grisho-se-svleche-48-i-n194523", "text": "Григор Димитров регресира с три позиции в световната ранглиста до №48 с 952 т. 28-годишният българин отстъпи, след като не можа да защити 45 т. от турнира в лондонския квартал \"Куинс\". Хасковлията загуби още на старта от Феликс Оже-Алиасим с 4:6, 4:6, а после 18-годишният канадец стигна до 1/2-финалите. Тази седмица най-добрият ни тенисист почива, а следващата започва участие на третия за годината турнир от Големия шлем - класиката \"Уимбълдън\". На \"Ол Ингланд Клъб\" Гришо няма да е поставен за пръв път от доста години, но няма и да брани точки, защото преди година падна от Стан Вавринка (Швейц) на старта. В топ 10 липсват промени. Води Новак Джокович (Сърб) с 12 415 т., пред Рафаел Надал (Исп) 7945, Роджър Федерер (Швейц) 6620 и др. Шампионът в \"Куинс\" Фелисиано Лопес (Исп) пък скочи с 60 места до №53 с 917 т. В Лондон 37-годишният испанец триумфира и на двойки със завърналия се на корта Анди Мъри. На финала ветераните се справиха с Раджив Рам (САЩ) и Джоуи Селисбъри (Вбр) със 7:6 (6), 5:7, 10:5. При жените новата водачка е Ашли Барти (Авл) с 6540 т., която измести Наоми Осака (Яп) 6377. Миналата седмица австралийката спечели титлата в Бирмингам след победа на финала над Юлия Гьоргес (Гер) с 6:3, 7:5. 23-годишната Барти е 27-ата тенисистка и едва втората австралийка, която става №1 в света. Първата е Ивон Гулагонг - Коули, която я оглавява на 26 април 1976 г. В статистиката не е включена легендата Маргарет Корт, защото компютърната ранглиста на WTA влиза в сила през 1975 г. В момента от българките Виктория Томова е най-напред, като прогресира с 12 места до №178 с 329 т.", "date": "2019.06.25", "title": "Гришо се свлече 48-и"}
{"url": "https://duma.bg/parvo-zlato-za-balgariya-v-minsk-n194525", "text": "Мария Оряшкова (80 кг) донесе първи златен медал за България от II eвропейски игри в Минск. 4-кратната световна и 9-кратна европейска шампионка по самбо се пребори за титлата с рускинята Жанара Кусанова. На татамито българката изоставаше с точка, но успя да направи техническа точка, която първоначално не бе зачетена, но след преразглеждане на ситуацията съдиите я признаха. И така златото отиде за панагюрката. 30-годишната състезателка на ЦСКА е единствената спортистка в Минск, която участва в два вида спорт. Оряшкова ще стартира и в турнира по борба в кат. до 76 кг в четвъртък, но дотогава ще трябва да свали доста килограми, за да влезе в най-тежката категория в женската борба \"Щастлива съм, горда съм, че съм българка. Винаги ще се боря за страната си. Вече почти не се прибирам, а имам страшната подкрепа на всички българи. Засега вървя добре, ще видим и след борбата какво ще стане. За момента в самбото се чувствам по-сигурна. Тренирам от дете и ми е по на сърце. Целта ми в борбата са Олимпийските игри в Токио\", заяви Оряшкова. Тя няколко години бе готвена за заместничка на Станка Златева в борбата, но при дебюта си на европейския тепих в  Букурещ отпадна още на старта. Преди Оряшкова сребро спечели Ивайло Иванов (81) в джудото, което е със статут на Европейско първенство. Много силно представяне в беларуската столица направи художествената ни гимнастика, която заслужи 5 медала. Катрин Тасева спечели сребро във финала на топка и бронз на лента. Ансамбълът ни (Симона Дянкова, Мадлен Радуканова, Лаура Траатс, Стефани Кирякова и Ерика Зафирова) пък донесе още 3 отличия - сребро в многобоя и на 5 топки, както и бронз на 3 обръча и 2 чифта бухалки. В спортната стрелба Антоанета Бонева грабна бронз на 10 м въздушен пистолет. А първия медал донесе също самбистка - Цветелина Цветанова, в най-леката категория (48 кг), която заслужи бронз.", "date": "2019.06.25", "title": "Първо злато за България в Минск"}
{"url": "https://duma.bg/lavovete-obarnaha-germaniya-s-32-i-spryaha-chernata-seriya-n194524", "text": "Мъжкият национален тим по волейбол спря негативна серия, след като обърна Германия от 0:2 до 3:2 гейма (-26, -18, 23, 19, 10) в последния си мач от група 16 в Лигата на нациите. Пред 4000 зрители в зала \"Аецин Токантинс\" в Куяба, Бразилия, \"лъвовете\" на Силвано Пранди се измъкнаха от 5-а поредна загуба и общо девета в турнира. Пред екзалтираната бразилска публика националите ни успяха да превъзмогнат изоставането срещу съперник, който е сред преодолимите в лигата. Успехът ги доближи до целта, която е оставане в елита. България остава на 12-о място от 16 отбора с 4 победи и 8 загуби, а сред \"претендентите\" е на втора позиция. Води Канада със 7 победи, а Австралия и Португалия имат по 2. Според регламента последният от 4-те отбора изпада. От петък до неделя нашите са домакини в Пловдив на САЩ, изненадващия лидер Иран и Сърбия. Срещу Бундестима топреализатор стана Цветан Соколов с 21 т., а посрещачите Мартин Атанасов и Розалин Пенчев добавиха по 11. Ефективна беше играта и на блокировачите Светослав Гоцев с 9 т. и Красимир Георгиев с 8 (6 блокади!). За немците Кристиян Фром реализира 19 т., а Симон Хирш 15. \"Не направихме нищо по-различно от предишните мачове тук. Просто играхме нашия волейбол, но сега имахме шанса да спечелим. И сме щастливи, след като го направихме след изоставане от 2 гейма\", каза Соколов. \"Останахме спокойни, след като загубихме първите две части. Не загубихме надежда. Спряхме да гледаме резултата и играхме, за да се насладим на мача. В един момент феновете видяха усмивките по лицата ни и започнаха да ни подкрепят, а ние абсорбирахме тази енергия\", каза Розалин Пенчев. \"Играхме невероятно първите два гейма. Но в третия загубихме ключови разигравания. В някои части нивото ни беше по-ниско от очакваното. Имаме млад отбор, но това не е извинение\", призна италианският треньор на Германия Андреа Джани.", "date": "2019.06.25", "title": "\"Лъвовете\" обърнаха Германия  с 3:2 и спряха черната серия "}
{"url": "https://duma.bg/nov-stoichkov-v-elita-na-ispaniya-n194530", "text": "Испанският футболен елит ще има отново Стоичков в редиците си. Хуан Диего Молина Мартинес, който с Майорка спечели промоция за Примера дивисион, ще играе с фланелка с името на единствения българин, кавалер на „Златната топка” за 1994 г.  След 6 години във втория ешелон тимът, в който преди много години игра Петър Михтарски, се завърна в испанския елит, след като разби с 3:0 Депортиво Ла Коруня на реванша. Стоичков пристигна в тима миналото лято и феновете на Майорка първоначално си помислиха, че не само е българин, но е и роднина на Камата. Истината обаче разкри авторитетният в. \"Марка\". Ицо е идол от „Дрийм тийма” на Йохан Кройф на бащата на Хуан Диего. Той работел в бар в Барселона, където вечер се отбивал и Стоичков, и онемял от възторг, когато се запознал с кумира си. Когато станал баща, искал да кръсти сина си Стоичков, но срещнал твърдия отпор на съпругата си, която настояла в официалния регистър да запише момчето си с испанското име Хуан Диего. Бащата не се предал и затова върху фланелката на сина му, когато станал футболист, пишело „ЕСтоико”, един от вариантите на испански на Стоичков.  Хуан Диего Молина Мартинес дебютира в елита през 2012 г. за 1 полувреме като играч на Еспаньол, воден от неизвестния тогава Маурисио Почетино, но после кариерата му продължава в нискодивизионните Касереньо, Алхесирас, Еуропа ФС, Сан Роке Кадис, Реал Баломпедика Линенсе, преди да заиграе миналата година в Майорка с трансфер за 300 000 евро.  Новият Стоичков вкара първия си професионален гол на 27 октомври 2018 г. за Майорка при 2:2 срещу Лас Палмас в Сегунда дивисион. Той има общо 3 попадения в 11-мача с екипа на островитяните. И там обаче той не получава номера на кумира си 8, а играе с №19. ", "date": "2019.06.25", "title": "Нов Стоичков в елита на Испания"}
{"url": "https://duma.bg/rostislava-ivanova-n194531", "text": "За нея няма тайни в политическия живот на страната. С вещина и отдаденост колежката ни не спира да следи изкъсо не само какво се случва в кулоарите на парламента, но също така може да предвиди и анализира всяка стъпка на народните представители. Естетският стремеж на Роси към прекрасното рефлектира както върху професионалния й усет, така и на умението й да отглежда впечатляващи цветя. Пожелаваме на славната ни колежка да е много здрава, все така лъчезарна и да продължава да се радва на уважението на близки и приятели.", "date": "2019.06.25", "title": "Ростислава Иванова"}
{"url": "https://duma.bg/algoritam-ukazva-nay-dobroto-vreme-za-piene-na-kafe-n194532", "text": "По поръчка на американските военни бе разработен алгоритъм за служещите в армията, който им указва идеалното време за пиене на кафе, съобщи \"Дейли мейл\". Това ще помогне хората под пагон да останат будни дори и след недостиг на сън. Тестовете на системата показаха, че алгоритъмът може да оптимизира ползите от кофеина и дори да намали количеството изпито кафе. Системата е със свободен достъп и е кръстена 2B-Alert Web 2,0. Трябва да й се зададе примерно такъв въпрос: \"Човек, който няма да спи цяла нощ и трябва да е на върха на бодростта си между 9 сутринта и 5 следобед, колко кафе и кога трябва да го консумира?\" Алгоритъмът използва данните и изчислява минималните количества кофеин с най-голяма ефикасност. Тъй като той не въздейства еднакво върху хората, получените резултати може да варират. По думите на създателя на алгоритъма Жак Райфман от Медицинския изследователски център към армията на САЩ той може да увеличи бодростта до 64% при консумацията на същото количество кафе в най-подходящото време.", "date": "2019.06.25", "title": "Алгоритъм указва най-доброто време за пиене на кафе"}
{"url": "https://duma.bg/etar-privleche-izgonen-ot-armiyata-n194526", "text": "Александър Дюлгеров премина в Етър. Защитникът подписа с \"виолетовите\" за 2 г. За последно той игра в ЦСКА-Сф, откъдето беше освободен. Той става и поредният бивш футболист на Пирин в Етър след Даниел Младенов и Фло Боджадж.", "date": "2019.06.25", "title": "Етър привлече изгонен от \"Армията\""}
{"url": "https://duma.bg/ot-bolonya-sledyat-nedelev-n194527", "text": "Италианският елитен Болоня следи Тодор Неделев, твърдят пловдивски издания. Представители на клуба няколко пъти са посещавали мачове на Ботев Пд инкогнито, за да наблюдават на живо изявите на национала. Халфът беше вариант да премине в турския Фенербахче, но заради финансовата криза в тима и привличането на \"безплатния\" бивш левскар Жоазиньо, този вариант пропадна.", "date": "2019.06.25", "title": "От Болоня следят Неделев"}
{"url": "https://duma.bg/legendi-na-tsska-se-hapyat-yako-n194528", "text": "Легендите на ЦСКА Петър Жеков и Стойчо Младенов се нападнаха  словесно. Първият българин - носител на \"Златната обувка\", обвини Екзекутора на Ливърпул, че като треньор на \"червените\" с тогавашния шеф на клуба Александър Томов-Лупи са откраднали 13 млн. лв. Атаката му дойде в отговор, че преди време Младенов платил животоспасяваща операция на Голмайстор №1 на Първа лига. \"Лъжец, мошеник. Заради хора като него ЦСКА е в това състояние. С Лупи откраднаха 13 млн. от ЦСКА. Питайте Манджуков, той знае какво се случи преди време. Операцията ми я е платил администраторът на клуба (Кирил) Костов. После ми удържаха 1500 лв. Така ли ми е платил операцията?\", запита пред Гонг Жеков. Преди това той обяви, че миналата година Младенов се е предложил за треньор на ЦСКА-Сф, а президентът Гриша Ганчев го е изгонил \"като мръсно коте\". \"Никога не съм се натискал да ставам треньор на ЦСКА. За съжаление явно е много малък човек. И към когото не само аз, но и много други отдавна са загубили всякакъв респект. Писна ми знайни и незнайни герои да петнят името ми и затова предпочитам да работя далече, където ме уважават всички\", каза пък Младенов.", "date": "2019.06.25", "title": "Легенди на ЦСКА се хапят яко"}
{"url": "https://duma.bg/levski-oglezhda-napadatel-ot-rapid-v-n194529", "text": "Левски е близо до привличане на нападателя Дени Алар, който да води атаката на тима през новия сезон. Преговорите с футболиста и клуба му Рапид Виена са на финалната права. 29-годишният Алар ще струва около 300 000 евро без бонусите. Футболистът е една от звездите на австрийското първенство, има и 2 мача за националния тим. Той е роден в бивша Югославия, в хърватско семейство, но от малък живее в Австрия и е с австрийско гражданство. Цялата му кариера минава в местни клубове - от Целтек и Льобен до елитните Капфенберг, Щурм Грац и Рапид. След 5 години в гранда от Виена, през 2016 г. обаче изненадващо бе продаден в Грац, за да бъде върнат отново миналото лято срещу 600 000 евро. Сега Рапид е склонен да го продаде на Левски за половината от тази сума, след като вкара само 6 гола в 31 мача. Предишния сезон Алар реализира 24 попадения за Щурм в 42 двубоя. Общата му статистика включва над 120 гола, 96 от тях в австрийската Бундеслига. На \"Герена\" Алар ще се конкурира със Станислав Костов, ако голмайсторът на Първа лига не бъде продаден. Юношата на Пирин ще пропусне заради наказание и първия мач на \"сините\" в Лига Европа срещу Ружонберок в Словакия. \"Има още 2-3 неща, за които преговаряме. Най-важното е да имаме сигурност от правна гледна точка. Аз и моята агенция се грижим за това и трансферът може да стане факт само ако всичко е напълно ясно и точно\", обяви пред австрийския в. \"Курир\" агентът на играча Франк Шрайер. \"Надявам се Алар да се махне от отбора. Той трябва да си намери друго място, на което ще се чувства щастлив и ще играе, защото в Рапид това няма да се случи\", заяви треньорът Дитмар Кюбауер. В Австрия в първата си контрола Левски загуби от лидера в бразилската втора дивизия Ред Бул с 0:1. Бруно Тубарао (26) прониза Ники Михайлов с диагонален удар. Мачът се игра в градчето Ангерберг пред около 50 \"сини\" фенове. \"Видяха се повече положителни неща, но нека бързаме бавно. При нас положението е сложно - имаме 3-4 групи на различен етап от подготовката. На някои им е много тежко, ама наистина много тежко, но стиснаха зъби. Старанието е уникално, друго бях чувал, но на този етап нямам забележки. Новият плеймейкър (Франко Мазурек)? Той все още е много зле. Сутринта едва оживя, избяга 12 км. Момчето се стара, въпреки всичко\", каза треньорът Петър Хубчев, който дебютира неофициално начело на \"сините\" със загубата от бразилците.", "date": "2019.06.25", "title": "Левски оглежда   нападател от Рапид В"}
