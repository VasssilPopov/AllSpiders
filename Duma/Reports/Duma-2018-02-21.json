{"url": "http://www.duma.bg/node/161310", "text": "Дженифър Лорънс обяви, че си взема едногодишна почивка от актьорството, съобщи Би Би Си. Актрисата, която спечели популярност с \"Игрите на глада\", ще се посвети на кауза, чиято цел е да привлече повече млади хора към политиката и важните социални проблеми като корупцията. \nЛорънс е известна със сериозната си гражданска позиция. Тя е член на управителния съвет на организацията Represent.Us, водеща кампания срещу рушветите заедно с режисьора Дейвид О. Ръсел. Актрисата е сред първите големи звезди, които заговориха за разликите в заплащането на мъжете и представителките на нежния пол в киноиндустрията още през 2015 г. \nПрез януари Дженифър Лорънс участва заедно с колежката си Камерън Диас и певицата Адел в Похода на жените в Лос Анджелис, който призова за равенство и повече права. \nПреди да се оттегли от киното, звездата ще довърши снимките в шпионския трилър \"Червената лястовица\", в който й партнират Джоел Еджъртън, Матиас Схонартс, Шарлот Рамплинг, Мери-Луиз Паркър и Джеръми Айрънс. \nФилмът \"Наръчник на оптимиста\" донесе \"Оскар\" на Дженифър Лорънс. Тя е номинирана за престижната награда също за \"Зимен дар\", \"Американска схема\" и \"Джой\".   \n", "date": "2018.02.21", "title": "Дженифър Лорънс взема почивка от актьорството"}
{"url": "http://www.duma.bg/node/161308", "text": "Музикалната електронна медия Фен ТВ организира кастинг за нова поп-фолк звезда. Всеки, който има талант и желае да се занимава професионално с пеене, може да се запише за прослушването. Крайният срок за кандидатстване е 12 март (понеделник) включително. Кастингът се организира с подкрепата на музикалните компании \"Ара мюзик\" и \"Diapason Records\", които в своята 21-годишна история са създали редица успешни изпълнители и множество хитове. Подборът ще се състои на 17 март в София. \nЗа повече информация и участие:   \n", "date": "2018.02.21", "title": "Търси се новата поп-фолк звезда"}
{"url": "http://www.duma.bg/node/161309", "text": "Музикантите от най-активната и продуктивна метъл група в България - \"Odd Crew\", облякоха елегантни смокинги за снимките на ново видео. Момчетата блестят в стилен клип на фона на тежки червени завеси, с класическа визия, която препраща към биг бенд времената. \nВидеото е реализирано от екипа на Supers4upen с режисьор Огнян Костовски и оператор Георги Маринов. Клипът е заснет в един кадър в Държавна опера - Варна, като за него са работили 20 души. \nПарчето \"Same Old Me\" е част от предстоящия акустичен албум \"The Lost Pages\" на групата, който ще излезе на пазара в средата на идния месец. Интересното е, че песните в него не са акустичен прочит на познати парчета от предните им тави, а изцяло нови композиции, писани специално за това издание. Метълите тръгват и на акустично турне, в което ще представят новия си албум, но ще подготвят и ънплъгд версии на по-стари хитове. Точните дати и локации на турнето ще бъдат обявени на  Цялото видео можете да видите тук: \nYouTube:  \nMp3:  \nHD Video:    \n", "date": "2018.02.21", "title": "Метъли сложиха костюми за снимките на видеоклип"}
{"url": "http://www.duma.bg/node/161307", "text": "Артистичната Прея излиза на сцената на \"Sofia Live Club\" на 23 февруари (петък) за своя дългоочакван концерт с лайв група. Изпълнителката на \"Монте мюзик\" ще представи за първи път в подобен формат най-новата си песен \"Убиец на време\", която стана популярна в радио- и телевизионния ефир веднага, след като излезе в официалния канал на лейбъла. \nПрея умее да печели симпатията на феновете на своите лайв изяви. С впечатляваща визия и забележително сценично присъствие певицата ще поднесе свежа доза от най-големите си хитове, сред които \"Всички наши места\", \"Нюанси\", \"Малките неща\" и др. Заедно с изпълнителката на сцената в клуба ще бъдат музикантите Евден Димитров - бас, Божидар Василев-TromBobby - тромбон, Богомил Енчев - барабани, и Волен Милчев - вокали, които ще представят специална музикална комбинация с много синтове, фънки звучене и свежи импровизации. \nБилети за концерта се продават в мрежата на Eventim на цена от 10 лв. На място в деня на събитието ще струват 15 лв.   \n", "date": "2018.02.21", "title": "Прея пее на живо \"Убиец на време\""}
{"url": "http://www.duma.bg/node/161311", "text": "Рияд ще е домакин на първата в историята Арабска седмица на модата. Революционното събитие ще се проведе между 26 и 31 март и дори вече има насрочено второ издание през октомври. Проявата в Саудитска Арабия е поредната положителна промяна, която слага край на продължилите десетилетия наред драконови мерки и забрани върху свободата на изразяване в страната. Новината бе потвърдена и от Арабския моден съвет, който отговаря за организацията на грандиозното дефиле. \n\"Първата Арабска седмица на модата в Рияд ще бъде нещо повече от събитие от световна класа. То е катализатор, чрез който вярваме, че модният сектор ще поведе други икономически сектори като туризма, гостоприемството, пътуването и търговията\", заяви принцеса Нура бинт Файсал ал Сауд - почетен президент на съвета. \nПозитивните стъпки се случват благодарение на Мохамед бин Салман - могъщия наследник на саудитския трон, който ръководи кампанията за реформиране на петролната зависимост на страната, разширяването на частния сектор и овластяването на жените. Само за няколко месеца той въведе нови закони, с които промени завинаги живота на жените в силно консервативната страна. Така те получиха правото да шофират, да присъстват заедно със семействата си на футболни мачове, да работят в ресторанти и кафенета, а отскоро и да започват собствен бизнес без съгласието на съпруг или роднина мъж. \nОт декември бе дадена и известна свобода на изкуството и развлеченията с откриването наново на киносалоните в страната. Привържениците на твърдата политика, които смятат кината за \"заплаха за културната и религиозната идентичност\", бяха в основата на поставянето им извън закона през 80-те години на миналия век. В края на 2017-а обаче техният глас беше заглушен и даден тласък на либерализацията.   \n", "date": "2018.02.21", "title": "Седмица на модата за първи път в Рияд"}
{"url": "http://www.duma.bg/node/161306", "text": "Където и да отидете по света, е почти невъзможно да не срещнете любимата комбинация между хляб, месо и сирене, поднесени в различни вариации. Има лесни и вкусни видове сандвичи: сладки или пикантни, постни или месни. Хубавото е, че са подходящи за всяка възраст и по всяко време от деня. Не е нужно да има специален повод за хапване на вкусните предложения. \nВъв Великобритания класическият сандвич се прави от две филийки бял хляб, бут и сос кетчуп. В Индия най-популярната улична храна се състои от питка, печени картофи и сос чатни. В Мексико залагат на сирене, лук, салца и месо по избор, като лютият сос е задължителен. В Турция най-предпочитаният сандвич е дюнер кебап, който се прави от тънка питка, телешко месо, свежа салата и картофи. В Сингапур обичат тост с кашкавал и яйце. Във Виетнам сандвичите се приготвят от питка, свинско месо, домат, лют пипер и зелен фасул. В Белгия хапват класическа хрупкава багета с масло и шунка, като понякога добавят сирене и корнишони. Във Франция сандвичът е покрит с масло и конфитюр, който се приготвя от яйце и кокосово мляко, сервира се предимно на закуска.   \n", "date": "2018.02.21", "title": "Какви сандвичи хапват по света"}
{"url": "http://www.duma.bg/node/161356", "text": "Министерството на туризма заличава 24 дружества, регистрирани като туроператори, от Националния туристически регистър, съобщиха от туристическото ведомство. По-голяма част от компаниите - 18 туроператора, се заличават, защото не са представили задължителна застраховка \"Отговорност на туроператора\", което е задължително условие за извършване на туроператорска дейност. Останалите 6 дружества също не притежават задължителната застраховка, но и сами са поискали да бъдат заличени като туроператори. \nМинистерството на туризма припомня, че заличените дружества няма да бъдат премахнати от регистъра, но ще бъде отразена заповедта за заличаването им. Така потребителите ще получават информация за актуалния статус на туроператора. Това се прави, за да се защитят допълнително интересите на потребителите от фирми в сивия сектор. Вече е извършено и вписването на обстоятелствата по заличаване в регистъра. \nОпределен е период от две години, през които заличените дружества нямат право да заявяват регистриране за извършване на туроператорска дейност.   \n", "date": "2018.02.21", "title": "Заличават 24 туроператора от туристическия регистър"}
{"url": "http://www.duma.bg/node/161355", "text": "Половината от страните членки на ЕС са се възползвали от финансирането чрез Общата селскостопанска политика (ОСП) за значително намаляване на бедността и за създаване на по-високи доходи от земеделие, докато други държави изостават, показва последното изследване на Световната банка. Докладът, озаглавен \"Осмисляне на ОСП\", разглежда как новите инвестиции и услуги в селското стопанство, подкрепени от знаковата обща селскостопанска политика на ЕС, могат да намалят бедността и да преобразуват селското стопанство в сектор, който може да осигури по-добре платени работни места за тези, които обработват земята. \nУнгария, Словакия, Естония, Дания и Холандия са примери за страни членки, които успешно са осъвременили селскостопанските си сектори чрез предоставянето на консултантски услуги, пътища, защитени права за собственост и достъп до образование и здравни услуги в селските райони. Други - като България, Португалия, Румъния, Словения и Гърция, все още има какво да направят, за да намалят бедността и да осигурят работа в селското стопанство с добро заплащане. \nДокладът на Световната банка показва, че общата селскостопанска политика на ЕС има отношение към подобряване на условията на труд в земеделието. Все пак има някои категории субсидии - известни като обвързващи плащания, които възнаграждават фермерите за производство на определена култура или определен добитък - за които докладът не може да намери пряка връзка с нарастване на просперитета. В миналото тези обвързващи плащания са довели до крайно свръхпроизводство и ценово изкривяване на световните пазари. \nВ доклада се препоръчва занапред мониторингът на средствата от ОСП да се съсредоточи върху постигането на видими резултати, вместо въвеждане на объркващи бюрократични процеси.   \n", "date": "2018.02.21", "title": "Сред изоставащите сме в ЕС в агросектора"}
{"url": "http://www.duma.bg/node/161357", "text": "Рейтинговата агенция Стандард енд Пуърс смята, че към момента срив в стойността на виртуалните валути, които функционират като спекулативен инструмент, няма да наруши стабилността на световната финансова система, съобщава испанското икономическо издание Expansion. В документ, озаглавен „Бъдещето на банките: криптовалутите се нуждаят от някои правила, за да променят играта“, Стандард енд Пуърс анализира влиянието на виртуалните валути върху финансовата система предвид вниманието, което привлякоха в последните 12 месеца и риска от проникването им на традиционните пазари, излагайки ги на опасност от балон. \nСпоред рейтинговата агенция в момента първите, които ще поемат тежестта в случай на срив на стойността на виртуалните валути, ще бъдат инвеститорите на дребно.   \n", "date": "2018.02.21", "title": "Срив на криптовалутите нямало да засегне стабилността на финансовата система"}
{"url": "http://www.duma.bg/node/161358", "text": "Преките инвестиции на чужденци в недвижими имоти у нас за периода от януари до декември миналата година са за 10,8 млн. евро. В сравнение със същия период на миналата година спадът е около 80%, когато този вид инвестиции са били 63,1 млн. евро. Това става ясно от данните на Българската народна банка (БНБ). Най-голям дял от инвестициите в недвижими имоти през миналата година се падат на Русия - 53,6%, или 5,8 млн. евро, на Германия - 11,5%, или 1,2 млн. евро, и Украйна - 11,1%, или 1,2 млн. евро от общия размер за периода. \nКато цяло преките чуждестранни инвестиции в българската икономика през миналата година са се увеличили с 36,7% и са 901,9 млн. евро. Увеличението е с 241,9 млн. евро. От БНБ изчисляват, че през декември миналата година инвестициите намаляват с 12,1 млн. евро, същевременно за последния месец на 2016 г. спадът е бил с 245,2 млн. евро. Държавите, които са направили у нас най-големите нетни преки инвестиции за периода от януари до декември миналата година, са Холандия - с 875,7 млн. евро, Швейцария - с 126,6 млн. евро, и Германия - 94 млн. евро. \nДанните на БНБ показват още, че търговското салдо завършва годината на минус от 2,04 млрд. лв. при дефицит от 984,4 млн. евро година по-рано.   \n", "date": "2018.02.21", "title": "Около 80% спад на чуждите инвестиции в имоти у нас"}
{"url": "http://www.duma.bg/node/161318", "text": "Националната статистика отчете, че туристическите пътувания на българите на възраст 15 и повече години са нараснали с близо 60% през последното тримесечие на миналата година в сравнение със същия период на предходната година. Общо 1,329 млн. българи са пътували с цел туризъм през четвъртото тримесечие на миналата година,съобщи НСИ. Преобладаващата част от тях - 85,2%, са пътували само в страната, 11,1% - в чужбина, а 3,7 на сто са пътували и в страната, и в чужбина.  \nОт 25 до 44-годишните са пътували най-много - 529,9 хил., което е 39,8% от туристическите пътувания. Във всички възрастови групи преобладава относителният дял на пътуванията в страната, като най-висок е този дял на нашенци на възраст 15 - 24 години - 89,3%. При пътуванията в чужбина делът на българи на 45 - 64 години е най-голям - 15,4%. По-голямата част от туристическите пътувания на тези на възраст 15 и повече навършени години в страната са били за \"посещение на близки\", докато реализираните в чужбина - за почивка и екскурзия. \nКато самостоятелни са регистрирани 1,797 млн., или 91,7% от всички лични пътувания. От тях без резервация в страната са 94,9%, а в чужбина - 62,8%. Най-голям относителен дял при пътувания в страната са харчовете за храна - 40,7%, докато в чужбина са за разходите за транспорт - 31,9%. Средният разход при пътуване с лична цел на българи на възраст 15 и повече години е 202,42 лв. в страната и 535,89 лв. в чужбина. Разходите за професионално пътуване са средно 151,72 лв. в страната и 958,15 лв. в чужбина. \nПриходите от международен туризъм в България през 2017 г. възлизат на 6,895 млрд. лв., съобщи Министерството на туризма, като се позова на данни на Българската народна банка (БНБ). Чуждестранните туристи у нас през 2017 г. са били близо 8,9 млн. Посещенията на гърци и румънци са били по над 1 млн. Министерството отчита много добри резултати при туристите от Германия, Турция и другите балкански страни, Великобритания, Украйна, Молдова, Израел и Полша.   \n", "date": "2018.02.21", "title": "60% ръст при туристическите пътувания на българи"}
{"url": "http://www.duma.bg/node/161316", "text": "Служители на Изпълнителна агенция \"Автомобилна администрация\" са съставили 46 акта при внезапна проверка на пунктове за технически прегледи в София, съобщиха вчера от Министерството на транспорта. Проверяващите са установили, че в 10 пункта техническите специалисти са допуснали 46 превозни средства да преминат успешно прегледа, без да е платен данъкът към съответната община.  Санкцията за това нарушение е 1500 лева, като за съответните пунктове ще бъде задействана процедура по отнемане на разрешителните, съобщават от Министерството на транспорта. От автомобилната администрация предупредиха, че ще продължат да извършват изненадващи проверки на пунктове за технически прегледи в цялата страна.   \n", "date": "2018.02.21", "title": "Заради нарушения глобиха пунктове за технически прегледи"}
{"url": "http://www.duma.bg/node/161317", "text": "Националната агенция за приходите (НАП) ще информира хората със задължения с имейл, когато срещу тях бъде образувано изпълнително дело за неплатени суми. Това ще се случва, ако клиентите са декларирали подобно желание. От пресцентъра на агенцията обясняват, че целта е по-голяма информираност и стимулиране на доброволно изпълнение на задълженията на потребителите. Електронното съобщение ще съдържа данни за номера и датата на образуваното дело, вида на банковата сметка, по която трябва да се плати дългът и още информация. От националната агенция препоръчват на потребителите, преди да се свържат с публичния изпълнител, да си направят справка за своите задължения. Съобщенията от агенцията ще се изпращат от имейл адрес    \n", "date": "2018.02.21", "title": "НАП информира с имейл длъжниците, срещу които е образувано дело"}
{"url": "http://www.duma.bg/node/161353", "text": "Признаха нова група на производители в сектор \"Медицински и етерично-маслени култури\". Със заповед на министъра на земеделието, храните и горите \"Българска роза - Иван Вазово\" ООД вече е официално призната за група на производители. \n В сдружението членуват четирима земеделски стопани с производство на маслодайна роза на площ от 7,68 ха в землището на село Иван Вазово, община Калояново, област Пловдив. Тази група производители \"Българска роза - Иван Вазово\" ООД ще се занимава с концентрация и пласиране на пазара на произведената от членовете продукция, включително добиване и продажба на розово масло.   \n", "date": "2018.02.21", "title": "Признаха група производители на маслодайна роза"}
{"url": "http://www.duma.bg/node/161354", "text": "Държавен фонд „Земеделие“ е превел 91 170 646 лева на 32 791 земеделски стопани по мярка 13 от Програмата за развитие на селските райони „Плащания за райони с природни или други специфични ограничения“. Изплатената субсидия по подмярката \"Компенсационни плащания в планински райони\" е 68 975 673 лева. По подмярката \"Компенсационни плащания за други райони, засегнати от значителни природни ограничения\" - 22 194 973  лева. Изчисленията на финансовото подпомагане са на базата на ставки, определени в наредба за прилагане на мярка 13. Окончателното изплащане на подпомагането по тази мярка ще бъде извършено след актуализирането на слой „Площи, допустими за подпомагане“.   \n", "date": "2018.02.21", "title": "Изплатиха 91 млн. лв. на земеделци в необлагодетелствани райони"}
{"url": "http://www.duma.bg/node/161332", "text": "  Русия почита Максим Горки с балети от Кирил Ламбов \nРусия отправя покана-поръчка на български композитор да напише балет за колектива на Академичния театър за опера и балет в Нижни Новгород. Двата едноактни балета - \"Нунча\" и \"Малката фея и пастирят\", ще бъдат изпълнени на 2 март в концертната зала на АТОБ в Нижни Новгород по случай честването на 150-годишнината от рождението на Максим Горки. Диригент на спектакъла ще бъде самият автор Кирил Ламбов. Двата балета са обединени под общото название \"Истории любви\" по разказите на именития писател. Либретисти и хореографи са световноизвестните заслужили артисти на Русия Галина Никифорова и Елена Лемешевска. Бургаската опера гостува във Варна \n\"Уестсайдска история\" от Ленард Бърнстейн представя Бургаската опера днес, 21 февруари, в зала 1 на Фестивалния и конгресен център във Варна. Йордан Дафов дирижира оркестъра и хора на ДО Бургас, солисти са Еделина Кънева, Орлин Горанов и Орлин Павлов. \"Под езика\" на Дамян Дамянов с ново издание \nГрафичният експеримент \"Под езика\" e посветен на кирилицата. Негов автор е Дамян Дамянов - художник, който работи в областта на плаката, книгата и илюстрацията, пощенската марка, калиграфията... В книгата, чието второ допълнено издание \"Сиела\" пуска на книжния пазар, авторът изследва и трансформира познатите ни букви - от абстрактни графични знаци те се превръщат в идеограми. Всяка от тях подсказва или илюстрира по лаконичен начин значението на дадена дума. Думите, обединени под шапката на този проект, са 60. Подобно на говоримите езици, \"Под езика\" се обогатява и развива - той започва като графичен експеримент, публикуван във фейсбук през 2016 г. След това прераства в социален благодарение на 60 души - писатели, журналисти, художници, преподаватели и др., поканени от Дамян Дамянов. Всеки от тях написва определение, интерпретация за някоя от думите.   \n", "date": "2018.02.21", "title": "Кратки новини"}
{"url": "http://www.duma.bg/node/161333", "text": "Съгласно чл. 20а Закона за авторското право и сродните права, авторите имат право да получат справедливо възнаграждение за отдаваните под наем или в заем техни книги. Въпреки тази законова разпоредба, Министерството на културата не е създало работещ механизъм за събиране, администриране и разпределение на тези възнаграждения. Поради тази причина, държавата е в нарушение на правото на ЕС, защото не е изпълнила задължението си да транспонира Директивата относно правото за отдаване под наем и в заем и не е създала работещ механизъм за разпределение на тези суми.  \nТова се казва в отворено писмо до Комисията по културата и медиите на Народното събрание и до министъра на културата на Република България, подписано от 30 известни писатели и поети, сред които Антон Дончев, Георги Константинов, Недялко Йорданов, Божана Апостолова, Бойко Ламбовски, Владимир Зарев, Алек Попов, Захари Карабашлиев, Деян Енев, Милен Русков, Георги Господинов, Здравка Ефтимова, Христо Карастоянов и др. То е било изготвено и изпратено по повод насроченото за 15 февруари обсъждане в Комисията по културата и медиите на НС на промени в Закона за авторското право и сродните права. \nПо напълно идентичен начин стои въпросът и с т.нар. репро права - отчисленията, които съгласно чл. 26 от Закона за авторското право и сродните права се дължат от вносителите на репрографска техника на авторите на книги, се казва още в писмото, изпратено вчера и до медиите. Неведнъж сме повдигали този въпрос. За съжаление, при последната законодателна реформа на ЗАПСП през 2011 г., правната рамка беше умишлено или по небрежност размита още повече. Това създаде непреодолими пречки пред авторите на книги да реализират своите права, твърдят авторите на писмото. \nЗадължението на държавата да осигури изплащането на тези възнаграждения на авторите не е установено само от българското право, но и от правото на Европейския съюз - съгласно Директива 2001/29, както и съгласно Директива 2006/115, отменила Директива 92/100. Буди недоумение и друго - част от сумата, която следва да се събира от т.нар. репро права, следва да отива в Национален фонд \"Култура\", а оттам - да подпомага и други творци. Ако държавата не се интересува от този свой приход, това би било показателно за отношението й към културата като към нежеланото дете на обществения процес, обобщават писателите.   \n", "date": "2018.02.21", "title": "Писатели настояват държавата да гарантира спазването на ЗАПСП"}
{"url": "http://www.duma.bg/node/161323", "text": "През февруари екипът на Софийската градска художествена галерия представя официално новия си филиал - Художествената галерия \"Дечко Узунов\". Намираща се на булевард \"Драган Цанков\" 24, къщата на твореца и интелектуалец Дечко Узунов (1899-1986) е превърната в музей още преди повече от десетилетие, който отново е част от музейната мрежа на СГХГ. Той се състои от изложбена зала и ателието на художника, в което се съхраняват над 13 хиляди негови живописни и графични творби. По-голямата част от произведенията, изпълнени в маслена техника, са познати на публиката, но сред хилядите листове с акварели, рисунки, проекти и скици на Дечко Узунов остават все още доста интересни и непоказвани произведения. \nИзложбата \"Фрагменти от Европа\" - пейзажи от колекцията на ХГ \"Дечко Узунов\", която се открива днес, 21 февруари, в 18 ч., е посветена на Европейската година на културното наследство.  \nВ нея са представени десетина от държавите, до които Дечко Узунов е пътувал. През живота си художникът има възможността да посети почти всяка европейска страна, както и да види някои от Азия, Северна и Южна Америка.  \nПодбраните пейзажи разкриват различни гледки от Франция, Италия, Турция, Гърция и др. Изложбата е придружена от кратки текстове, в които се проследява кога художникът е бил в страната и кои са културните и природни обекти, избрани да бъдат вписани в световния списък на ЮНЕСКО.   \n", "date": "2018.02.21", "title": "СГХГ представя днес новия си филиал - ХГ \"Дечко Узунов\""}
{"url": "http://www.duma.bg/node/161334", "text": "За първи път представям в България инсталация с подобен мащаб, тя е направена за шест месеца специално за пространството на Софийската градска художествена галерия, каза пред журналисти Теодор Ушев преди откриването на изложбата си вчера. Най-общо казано, авторският му визуален проект \"Като в тъмно огледало\" представлява християнски храм, в който изображенията се променят от светлината. Зрителите ще разпознаят рисунки върху спасителни термични одеяла, видеоарт и надписи, които може да се видят по стените като \"Апокалипсис зад ъгъла\". Текстовете са взети от немски поети и от Библията.  \nЦелта е да изживеем катарзис и да се замислим какво ни липсва, за да имаме вяра. Защото вярата води към светлина, а тя към спасение. Това е и посланието на инсталацията, обясни Ушев. По думите му в момента всичко е фалшиво. Единственото истинско нещо е тази виртуална реалност. Всеки вижда това, което иска да види. Аз вярвам в мига на изживяването, затова правя всичко за момента, за да развълнувам хората, а не да остава после в музей, подчерта Ушев, който стана известен със своята номинация за \"Оскар\" през 2017 г. за анимацията му \"Сляпата Вайша\".  \nМиксираната реалност добавя дигитални 3D картини и образи, като ги смесва със заобикалящата среда. Така в интерактивно преживяване се миксират реалният и виртуалният свят, където физическите и дигиталните обекти съществуват заедно и си взаимодействат в реално време. Този проект е провокация към публиката да търси скритото послание, смисъла отвъд привидното. Надписите са видими само с помощта на фенерчета. \nИзложбата може да се разгледа в залите на СГХГ до 11 март и в този си вид повече няма да бъде показвана. Искам да остане тук и сега - тя улавя мига и го капсулира. За мен е важно да направя нещо, което да тръгне от България, допълни той. Изложбата ще бъде представена в Канада, а във Франция през 2020 г., но с други надписи и рисунки. Проектът е финансиран по програма \"Култура\" на Столичната община, в партньорство със СГХГ и Националния филмов борд на Канада. Организатори са фондация \"Моменти\" и \"Кидс Хаус\".  \nНа въпрос как вижда днес България, Теодор Ушев сподели, че забелязва в държавата необяснима агресия. Няма никаква причина хората да бъдат толкова агресивни - България не е най-бедната страна в света. Според твореца има три Българии - на мислещите и гледащи в бъдещето, на ретроградните и на индиферентни. Другото нещо, което учудва автора, е, че у нас няма производство на съгласие, то е изчезнало.   \n", "date": "2018.02.21", "title": "Виждам в България необяснима агресия"}
{"url": "http://www.duma.bg/node/161324", "text": "Д-р Магдалена МАНОЛОВА Той не бе навършил двадесет години, когато спечели конкурса за композиция по повод 75-годишнината на Софийската филхармония с пиесата си \"Пасакалия по две български теми\". По-късно, в юбилейната 80-годишнина на Софийската филхармония, Мартин Георгиев бе на сцената с оркестъра, но този път като диригент. Тогава предпочетох да разговарям повече с композитора Мартин и неговите необикновени творчески постижения. Сега, когато в сезона 2018/2019 Софийската филхармония празнува своята 90-годишнина, разговарям с диригента и неговия опит с различните оркестри. Въпреки младостта си, той е само на 33 години, Мартин има необичайно интригуващ опит като композитор и като диригент. В тази своя Христова възраст младият музикант е успял да разкрие талант и възможности на престижни сцени с творчеството си и като изпълнител. \n- Спомням си първата ни среща, когато бе истинско чудо, че един толкова млад композитор спечели престижната награда на филхармонията за творчество. Как виждаш пътя си с днешна дата, какво означава за теб да дирижираш Софийската филхармония отново в нейна годишнина, след всички признания, които си получил до този момент? \n- Преди петнадесет години бе моята вълнуваща първа среща със Софийската филхармония. Тогава бе изпълнена творбата ми \"Пасакалия по две български теми\", която спечели Голямата награда на СФ за композиция и когато се срещнахме за първи път с теб. Не мога да повярвам колко много време е изминало. Бях само на 19 години. За мен това бе и големият пробив, успех, последван от този в Брюксел. Творбата ми \"Пасакалия\" бе избрана за форума на младия композитор \"Тактус\", организиран от организационния комитет на конкурса \"Кралица Елизабет\" в Брюксел. Компетентното голямо жури бе учудено от възрастта ми и от тази непосредственост на музиката ми, без демонстрация на техники и степен на владеенето им, както това бе показателно за другите шест колеги, подбрани от повече от 100 музиканти до 35 години. Те се гордееха с техническите похвати като съвременни композитори. Много бях развълнуван, когато чух как музикантите от Националния оркестър на Белгия във фоайетата на фантастичната зала на Пале Бозар в Брюксел си тананикат \"Бре Петруно\" - Пале Бозар, където СФ наскоро гостува по повод председателството на България на ЕС. Това отвори пътя ми към следващите паметни моменти. \nЗапочнах да работя после с оркестъра на БНР, с който записах някои мои пиеси, а после Софийската филхармония изпълни моя творба на \"Варненско лято\", която бе записана от радиото. Когато дойдох в Лондон, вече имах всичко това в творческата си биография. Дойде и Брюкселска симфония в ранните ми години. Коментираха тогава в Брюксел, че три пъти съм избиран и никой лауреат не е бил селектиран толкова пъти на този форум, който е един от най-престижните в света. И в Брюксел, и в Лондон коментираха, че досега не е имало автор на такава възраст да има толкова симфонии, които са били изпълнени. Това бе много важно в началото за мен. Всъщност аз някак усещах, че в симфонизма се чувствам у дома като творец, по някакъв начин е в кръвта ми. \nПо-късно станах и диригент. В тези години, за които стана дума, се усещах повече като солист. С ударните инструменти изпълних много концертни пиеси с различни български оркестри, както и в Канада като солист. Но симбиозата диригент и композитор се получи по-късно. Дойде някак естествено като израз на това, че еднакво добре се чувствам, като създавам музика и като я изпълнявам. Възможно е, че това се случи и поради факта, че на 13 години започнах да свиря като оркестрант във Варненската филхармония. Това бе време на много трансформации в оркестъра и имаше потребност от допълнителни оркестранти за трудните солови партии. Така че от 13- до 18-годишен съм свирил в оркестъра. Голяма част от времето ми бе именно с оркестъра. Трудните перкусионни моменти в партитурата бяха кратки, имах възможност да следя цялостната партитура активно, може би всичко това бе от значение. Ако обаче не бе отворена тази врата с наградата от Софийската филхармония, може би нямаше така да се развия като композитор. После бях резидент композитор на БиБиСи, по-късно и на Хайделберг. Всичко това се случи, преди да навърша тридесет години. \nТака че съм много признателен на Софийската филхармония. Оценявам от дистанция на времето, че са направили за мен най-доброто, което са могли да сторят. Това бе решаващо за развитието ми и всичко, което последва. Впоследствие първата ми среща с тях като диригент бе години след това. Софийската филхармония бе изпълнявала мои творби с Диан Чобанов и Росен Миланов. Първата ми среща с оркестъра вече като диригент бе с творба на Марин Големинов, както това е и в сегашния концерт, без да е включена моя пиеса. Това е разликата - докато с радиооркестъра съм изпълнявал и мои пиеси, с филхармонията не съм имал тази възможност. Други диригенти са ги дирижирали. Това е нещо любопитно. Трудно е за вярване, че изминаха десет години от записа на първия ми диск с радиооркестъра. Запис, който има вече световен отзвук. \nДраматургията на програмата на концерта на 18 януари т.г. под наслов \"Обичате ли Брамс?\", бе изградена от творби на Пол Дюка - Симфоничната поема \"Чиракът магьосник\", Марин Големинов - Концерт за цигулка, и Симфония 3 от Йоханес Брамс. Истинско стилово предизвикателство за създаването на различната енергия и звуково внушение, предизвикателство и като продължителност и изисквания към оркестъра. Забелязах, че Мартин дирижира наизуст, само в концерта на Марин Големинов поглеждаше партитурата. \n- Двамата с Марио Хосен, като солист в тази забележителна пиеса, си партнирахте толкова органично, като че ли сте свирили често творбата. Какво предизвикателство е тя за сегашния обновен оркестър, какво изживяване бе за теб този концерт? \n- Срещата ми със Софийската филхармония сега бе много различно изживяване и нещо много важно за мен. В последните години оркестърът много се е променил като състав, дошло е ново, младо поколение, което явно внася нов живот. Искам да подчертая, че нашите оркестри имат все още свой индивидуален цвят на звука, звуков колорит. Това е нещо, което в малко по-предишно време всеки световен оркестър имаше - свой характерен звук, цвят на оркестъра. Днес някои от най-значимите оркестри продължават да са разпознаваеми със своя звук, но повечето изгубват тази красота и характеристика. Дали защото светът все повече се уеднаквява и защото се слушат много записи, или защото това е просто процес в глобализацията като светоусещане... Всички все повече си приличаме в това консумативно общество, изгубваме нещо от индивидуалността си. Има много добри оркестри, но те не са в лигата на разпознаваемите или в първата лига. Когато работих със Софийската филхармония, изпитвах удоволствие от различността, индивидуалното всъщност е красивата част в изкуството. Тук това чувство е съхранено в трудното време, в което живеем. Публиката се променя, концертният живот също, тези неща са поставени в опасност. Да съхраним своя характер е важно за културата ни, това ни прави това, което сме. Днес има много дебати за бъдещето на Европа, как трябва тя да се промени, по-малко се замисляме какво се случва с културата, нещо толкова важно за нашия континент, за духа на Стария континент.   \n", "date": "2018.02.21", "title": "В симфонизма се чувствам добре като творец"}
{"url": "http://www.duma.bg/node/161329", "text": "Изложба на унгарския фотограф Жолт Сабоки ще бъде открита на 22 февруари в Художествената галерия в Добрич. В 32 фотоса се разказва историята на унгарските крепости в Карпатския басейн. На територията на Унгарското кралство са построени повече от петстотин крепости - отчасти върху антични и ранносредновековни основи. Много от тях са изградени след голямото монголско нашествие през ХІІІ век, но по-късните епохи значително ги променят, докато след приключването на войните с турците и австрийците от ХVІІІ век идва времето на тяхната бавна разруха.  \nИзложбата е в постоянния фонд на Унгарския културен институт и ще остане в Добрич до 14 март. \nЖолт Сабоки започва активно да се занимава с фотография от 1961 г. Завършва журналистика. През 1974 г. минава на свободна практика. Следва поредица от негови самостоятелни изложби в Унгария и други европейски страни. Насочва се към фотографско изследване на отделни културни центрове и пояси, с което става основоположник на жанра научно-историческа фотографска книга в Унгария. В резултат от неговите пътешествия се раждат многобройните му фотографски албуми с монографичен характер, съдържащи научно-исторически студии. От 18-те му албума, два са пряко свързани с България - \"Книга за иконите\" (1981) и \"Български манастири\" (1983). През 1988 г. Жолт Сабоки получава признание за своя талант - удостоен е с наградите \"Бела Балаж\" и \"За унгарското изкуство\".   \n", "date": "2018.02.21", "title": "Унгарските крепости \"влизат\" в Художествената галерия в Добрич"}
{"url": "http://www.duma.bg/node/161319", "text": "Зам.-министърът на младежта и спора Габриела Козарева е новият изпълнителен директор на Изпълнителната агенция за насърчаване на малките и средните предприятия. Това стана ясно от съобщение на Министерството на икономиката. Вчера тя първо е била освободена от поста зам.-министър и назначена от министъра на икономиката Емил Караниколов за изпълнителен директор на агенцията. В съобщението няма никаква информация каква е причината за освобождаването на Мариета Захариева, която досега оглавяваше агенцията за малките предприятия, освен съобщението, че промяната се прави, за да се оптимизира работата. \nПо време на парламентарния контрол преди по-малко от две седмици депутатът от БСП за България Димитър Данчев заяви, че управлението на държавните средства, в размер на няколко милиона годишно, за развитие на иновациите в нашата икономика не бива да остава в ръцете на хора, които опорочават процеса на насърчаване на развитието на малкия и средния бизнес в страната. Той припомни, че от 3 г. Изпълнителната агенция за насърчаване на малките и средните предприятия се управлява от Мариета Захариева, в качеството й на изпълнителен директор. В съвсем кратки срокове, доверието в агенцията практически бе унищожено, заяви той. По думите му след поредицата от гафове, довели и до включването на агенцията дори в предаването \"Господари на ефира\", състоянието й е започнало да буди съжаление и у всички партньори от работодателските и браншовите организации.  \n\"Под ръководството на г-жа Захариева агенцията категорично опорочава ролята на държавата като опора за малкия и средния бизнес и за развитието на модерна икономика. Информация за опорочени обществени поръчки и изкуствени граждански договори имаше и в доклада на служебния премиер Огнян Герджиков\", припомни Данчев. Питането на депутата към министъра на икономиката Емил Караниколов беше свързано конкретно със забавянето от близо година на процедури, свързани с проекти, кандидатстващи за финансиране от Националния иновационен фонд с бюджет от 5 млн. лв., за които отговаря агенцията. Тогава Данчев обяви, че в ПГ на БСП за България са постъпили сигнали за нередности, касаещи администрирането на Националния иновационен фонд от Изпълнителната агенция за малки и средни предприятия. По неговите думи забавянето на оценката на проектите с повече от година обезсмисля идеята за иновативност на проектните предложения. \nОт съобщението на икономическото ведомство не става ясно и какви са били причините за избора на Козарева за директор на агенцията, освен, че в него е приложена нейна професионална биография. Тя имала над десетгодишен управленски, административен и професионален опит в сферата на бизнеса и търговското право. Била е директор на  \"Спортна инфраструктура и управление на държавното участие\" в Министерство на младежта и спорта, а от май 2017 г. е заместник-министър в министерството. Преди това е била консултант в частния бизнес и съдебен помощник във Върховния административен съд на Република България. Завършила е Класическата гимназия и Софийския университет СУ \"Св. Климент Охридски\", където е магистър по право.    \n", "date": "2018.02.21", "title": "Спортен зам.-министър оглави агенцията за малки предприятия"}
{"url": "http://www.duma.bg/node/161299", "text": "АФП Лидерите на ЕС са изправени пред трудни разговори тази седмица относно нелесните въпроси за това как да запълнят дупките в бюджета след \"Брекзит\" и да изберат наследник на шефа на Европейската комисия Жан-Клод Юнкер. \nСпециална еднодневна среща на върха в Брюксел в петък на 27-те лидери без Великобритания трябва да бъде ключова стъпка в пътната карта за отслабнал и по-унифициран блок, след като Великобритания напусне Алианса след малко повече от година. \nНо вече се появиха пукнатини между френския президент Еманюел Макрон, ръководещ усилията за реформирана Европа, и Юнкер с федералната си визия за това как висшите служители на ЕС да бъдат избирани в бъдеще. \nНеразборията означава, че опитите на ЕС да преодолее шока от загубата на основен член влизат в класическите проблеми, които са го отслабвали през шестте десетилетия на съществуването му: пари и суверенитет. \nЮнкер бе избран след европейските избори през 2014 г. по спорната система \"Spitzenkandidat\" - немски за \"водещ кандидат\" - според която политическата група с най-много гласове номинира кандидата за поста. \nКакто Европейският парламент, така и Юнкер подкрепят повторението след европейските избори през май 2019 г., заявявайки, че този подход дава пряка възможност на обществеността да каже кой ръководи комисията, мощния орган на изпълнителната власт на ЕС. Право и задължение Председателят на Европейския съвет Доналд Туск - който координира срещите на върха и представлява държавите членки на ЕС - се очаква да представи възможности на срещата на върха, включително дали да се продължи със системата Spitzenkandidat. \nОчаква се лидерите да кажат, че е тяхно \"право и задължение\" да изберат комисаря, като \"вземат предвид\" вижданията на парламента, както се посочва в договорите на ЕС, каза източник от ЕС пред АФП. \nМного национални лидери са сериозни противници на процеса Spitzenkandidat, казвайки, че той оставя встрани демократично избраните ръководители на правителството в полза на сделка на базираните в Брюксел политически партии и също така прави работата на шефа на комисията твърде политическа. \nМакрон тази седмица критикува сериозно брюкселския елит като идеологически непоследователен и призова за \"политическо преустройство\", за да се даде на Комисията ясен мандат, определен от националните лидери. \nЮнкер обаче заяви по-рано тази седмица, че системата Spitzenkandidat е \"напълно логична\". Той също така призова работата на комисаря да бъде обединена с тази на Туск. \nРазличията станаха на практика ожесточени, след като Европейският парламент по-рано този месец попречи на Макрон, като гласува против \"транснационалните списъци\", което би позволило 30 от 73-те места, освободени от Великобритания, да бъдат избирани по паневропейски билети, вместо по избирателни райони. \n\"Защо да имаме Spitzenkandidaten, ако нямаме транснационален списък за избори?!\", написа в туитър люксембургският министър-председател Ксавие Бетел. Запълване на дупката Запълването на дупката, която \"Брекзит\" оставя в многогодишния бюджет на ЕС от 2020 г., заплашва да отвори още по-дълбоки разделения - но този път между самите държави членки. \nТуск ще попита лидерите на срещата дали искат да увеличат бюджета, да го намалят или да го запазят същия, посочват източници. \nКомисарят по бюджета на ЕС Гюнтер Йотингер каза, че излизането на Великобритания може да остави дупка от между 12 и 15 милиарда евро и предложи да се увеличат вноските между 1,1% и 1,2% от БВП от сегашното ниво от един процент от БВП, както е за бюджета за периода 2014-2020 г. \nХоландия, Дания, Австрия, Швеция и Финландия, всичките те са нетни вносители, са против тази идея. \nПредупрежденията на Йотингер за съкращения в селското стопанство – което е кошмар за Франция - и \"кохезионните фондове\", от които извличат полза по-бедните източноевропейски държави, вероятно също ще бъдат значително намалени. \nНо има малко желание за предложения, че ЕС би могъл да се опита да приведе страни като Полша и Унгария в съответствие с въпросите, които включват върховенството на закона и миграцията, като \"кохезионните фондове\" бъдат използвани като „зависещи“ от добро поведение. \nС тези напрежения предвид не е изненадващо, че ЕС подчертава необходимостта от единство в разговорите за \"Брекзит\" с Великобритания. \nОчаква се Туск да поиска от лидерите в петък, ако искат, да прокарат следващия месец очертаването на червени линии за бъдещите отношения след \"Брекзит\" с Великобритания. \nНесигурността по отношение на желанията на Великобритания и трудностите при преговорите за преходен период след \"Брекзит\" могат да избутат това назад.   \n", "date": "2018.02.21", "title": "Дупките в бюджета на ЕС след \"Брекзит\" чакат отговори"}
{"url": "http://www.duma.bg/node/161313", "text": "17 турски чиновници са поискали политическо убежище, след като доплавали с надуваема лодка до гръцки остров. \nГръцката брегова охрана съобщи, че на остров Инусес са „дебаркирали“ 17 души, след това всички те са прехвърлени на остров Хиос и предадени на пристанищните власти. \n„Става дума за турски държавни служители и съдии, които твърдят, че са заплашени от затвор заради преследвания от режима на Ердоган. Всички те са настанени в център за приемане на бежанци и мигранти за регистрация“, съобщава изданието. \nПреди седмица 37-годишна туркиня заедно с двете си деца на 3 и 11 години се удави в река Марица, когато се опита да избяга в Гърция, защото се е страхувала от преследване от турските власти. \nВ Турция след опита за военен преврат в средата на юли 2016 г. бяха арестувани над 50 000 души, уволнени и отстранени от работа са над 140 000 държавни служители, включително военни. Турските власти обвиняват за опита за преврат опозиционния ислямски проповедник Фетхуллах Гюлен и организацията ФЕТО . Самият Гюлен живее в САЩ и осъди опита за преврат.   \n", "date": "2018.02.21", "title": "17 турски чиновници избягаха в Гърция"}
{"url": "http://www.duma.bg/node/161312", "text": "Президентът на Сърбия Александър Вучич ще разкрие предложение на държавата за уреждане на спора с Косово в началото на април, информира ТАНЮГ. \nДържавният глава съобщи, че ще разкрие предложението за \"решение на Косово\" в края на март или началото на април. \nЩе го съобщя, защото не съм страхливец. Имам смелостта да кажа какво е предложението, но няма да бъде: \"Скъпи албанци, даваме ви всичко\", ще бъде компромис. Ако те не желаят да разговарят, ние ще имаме замразен конфликт, изтъкна той. \nСпоред него албанците \"отхвърлят всяко компромисно решение и искат \"Велика Албания\". \nПо-рано посолството на САЩ в Прищина обяви, че Вашингтон не подкрепя идеята за размяна на територии между Косово и Сърбия, съобщава Balkaneu. \n\"Ние не подкрепяме размяната на територии или установяването на прецеденти, които могат да предизвикат повече проблеми, отколкото да предложат решения, но всички страни трябва да бъдат творчески за намиране на решение\", се казва в съобщение на посолството. \nПреди няколко седмици Белград предложи подялба на Косово. \nМеждувременно ЕС коментира изказването на премиера на Албания Еди Рама, че Косово и Албания трябва да имат един президент. \nГоворител на съюза заяви, цитиран от Top Channel, че изявления като това могат да бъдат разтълкувани като политическа намеса в съседни държави, която не помага за изграждането на добри отношения между съседи.   \n", "date": "2018.02.21", "title": "Сърбия ще направи ново предложение за Косово"}
{"url": "http://www.duma.bg/node/161300", "text": "Матиас фон Хайн Имаше времена, когато Мюнхенската конференция по сигурността излъчваше сигнали на разбирателство и на надежда. На тази 54-та конференция по сигурността обаче подобно нещо не се случи. \"Към пропастта и обратно?\" - това беше мотото на форума и то твърде добре описва сегашната ситуация в света. След дискусиите в Мюнхен, продължили три дни, стана ясно, че предстоят нови конфликти. А въпросът дали светът ще се оттласне от пропастта, все още няма окончателен отговор. \nКонференцията по сигурността за пореден път се доказа като място, на което се назовават, обсъждат и анализират разнообразните рискове, застрашаващи света. Но възможностите на дипломацията вече изглеждат почти изчерпани. Неоспорима е голямата заслуга на ръководителя на конференцията Волфганг Ишингер, който за пореден път успя да събере на едно място най-различни представители на често пъти враждуващи лагери. Само че залата за конференции междувременно е заприличала на арена за изнасяне на конфликтни позиции, които изглеждат непримирими. Къде са белезите на истинското разбирателство, къде са конструктивните опити за намиране на решение по спорни въпроси? Няма ги, подобно нещо не бе забелязано. Близкият изток и взаимните обвинения Особено ясно това пролича през последния ден на конференцията (18.02.). Израелският премиер Бенямин Нетаняху, иранският външен министър Мохамад Джавад Зариф и външният министър на Саудитска Арабия Адел ал Джубейр не спряха да се засипват с взаимни обвинения. Това за пореден път ни показа колко безнадеждно е заплетена ситуацията в Близкия изток. Дори Волфганг Ишингер, който като дипломат би трябвало да може да изрази поне предпазлив оптимизъм, в края на форума беше принуден да констатира, че е имало твърде малко конкретни предложения за неутрализирането на многобройните рискови ситуации в света. \nКраят на дипломацията, разбирана и като изкуство да се борави с езикови средства, демонстрира например полският премиер Матеуш Моравецки. На журналистически въпрос, свързан с полския закон за Холокоста, Моравецки призна, че и поляци са вършили престъпления по времето на нацистката окупация, за да добави веднага след това следното: \"...също както е имало и евреи, и руснаци, и украинци, които са извършвали престъпления. Не са били само германците.\" \nНе дипломацията, а взаимните обвинения доминираха и темата за украинския конфликт. Украинският президент Порошенко представи Москва като източник на всички злини в Европа и настоя Западът да оказва по-силен натиск над Русия. Той се обяви срещу разхлабването на санкциите срещу Москва и за бързото приемане на неговата страна в ЕС и НАТО. \nВидимо раздразненият от това руски външен министър Сергей Лавров на свой ред заяви, че Европа се връщала към времето на нацизма. Той нарече американските обвинения за руска намеса в президентските избори \"празни приказки\" и обяви, че след като Америка имала намерение да развива атомния си арсенал, Русия щяла да намери адекватен отговор. Американците и дипломацията Американската делегация пък, с изключение на бившия външен министър Джон Кери, явно смяташе, че има право да демонстрира морално превъзходство. Без следа от самокритичност и без никакъв опит да се прояви разбиране за чужди позиции американците яростно обвиняваха Русия и Иран и залагаха на груб натиск и военна сила. Европейците неведнъж със съжаление са отбелязвали факта, че за сегашните управляващи във Вашингтон явно дипломацията има твърде ниска стойност. Там явно не разбират, че воденето на разговор от позицията на военното превъзходство не е никакъв диалог, а чист диктат. \nИ все пак: редом с 30 работни заседания, чиято атмосфера често бе отчайваща, в рамките на Мюнхенската конференция за сигурността се проведоха и над 1000 двустранни срещи. Затова и Волфганг Ишингер сравни официалната част от форума с \"върха на айсберга\". Остава надеждата, че този връх не е представителен за онова, което се случва под повърхността.   \n", "date": "2018.02.21", "title": "Към пропастта и обратно? Светът след Мюнхен"}
{"url": "http://www.duma.bg/node/161315", "text": "Специалният прокурор Робърт Мълър е разширил интереса си към дейността на президентския зет Джаред Къшнър отвъд предполагаемите му контакти с Русия и сега разследва опитите на Къшнър да привлече чуждестранни инвеститори, които да финансират компанията му. \nСпоред разкритията на телевизия Си Ен Ен екипът на Мълър проучва комуникациите на Къшнър по време на президентския преходен период, касаещи опитите му да намери чуждестранни инвеститори, готови да спасят офисите на \"Къшнър Къмпанис\" на \"5-то Авеню\" в Ню Йорк, тъй като тогава компанията е имала известни финансови затруднения заради кризата с недвижимото имущество в САЩ. \nВ показания, дадени пред Конгреса на САЩ по-рано, Къшнър обяви, че по време на преходния период Къшнър е разговарял с повече от 50 свои бизнес контакти от над 15 страни, включително от Китай. \n\"Ню Йорк таймс\" пък допълва, че Къшнър се е срещнал с високопоставени служители от китайската група \"Анбанг Иншърънс\" (която притежава хотела \"Уолдорф Астория\" - бел. авт.) само седмица след изборите - на 8 ноември 2016 година. Двете страни са били близо до финализирането на сделката, след която китайският конгломерат е щял да инвестира в сградата \"666 Фифт Авеню\". В последния момент обаче преговорите са пропаднали. \nСъщото се е случило и с опита на Къшнър да привлече бившия премиер на Катар Хамад бин Ясим ал Тани за свой инвеститор. \nКъм момента обаче екипът на Мълър не се е свързал с \"Къшнър Къмпанис\" и не е насрочил интервюта с ръководителите на компанията. Причините, които стоят и зад разследването на чуждестранните бизнес отношения на президентския зет също остават неизвестни. Си Ен Ен съобщава, че според неназован източник, запознат с разследването и близък до Тръмп, разширеният обхват на разследването излиза извън правомощията на Мълър. През миналата година американският президент заяви, че ако Мълър започне да разследва неговите лични финанси или тези на семейството му, това ще представлява \"пресичане на червена линия\". \nПрез януари Комисията по ценните книжа и борсите на САЩ също започна разследване на фирмите, които по-рано е управлявал зетят и старши съветник на президента на САЩ Доналд Тръмп Джаред Къшнър. \nТогава източници на \"Уолстрийт джърнъл\" разказаха през изданието, че се проверява дали компанията \"Къшнър Къмпанис\", действаща в сферата на недвижимите имоти и строителството, се е опитвала да използва в свой интерес програмата за привличане на чуждестранни инвестиции чрез издаването на визи от категорията ЕВ-5 на богати чужденци. Тогава медията посочи, че през май 2017 г. представители на комисията са изпратили в компанията искане за предоставяне на документи, засягащи дадената програма.   \n", "date": "2018.02.21", "title": "Разследват бизнеса на зетя на Тръмп"}
{"url": "http://www.duma.bg/node/161314", "text": "Заместник-министърът на външните работи на Украйна за европейска интеграция Елена Зеркал заяви, че Беларус няма да може да вземе участие в мироопазващата мисия на ООН в Донбас, като член на Организация на договора за колективна сигурност (ОДКС). Доколкото ми е известно, Беларус не се е оттеглил от ОДКС и е член на тази организация, отбеляза Елена Зеркал. Изявлението на украинското външно министерство бе в отговор на предложението на президента на Беларус Александър Лукашенко да изпрати 10 000 миротворци в конфликтните региони в Източна Украйна.  \nТя също така отбеляза, че самопровъзгласените народни републики от Донецк и Луганск не са страни по преговорите. \nПо-рано обаче говорителят на Кремъл Дмитрий Песков заяви, че компромис може да бъде постигнат само с диалог, а в конкретния случай този диалог не може да се води само между Киев и Москва. Съставът на подобна мисия, начинът и целите на нейното разположение не могат да бъдат определени без съгласието на донбаските републики, допълни Песков в отговор на въпрос за отношението на Кремъл към възможността за разполагане миротворчески мисии от страна на Беларус, Финландия и Швеция. \nМакар и Киев, и Москва да поддържат идеята, остават разногласия по начина, по който да стане това. Според Москва мисията може да има за цел единствено безопасността на сътрудниците на ОССЕ, докато Киев настоява за по-широки правомощия и разполагането на мисията до границата с Русия.   \n", "date": "2018.02.21", "title": "Украйна не иска беларуски сини каски в Донбас"}
{"url": "http://www.duma.bg/node/161326", "text": "Искова молба до Окръжния съд за обявяване за нищожен сключения анекс към договора за наем с частната болница \"Вива Медика\" е подала МБАЛ \"Христо Ботев\" във Враца, съобщиха от държавната болница. \nДоговорът за наем на сградата, собственост на държавното лечебно заведение, е от 18 март 2009 г. Въпреки изрична забрана по Закона за лечебните заведения, през 2014 г. е подписан анекс за удължаване на договорните отношения до 18 март 2023 г. \nОт МБАЛ \"Христо Ботев\" припомнят, че на територията на държавна или общинска болница може да работи друго лечебно заведение само при условие, че извършва различни медицински дейности. При справка на официалната страница на здравното министерство обаче се установява, че двете лечебни заведения осъществяват идентични дейности в няколко отделения. \nЗа подадената искова молба надлежно са уведомени всички компетентни държавни органи, в това число и Специализираната прокуратура. \nДУМА припомня, че в началото на декември м.г. главният прокурор Сотир Цацаров обяви, че във врачанската болница има злоупотреби, които се разследват.   \n", "date": "2018.02.21", "title": "Държавна и частна болница във Враца се съдят"}
{"url": "http://www.duma.bg/node/161327", "text": "В служебния регистър на Изпълнителната агенция по трансплантация (ИАТ) в момента са включени 12 пациенти, нуждаещи се от присаждане на бял дроб. Това съобщиха за ДУМА от агенцията. Оттам поясниха, че дейностите по обмен на органи се осъществяват въз основа на двустранното споразумение между фондация \"Евротрансплант\" и ИАТ, което е подписано за неограничен период. То гарантира, че държавата ни отговаря на изискванията за качество и безопасност на органите за трансплантация, които се подават към алокационния център на \"Евротрансплант\", ако в България няма болен, който показва съвместимост с този орган. Документът дава възможност да подаваме органи към държавите членки на \"Евротрансплант\" и да получаваме от тях органи, в случай че в никоя от държавите, пълноправни членки, няма спешен пациент. \nДокументът дава възможност при съгласие на болница от държава, членка на \"Евротрансплант\", да се сключи и споразумение за прием на български пациенти за трансплантация, която не се осъществява в България. Такова споразумение за съвместна дейност е подписано между Трансплантационния център АКН във Виена и ИАТ, което е част от споразумението с \"Евротрансплант\", но е изтекло през 2017 г.  \nДва български екипа се подготвят за извършване на белодробна трансплантация, информират от ИАТ, но не уточняват кои са те. \nДУМА припомня, че миналата седмица парламентарната Комисия по взаимодействието с неправителствените организации и жалбите на гражданите включи в дневния си ред проблема за присаждането на бял дроб на български пациенти.    \n", "date": "2018.02.21", "title": "12 пациенти чакат за бял дроб, 2 български екипа се подготвят"}
{"url": "http://www.duma.bg/node/161361", "text": "След над едногодишна битка за спасяването за пътеката, която свързва двата столични квартала \"Дружба\" 1 и 2, Столичната община предприема първите конкретни мерки за отварянето й. Главният архитект Здравко Здравков е внесъл доклад в Общинския съвет, в който предлага изменение на Подробния устройствен план в района за предвиждане на пешеходна алея, която да осигури комуникационната връзка. Докладът трябва да бъде окончателно гласуван в четвъртък. Промяната ще даде възможност, след като се предвиди пешеходна алея, теренът да се отчужди от общината и да може да се ползва от хората.  \nДУМА припомня, че борбата на дружбенци започна преди повече от година, когато  скандалната пътека бе затворена от собственика на съседен терен. Оказа се, че тясната кална пътека попада в негов имот и мястото бе заградено. В момента старата пътека е част от двора на новопостроена двуетажна сграда, която обаче стои празна. Зелената площ също не се използва и е недостъпна. Хората от района излязоха на над 15 протеста в опит да защитят достъпа си до съседния квартал и близкия хипермаркет. В отговор на исканията им кметът на район \"Искър\" Ивайло Цеков тихомълком изгради нова пътека в близост. В момента обаче и тя се руши, тъй като през нея всекидневно минава тежка техника от близък строеж.   \n", "date": "2018.02.21", "title": "Нов опит да се спаси скандалната пътека в столичния кв. \"Дружба\""}
{"url": "http://www.duma.bg/node/161364", "text": "ПГ \"БСП за България\" ще гласува против искането за оставката на зам.-председателя на Народното събрание Валери Жаблянов. В случай, че той бъде отстранен, левицата няма да издига нова кандидатура за поста, увери Корнелия Нинова. Тя увери, че БСП стои твърдо зад Жаблянов. Лидерът на социалистите подчерта, че исканата му оставка не е нито юридически, нито политически издържана. По думите й Жаблянов не е ангажирал с нищо парламента в \"позиция, която е чисто партийна\". \n\"Не приемаме да се прехвърля върху нас отговорността за скандала, който създадоха ГЕРБ около Валери Жаблянов. С него те изместиха голямата тема - Луковмарш. Това са две различни неща. Те предизвикаха скандала и го пренасочиха\", категорична бе Нинова. Тя припомни, че позицията на БСП винаги е била срещу провеждането на Луковмарш и против проявите на фашизъм.   \n", "date": "2018.02.21", "title": "Няма да предлагат друг на мястото на Жаблянов"}
{"url": "http://www.duma.bg/node/161363", "text": "Принципно съгласие със законопроекта на БСП за изменение и допълнение на Наказателния кодекс във връзка с домашното насилие изразява прокуратурата на България. Държавното обвинение е изпратило на парламентарната комисия по вероизповеданията и правата на човека становище, в което обяснява позицията си. \nВ средата на януари ПГ \"БСП за България\" обяви, че ще инициира промени в НК, насочени за борба с насилието над жени и деца. Измененията предвиждат домашното насилие да се третира като престъпление от общ характер, а не както досега - от частен характер. До момента това не даваше възможност подобни нарушения да се преследват със способите на държавното обвинение, обясни Корнелия Нинова. Подобно изменение означава, че за започването на наказателно производство за насилие ще е достатъчна жалба до прокуратурата, а не само до съда. Тъжбата няма да може да бъде оттеглена по искане на подалото я лице, а по наказателното дело ще се провежда досъдебно производство, става ясно от мотивите за допълненията в НК. \nСоциалистите предлагат и създаване на квалифициран състав, с който се увеличават наказанията срещу лица, извършили насилие и особено в случаите на рецидив. С тези предложения изпълняваме онези изисквания на Истанбулската конвенция, които очакват от държавите да приведат националното си законодателство в този вид, обясни Нинова. В чл.296 от БСП предвиждат създаването на ал.4, според която при повторен случай на насилие \"наказанието е лишаване от свобода от една до пет години\". \nПрокуратурата споделя разбирането, че при актуалната уредба пострадалият е затруднен в ефективното доказване на фактите поради положението на зависимост, емоционална обвързаност и други подобни причини, които често могат да направят практически невъзможно организирането на обвинението от негова страна, пише в документа, подписан от зам. главния прокурор при ВКП Пенка Богданова. Според прокуратурата проектът съобразява пропорционално степента на намеса на държавата в отношенията между извършителя и пострадалия с оглед съществуващи между тях близост и родствени връзки. Държавното обвинение отбелязва, че измененията отчитат обществената опасност на престъплението и интереса на българските граждани и обществото като цяло. Нормативно обезпечава по-високата ефективност на разкриването и разследването на този вид деяния, пише в становището. \nБСП наскоро предложи и изменения в Закона за защита от домашно насилие. Социалистите предлагат във всяка област да бъде разкрит кризисен център за пострадали от домашно насилие, а в Националната програма за превенция и защита да се съдържа като мярка изграждането, поддържането и управлението на такива центрове.   \n", "date": "2018.02.21", "title": "Прокуратурата подкрепя идеите на БСП срещу домашното насилие"}
{"url": "http://www.duma.bg/node/161362", "text": "Синдикатът на служителите в затворите в България покани правосъдния министър Цецка Цачева на националния протест на служителите на дирекции \"Изпълнение на наказанията\" и \"Охрана\", който ще се проведе в събота. В отворено писмо председателят на УС на синдиката Христо Илков призовава Цачева да покаже с присъствието си, че защитава законните интереси на служителите. \n\"Тъй като измина дълъг период от време на обещания към служителите на ГД \"Изпълнение на наказанията\", на ГД \"Охрана\" и обществото, имаме нужда да разберем какви конкретни мерки са предприети от правителството и администрацията на Министерство на правосъдието за решаването на проблемите и овладяване на създалото се социалното напрежение и недоволство в системата\", пише в писмото. Синдикалистите допълват, че ако дойде, Цачева ще може да чуе без посредници мнението и притесненията на стотиците надзиратели. На национални протест, планиран за 24 февруари, се очакват около 2000 служители, членове на семействата им, общественици и медии, заявява Илков. \nДУМА припомня, че надзирателите настояват за увеличение на заплатите и приравняването им с тези на служителите в МВР. В края на януари при откриване на българското европредседателство Бойко Борисов извади допълнителни 100 млн. лв. за полицаите, за да спрат протестите си. Затова и в писмото има лек упрек към премиера, че протестите не са основание и мотив за подсилване на притесненията му \"да не изложим страната пред чужденците\".   \n", "date": "2018.02.21", "title": "Надзирателите канят Цачева на протеста в събота"}
{"url": "http://www.duma.bg/node/161360", "text": "Жалба в Административния съд в Стара Загора против решението за бюджета на община Братя Даскалови внесоха четирима общински съветници и двама кметове от БСП и местната коалиция \"Заедно за община Братя Даскалови\". Финансовият план бе в дневния ред на две заседания на местния парламент, но социалистите не приемат хаоса, в който е обсъждан и гласуван той. Според жалбата бюджетът е гласуван незаконосъобразно и при грубо нарушение на процедурата. \nНа първата сесия не са били подложени на гласуване предложения за ремонт на улици и мост, финансиране на спортен клуб, зала и ограда. На левите съветници не са били предоставени материали за извънредното заседание на 9 февруари. \"Не беше дадена и възможност на кметовете на кметства да упражнят правото си на съвещателен глас\", поясниха жалбоподателите. Същевременно приетият с мнозинство ремонт на кметството в с. Плодовитово не е отразен в бюджета. \nОграничено ни е правото да правим предложения, а направените не се подлагат на гласуване, което е в противоречие със закона и с принципите на демократичност, възмущават се общинските съветници.   \n", "date": "2018.02.21", "title": "Левицата прати бюджета на община Братя Даскалови в съда"}
{"url": "http://www.duma.bg/node/161301", "text": "Илия СТЕФАНОВ Темата за участието на баронеса Юлия Вревска в Руско-турската война 1877-1878 г. е била обект на внимание от автори у нас и в Русия. Моят интерес към тази тема е назад във времето. В периода 1967-1987 г. между Пазарджишки окръг и Ставрополския край са установени разностранни икономически и културни връзки. В края на този период се подготви за издаване исторически сборник на български и руски език. В него бе застъпена и темата за Юлия Вревска. Сборникът тогава не излезе. Настоящата статия е опит да се погледне към същността на войната от 1877-78 г. през живота и саможертвата на Юлия Вревска - образована и интелигентна жена от висшето общество, една от многото участници от тила на руската армия, допринесли за успешния победен завършек на войната, наречена Освободителна. Отговорите на въпроса: тръгват, бият се, защо - и преди и сега, поради различни причини е бил нееднозначен, понякога дори несъобразен с историческите факти. Още в хода на войната, Ф. М. Достоевски, един от авторитетите на Русия, който страстно и усърдно въздейства на общественото мнение за обявяване война на Турция с цел освобождаване на балканските славяни, има своите тъжни прозрения. В \"Дневник на писателя\" той пише, че веднага след Освобождението  Русия ще срещне неблагодарност и клевети \"... Те дълго, о, твърде дълго няма да повярват в безкористността на Русия... Те ще търсят от Англия и Германия да ги бранят от Русия... Ще изтъкват като политическа, а по-късно и като научна истина, че ако през тия 100 години, не би я имало освободителката Русия, те отдавна биха се освободили от турците, било благодарение на собствената си доблест, било с помощта на Европа... Нещо повече, ще говорят с по-голямо уважение за турците, отколкото за Русия... Ще се умилкват на европейските държави, ще клеветят Русия, ще бълват хули и клевети против нея... Естествено, в миг на някаква сериозна опасност, те непременно ще се обърнат за помощ към Русия...\". Разбира се, когато разсъждава по тази тема, Ф. Достоевски не твърди, че това ще бъде дело и позиция на народите като цяло. \n    Част от отговорите на въпроса за целта и същността на войната могат да се търсят и в житието на Юлия Вревска. Моралният и човешки подвиг на тази жена е трудно оспорим. Обясненията за него обаче са различни, с нюанси и полутонове. Ето мнение отпреди години: \"При обслужване на болните тя заболява от петнист тиф и след 15-дневно тежко страдание изпада в безсъзнание, изоставена от всички без всякакви грижи, далеч от близки и Родина умира.\" Друго мнение, 60 години по-късно: \"... Личността й е обвеяна в тайнственост. Никой от биографите й не е разгадал нейната душа - кого е обичала, какво е ненавиждала. Можем само да допускаме, че идването й в България не е само вътрешен подтик на жертвоготовност, а и бягство на чувствителната, мечтателна и интелигентна Вревска от празния светски живот. Бавното самоубийство, на което я обрича работата на милосърдна сестра, ясно говори, че тя при никакви обстоятелства не е желаела да се върне към предишния начин на живот. Но това не е достатъчно условие за нейния героизъм във войната, в която  кръвопролитията биха размътили разсъдъка на много мъже Колко ли силна трябва да бъде любовта към ближния, за да победи егото...\" Ю. Вревска умира на 37-годишна възраст. Участието й във войната и смъртта й е объркващо и от днешна гледна точка. В Руско-турската война 1877-78 г., участието на милосърдни сестри е по-масово и предварително подготвено. На фронта са изпратени 2300 сестри, заявленията за участие са над 3000.  \nЮлия Петровна Варпаховска е родена на 29 декември 1841 г. в гр. Старица, Тверска губерния. Баща й, ген. Пьотр Евдокимович Варпаховски се мести в различни гарнизони. Въпреки тези обстоятелства, Ю. Петровна получава добро образование. Възпитавана е като аристократка. Учи и в Императорския девически лицей. Когато Юлия Вревска е на 16 години, се установяват в гр. Ставропол. Един от офицерите, който воюва в този район, е ген. барон Иполит Ал. Вревски. Той владее чужди езици, според някои е един от най-интелигентните хора по това време. Тук се запознава с Юлия Петровна и през 1857 г. двамата сключват брак. Една година след това, в края на август (стар стил), ген. Вревски е тежко ранен в сражение край аула Китури и малко по-късно умира, някои твърдят - в ръцете на съпругата си. Всички тези наситени, драматични събития, военната обстановка около Ставропол, разкази за минали и настоящи сражения, за набезите на планинците, жертвите, смъртта на съпруга й със сигурност са оставили трайни следи в паметта и душевния мир на Юлия Вревска, и може да са част от обясненията за характера и постъпките й по-нататък. Юлия Вревска напуска Ставропол с майка си и по-малката й сестра и заминава за Петербург. Поема грижите за децата от първия брак на ген. Вревски. Тя е приета в Императорския двор като придворна дама на императрицата. Придружава я при пътуванията в Италия, Египет, Палестина.  Младата жена става част от висшето общество Прави впечатление с интелект и възпитание, с изящество и красота. През 1873 г. се запознава с И. С. Тургенев и стават близки приятели. В другарския кръг са и личности като: писателя Д. В. Григорович, художниците В. Верещагин, И. К. Айвазовски и др.   \n След Априлското въстание през 1876 г. някои от значимите и стойностни личности в Русия вдигат глас в защита на българите. Общественото мнение се променя и оказва натиск върху правителството за защита на българите, за обявяване война на Турция. На 24 април е обявена войната. Настроенията в големите градове на Русия симпатизират на българите. През пролетта на 1877 г., Ю. Вревска завършва курс за милосърдни сестри, организиран от Червения кръст. Продава свои земи и със собствени средства подготвя отряд от 22 сестри. За това става дума в писмо на И. Тургенев от 12 (25) май 1877 г. К. П. Обадовски, който се среща с Ю. Вревска през лятото на 1877 г. си спомня: \"... Тургенев пристигна заедно с една дама с дрехи на милосърдна сестра. Чертите на лицето й, необикновено симпатични, чисто руски, някак си хармонираха с облеклото й... Това беше баронеса Вревска. Тогава започваше войната за освобождението на България и баронесата бързаше към театъра на военните действия, за да работи там като милосърдна сестра. Нейното себеотрицание при гледането на ранените и болните и страшната й смърт от тиф, без всякаква помощ, сред безлюдната степ са много добре известни, за да пиша за тях. Тези дела я причисляват към оная група руски жени - героини, които дадоха  живота си за благото на ближния...  Вечерта преди заминаването, когато я видях, тя изглеждаше много възбудена и разбира се, не предчувстваше, че заминавайки за България, не ще се върне в родината си.\" \n    Юлия Вревска отначало работи в тилова болница между Унгени и Кишинев, след това в болница в гр. Яш. Работата е тежка, продължителна, изморителна. Военните действия се разширяват и ранените се увеличават. Започват епидемии. Ю. Вревска е имала право и възможност да вземе отпуска от 2 месеца, но се отказва. По собствено желание се включва в предния отряд на медиците, прехвърля се през переправата на Дунав и стъпва на българска земя. В едно от писмата си  до И. Тургенев от 27 ноем., тя описва накратко прехвърлянето: \"... Нощувах в българско село... Намери се за мен стая за спане... Двама войника ме заведоха на българска седянка, където девойки и ергени белеха царевица. Повечето от тях са много красиви... Приеха ме добре, нахраниха ме с боб с чушки, царевица, вино и ми предоставиха половината стая за спане, в другата половина легна хазайката с децата...\"    \n    Милосърдната сестра Ю. Вревска започва работа в болница щ48 край Бяла. Малко по-късно е изпратена на фронтовата линия. \"Тъжно е да гледаш герои, които търпят толкова лишения без ропот, при това живеят в землянки, на студа, с мишките, на едни сухари. Да, велик е Руският войник!\", отбелязва в свое писмо баронесата. Ю. Вревска заболява от малария. Болестта я изтощава още повече. След известно време се заразява от петнист тиф. Изнемощелият организъм се бори две седмици със смъртоносната болест, но не може да я преодолее. Погребана е в униформата на милосърдна сестра до черквата на Бяла. Гробът й е изкопан от войници, за които тя се е грижила. По-късно е поставен белокаменен паметник.  \n    Покрусеният Тургенев написва прощалните редове: \"...Тя беше млада, красива, висшето общество я познаваше, знаеха я дори държавници. Дами й завиждаха, мъжете вървяха след нея... Двама-трима тайно и дълбоко я обичаха.  Животът й се усмихваше, но има усмивки, по-лоши от сълзи Какви заветни съкровища бе съхранила тя в дълбините на душата си, на най-тайното място, никой, никога не е знаел, а сега, разбира се, няма и да узнае... дано не се оскърби милата й сянка от това късно цвете, което се осмелявам да положа на гроба й.\" \nНаучавайки за саможертвата на Юлия Вревска, силно впечатлен, Виктор Юго пише за нея и я нарича: \"Розата на Русия!\" \n    Житейският път и моралният подвиг на Юлия Вревска са отразени в музеите на Бяла, Русе, Плевен. През 1978 г. по екраните на кината в България и СССР е пуснат двусериен филм за Ю. Вревска \"Сестра на милосърдието\". Сценаристи: Симеон Лунгин, Стефан Цанев; режисьор Вадим Юсов. Ролята на Юлия Вревска изпълнява актрисата Людмила Савелиева (Наташа във \"Война и мир\").   \n", "date": "2018.02.21", "title": "Розата на Русия, откъсната за България"}
{"url": "http://www.duma.bg/node/161366", "text": "След като управляващите успяха да пробутат изграждането на граничната ограда да става без обществени поръчки, сега възнамеряват да направят същото и с ремонтните дейности по преградното съоръжение. Данаил Кирилов от ГЕРБ и Християн Митев от \"Обединени патриоти\" са внесли проектопромени в Закона за обществените поръчки, с които предлагат ремонтите да се договарят пряко. Предложението им е внесено в понеделник, а вече е разпределено за днес в парламентарната правна комисия. \nРемонтите, които се налагат било поради повреда на оградата от нарушители, било поради природни стихии или по други причини, трябва да бъдат извършвани максимално бързо, за да не се повишават рисковете за националната сигурност и да се противодейства адекватно на незаконната миграция, мотивират се вносителите. Законопроектът всъщност съдържа само един текст – корекция на чл. 13, ал. 1, т. 18 ЗОП, където след думата изграждане се добавя и \"поддръжка\".   \n", "date": "2018.02.21", "title": "Всичко по съоръжението ще е без обществени поръчки"}
{"url": "http://www.duma.bg/node/161305", "text": "Мариана ЕНЕВА В пъстроцветната палитра на Киномания винаги скъп подарък за очите и сърцето е руското кино. Дълбоко ценя и обичам филмите на необятната Рус, които наследиха мощните традиции на хуманното съветско кино, обновиха и съхраниха завещаните здрави основи и смело тръгнаха напред към модерните жанрове. С нетърпение чаках всяка прожекция и радостно бях изненадана от пълните салони с интелигентна и чувствителна публика. Например от спонтанната реакция на \"Pro любов. Само за възрастни\". Преди месец тръгна на големия екран тази комедийна антология с главен герой Любовта. А продуцентът с дарованието си обединява пластичния замисъл и осмисленото екранно време. Режисьор на този филм е творец, който не можем да забравим - Анна Меликян. Коя е всъщност тя и с какво ни покори? С удоволствие припомням интервюто, което имах късмета да взема преди време, излъчено по БНР. \n На показания в Международната конкурсна програма \"Русалка\" на 12-ия София филм Фест бе присъдена Голямата награда за най-добър филм. Призът бе даден на Анна Меликян за постижения в режисьорското майсторство, кинематографията, разкадровката, актьорската игра и заиграването с енергията и измислицата. Около Меликян нямаше навалица от журналисти и фоторепортери. Беше минала само първата прожекция на филма й, след пресконференцията се бе усамотила. Скромно и с желание прие поканата да разговаряме. Независимо, че \"Русалка\" е вторият й игрален филм, той притежава всички качества на истински доброто кино: изключителен сценарий, уверена режисура и превъзходен визуален стил. Преди интервюто Анна Меликян сподели: \"Не знам защо го заснех, нямах мотиви, сама написах сценария, при мен идеите идват някак си непонятно, изведнъж - така се роди тази история.\" \nЖивяла някога край морето Русалка на име Алиса. Тя оставяла живота да минава край нея, без да се бори, по своему протестирала, но се примирявала с променящите се условия и исторически събития. Единственото необикновено нещо у нея била дарбата да сбъдва желания. Когато се озовала не в страната на чудесата, а в метрополиса Москва, късметът й се усмихнал. Сред асфалтовата \"джунгла\", сред огромните реклами и  билбордове, сред пробляскващите разноцветни светлини, тя срещнала човек с кръст на гърдите, на който пишело \"спаси и закриляй\". Алиса погледнала младия мъж и животът й се променил завинаги... Изгубилата се Русалка искала да открие любовта и да помогне на всички да я намерят. Тази романтична история, майсторски замислена и брилянтно заснета, е модерна вълшебна приказка за въображението на едно момиче, изпълнена със сюрреалистичен хумор.  \nПосле идва \"Звезда\", вторият филм от замислената трилогия след \"Русалка\", третият е \"Фея\". И моят обичан филм за любовта, представен във Варна през 2016 г. и в Дома на киното през седмицата на руското кино - \"За любовта\". Подход към любовта на режисьор, който работи със зрителското подсъзнание, режисьор на неговото възприятие. За мъжете, за жените, за най-съществените неща в техните взаимоотношения в бляскаво изглеждаща Москва. Филмът е лекция за любовта, разглеждана от гледна точка на психологията и химията на взаимното привличане. Всичко това е разказано чрез няколко любовни истории за двойки, които са убедени, че отношенията им са по-специални и изключителни. Но най-стойностните са думите, казани от първата двойка: \"Да се прибираме вкъщи. Да си живеем живота.\" А тези думи означават край на любовта. Но и начало на същото време. \nПрипомних важните ленти на Анна Меликян с множество награди, за да проследя нейното творческо оптимизиране към модерното, динамичното кино! Успешните й филми предизвикват силен отзвук. Критиците я наричат режисьор на новата вълна в руското кино. Всяка нейна работа е наситена с ярки кадри, ироничен, но топъл хумор, подкупва с грижливото внимание към детайлите, старателното изследване на всеки епизод и персонаж.   \nВ това своеобразно градивно развитие се ражда \"Pro любов. Само за възрастни\". Филмът, продължение на споменатия касов \"За любовта\", вече преминава извън границите на Русия и се превръща в универсално \"обяснение в любов\". Колектив от талантливи режисьори, обединени от идеята, създава оригинална комедийна атмосфера; иронията стига до язвителен сарказъм и дори до абсурд. Сега Анна е съсценарист и продуцент, а като режисьор е признато явление на руския кинонебосклон.  \n Шест новели разказват различни кратки истории за любовта - този път с фокус не как да я открием, а как да я задържим. Дали с добрина, дали с готвене, дали чрез сексуални практики или размяна на партньорите... Сатира, стигаща до абсурд! В ролята на водещ, коментиращ философски събитията, е знаменитият американски актьор Джон Малкович; в другите главни роли участват известни имена като Фьодор Бондарчук, Анна Михалкова, Ингеборга Дапкунайте, Гоша Куценко, Виктория Исакова, Равшана Куркова, Максим Матвеев. Не мога да забравя героинята на Анна Михалкова (щерката на неповторимия Никита Михалков); изумителна, с големите чисти очи, с прилежността и наивността си тя смайва зрителя, доверил се на проникновените й актьорски превъплъщения.                                \nПрез 2017 г. Анна стана победителка на първия в историята конкурс за приза на кмета на руската столица \"За претворяване образа на Москва в киноизкуството\". Наградата - на стойност 50 млн. долара, й донесе филмът \"Pro любов\" (\"За любовта\"). \nВъпреки нюансираната религиозна тема, сюжетът е съвременен. Действието се развива в наши дни, главният герой е собственик на империя компютърни игри, създател на играта \"Коловрат\" (за прототип е послужил \"Вещера\"). Магическите елементи на играта ще бъдат вплетени като регресия- пътешествия в минали животи, които героят осъществява под хипноза. \"Аз два пъти преминах това състояние по време написването на сценария\"- уточнява Анна Меликян. В главната роля ще видим любимеца на нежната половина Константин Хабенский. Неговият герой влиза в храма и вижда себе си в лика на Христос, нарисуван от великия Андрей Рубльов; и той започва да усеща духовна връзка с иконописеца. Бюджетът предвижда нетипичните за режисьорката 124 млн. рубли. \nИ още за талантливото явление Анна Меликян. Всяко нейно творение като режисьор, сценарист или продуцент изненадва, предизвиква и доказва, че киното забавлява и обогатява. Докоснала се до славата с повече от 40 филма, самобитната кинематографистка утвърждава, \"че всяко кино е търсене на отговори, които е невъзможно да се намерят някога.\" \n                                                                           Блиц \n- Защо направихте \"Русалка\" и коя всъщност е тя, героинята на филма? Наблюдавам женско кино на този филм-фест. \n- В действителност имаме женско кино, главната героиня е младо момиче. Защо направих филма, това е сложно - аз просто избрах в огромния мегаполис една девойка и разказах нейната история. По принцип всеки човек може да разкаже всякаква история, тъй като мегаполисът е огромен, той е интересен с това, че в него съществуват различни планети, различен начин на живот; можеш да разкажеш ето тази история, можеш и друга. И не знам по каква причина, не ми е ясно защо това момиче ми беше интересно, съдбата на крехката необикновена девойка, дошла от малкия град. Попаднала в мегаполиса - лудия град, с друг ритъм на живот и съвсем различни ценности. Всичко е толкова несходно с нейната чиста и романтична душа, как тя оцелява в тази обстановка. Това ме вълнуваше и разказах нейната история. \n- Алиса някак си ми напомня френското момиче Амели Пулен на Одри Тоту - тя беше възторжена и успя да оцелее. Вашата Русалка щастлива ли е, намери ли това, което търсеше? \n- Това е сложен въпрос, тъй като за хората, които не са гледали още филма, не искам да разкривам финала. Затова пък ще кажа, че краят на този филм е много неочакван. И ще добавя, че тя е изпълнила своята мисия, това, за което е била родена въобще на този земя. \n- Това е глобално космополитно осмисляне на \"Русалка\" - защо сме дошли на този свят и изпълняваме ли своята задача тук, на земята. Въобще за женските съдби в киното, как върви този кинопроцес в Русия? \n - Струва ми се, че в Русия напоследък се появиха много жени режисьори и така се повиши вниманието към женските образи в киното. Защото режисьорът винаги разказва това, което му е близко, разбираемо; жените режисьори повече разказват за себе си - това е егоистична професия. Дали ще разказваш за космонавти или американци, винаги разказваш за себе си. Вече има много филми, в които главните герои са жени и ето на вашия фестивал беше показан \"Пътешествие с домашни животни\" на Вера Сторожева, \"Александра\" на Александър Сокуров. Така че интересът към съдбите на жените е голям. \n- Финалът на \"Русалка\" е изненадващ, неочакван и все пак... тъжен ли е ? \n - Зрителите, които гледат кино, споделят мнението, че това е тъжен край, но емоционално той е светъл и хората не излизат тъжни, а напротив - просветлени. В последния кадър от филма е момичето, а то се смее...   \n", "date": "2018.02.21", "title": "Непознатото женско кино "}
{"url": "http://www.duma.bg/node/161303", "text": "В България бързо се учим. \nОсобено държавниците и политиците ни. \nГолемите за света и доскоро приоритетни бяха т.нар. асиметрични заплахи, докато традиционните военни бяха игнорирани задълго. Не че светът беше станал по-мирен. Просто някому беше необходимо да оправдае дълбоките и непоправими реформи в националните държави, да ореже и трансформира възможностите за суверенна политика, че да ги превърне в послушни и зависими просяци. \nЕ, сега нещата се променят. \nПодготовката за голяма война, подхранвана от нарастващ по брой и тежест малки конфликти е в ход, но все още минава под взаимни обвинения за водени \"пропагандни\", \"информационни\", \"мрежови\" и \"хибридни\" войни или действия. \nВсъщност, откакто свят светува, всеки, който е имал възможност, е правил това. Но у нас онези, които поемат уж отговорността да управляват, след като безотговорно ликвидираха системата за национална сигурност, май вече с нетърпение чакат да бъдем въвлечени окончателно в световен конфликт, който да заличи престъпните им следи, с техните престъпни действия или бездействия. От които най-вече беше засегната системата за национална сигурност. \nАрмията ни днес, ако въобще я има, не става дори и за паради. За армията, ако се сети някой, то е заради скандал около някоя сделка, търг, конкурс и неправилно разпределени комисиони. \nДругото подсещане беше неспособността на МВР да се справи с обстановката около охраната на границите ни. Или по-скоро заради всекидневните скандали около тази друга дейност, превръщана от националния елит от години в хранилка. \nКой не знае, че границите бяха тупани като брашнен чувал и все пускаха? Първо пуснаха на безценица или направо без пари мрежи и колове. \nПосле станаха удобни места за трафик на контрабандни стоки - високодоходоносните канали станаха патент за мутри и политици, които контролираха системата и ГКПП, а за бедните и безработните зелената граница е \"куфарната търговия\". Същите канали се използваха за контрабанда, после за трафик на хора, а сега за регулирано и носещо високи доходи от напълно контролираната миграция. Напълно, да! Защото за някои световни играчи тя е инструмент. За международните терористи е цел, защото си осигуряват доходи от нея и едновременно чисти етнически територии за собствените политически проекти. За политиците от най-великите сили е средство, защото взаимно се притискат и обвиняват, докато постигнат споразумения във взаимна изгода. За организираната престъпност, защото така се сближава с политиците и терористите, като не иска властта нито на едните, нито на другите, но им осигурява логистика през контрол върху криминалните пазари на стоки и услуги. А на тези пазари хората са стока, независимо от подбудите да тръгнат по чужди пътища далече от родните си места. \nВ Конституцията пише, че гражданинът е суверен. Че никой не може да бъде суверен на своя народ също пише. Макар двете неща да се потъпкват непрекъснато. Пак от имащите власт елити. \nГражданинът е равноправен субект в сигурността, доколкото от нейното състояние и гаранции е зависим - в биологично, социално и политическо отношение. Но той споделя своя суверенитет по внушение на политическия елит, който го е убедил, че без него не може да се оправи, увековечил е своето благоденствие например със Закон за политическите партии, с Избирателен кодекс, с други стратегии, закони, решения. \nГражданите, сами и със своите разнородни социални групи, правят обществото, което също е субект на сигурността, а двете се превръщат в обекти, когато политическите ни елити превърнат вече подчинената държава в основен монополист върху сигурността. Неслучайно, освен че гарантиращата я система беше свита, удобно парцелирана, в голяма степен раздържавена, но и поставена в зависимост от волята на същите ни елити, за да пази първо тях. Така сигурност за обществото няма В действащата Стратегия за национална сигурност, която правителството на ГЕРБ, неудобно разкрачено между властта и опасността поради волята на външни фактори да я загуби, прибърза да не чака до \"2020\" и предложи нов вариант, та набързо да обяви Русия за основен враг. \nСигурно така управляващата коалиция, макар да го играе либерална, патриотична и още по-патриотична, прецени, че може да се крепи около трапезата на власт с благоволението на все по-нарастващото число световни елити, които припознават Русия само в това нейно качество. \nИмаше пак български правителства, които, въпреки поетите към ЕС ангажименти, упорито не искаха да се справят с престъпността, защото тя, конвенционалната, наричана от тях простовато \"битова\", рецидивната, професионалната, организираната, са все основания за критики, които властта услужливо търпи, когато те идват от Европа. \nЗащо ли? \nАми защото знаят, че оттам нищо не ги заплашва, докато слушат. \nА те това и са дошли във властта да правят, та с доказано послушание да получат индулгенции, срещу които да трупат скрито и бъдат държани във властта, изживяващи се като част от европейските и световните си събратя. \nЗа сметка на това индивидите - суверени, техните групи и общество, са оставени сами на себе си. \nСами да се оправят с претенциите си за състоянието на своето здраве, живот, чест и имот, оградени с престъпници. Които закон не ги лови, защото престъпниците долу са вързани с престъпниците горе, с тези отвън, а общото им влияние печели гарантирано. \nИ винаги! \nНивата и състоянията на престъпността за сметка на това остават скрити. \nРосен, докато убие масово, се оказва недосегаем за закони и норми, издирван уж от правосъдието, но не съвсем. При това като него са стотици и хиляди. Е, още не са станали убийци, но има време Нивата и състоянията на престъпността са предмет на анализи и оценки, чиято крива от години толкова стремглаво слиза надолу, че ако беше вярна тенденцията, досега престъпност и престъпник по земите български да не са останали. \nЧе по стара традиция, когато става въпрос за отчети, калемът играе яко, че още се планират нещата като по старите събрания, че отчетите и плановете са \"петилетни\" - никой не пита. \nВъпреки че една от държаните за тънкия край от външните фактори НПО - Центърът за изследване на демокрацията, огласи преди време данни, според които латентната престъпност съставлява 50% от общо извършените криминални деяния. Което ще рече, че цялата национална криминална статистика е подчинена да увековечава ери и епохи на успехи на няколко менкащи се и поради това без значение партии, с техните лидери и скрито осигурени поддръжници, включително сред и за сметка на престъпниците. \nТези числа означават, че МВР не е само безстрастен регистратор, но и активен фактор в отблъскването на молбите и жалбите на гражданите, оставени сами на себе си. \nИ днес се натъкваме на последното и поредно доказателство как се прави удобна полицейска статистика. В повечето медии е обявено, че в гр. Лом, в дома им са намерени майка на 84 г. и дъщеря на 66 г., първата убита, а втората с видими наранявания, целели да се раздели и тя с живота. Веднага удобно дъщерята е превърната в \"заподозряна за убийство\". Което няма да е никак трудно за доказване, защото тя няма друго какво да направи, освен да си признае. Междувременно си представете трескавата работа на местното и национални МВР-та. Трупът на майката и изпадналата в опасно безпомощно състояние нейна дъщеря са намерени от сестрата на последната, която е подала сигнал. Безпристрастната чиновническа статистика веднага е преценила, че след като има отнет човешки живот, има труп, оръдие на престъплението и все още жив човек, който лесно ще се докаже, че е причинил смъртта на жертвата, случаят е удобен за отчитане. Извършването на оглед, съдебно-медицински и криминалистически експертизи са рутинни, с предизвестен край. Регистрира се престъпление, при това тежко, кърваво, предизвикващо коментари, засилен обществен интерес и отзвук. И в тази вълна МВР-чиновниците, с подбиращите ги по свой образ и подобие политици, плуват превъзходно. \nПоявява се регистрирано убийство, което само след дни героични чиновници обявяват за разкрито. Може дори да има наградени. А в края на отчетния период към графата \"разкрити убийства\" се добавя още едно. Никой никъде няма да добави другата диагноза А тя е, че зад причините и условията една дъщеря да реши да отнеме първо живота на отдавна болната си и неподвижна майка се крият осъзнати мотиви, продиктувани от трайна безизходица, недостиг на парични средства, липса на алтернатива, заради невъзможност една нелечимо болна жена да получава достойни медицински грижи, обслужване и лекарства, които да правят по-лек оставащият й отрязък от живота. \nВсъщност зад мотивите на \"заподозряната за убийство\" стои волята то да е двойно, когато първото е последвано от второ, вече собствено убийство. Тази жена не е убиец, тя е самоубиец, помагащ преди това на майка си да си отиде бързо от този несправедлив живот. Ако църквата е справедлива, това са новите ни светици! А зад формирането на тези мотиви и крайни решения стои безхаберието на обществото, неспособността на политически, управленски и професионални елити. \nТе са над нещата. \nТехните заплати и социални придобивки са твърдо гарантирани. \nСухата статистика е удобен параван, зад който безродното чиновничество остава скрито. \nА зад двете се крият безотговорността на поколения политици, договорили криминалния преход, възползвали се от него и криещи се от отговорност зад гърбовете на европейски и световни елити, пред които приемат прозрачни обещания за битка с престъпността. \nВ която са съучастници! \nИ всички водят срещу нас \"хибридна война\" с все по-нарастваща тенденция тя да става \"гореща\".   \n", "date": "2018.02.21", "title": "Войните на елитите"}
{"url": "http://www.duma.bg/node/161367", "text": "Липсващата информация за доклад на ДАНС, посветен на състоянието на граничната ограда на България с Турция, накара БСП публично да призове главния прокурор Сотир Цацаров да го оповести. Корнелия Нинова отбеляза, че докладът е изпратен от \"Национална сигурност\" до прокуратурата, а от БСП искат резултат от него, тъй като проверката е по техен сигнал. \"Крият ли доклада на ДАНС за оградата? Спазват ли собствените си срокове? Ще има ли досъдебно производство? За какви пари става дума, за какви завишения на действителната стойност на оградното съоръжение?\", попита Нинова. \nЛидерът на БСП отбеляза, че още на 6 декември м.г. пред парламентарната правна комисия Цацаров  е заявил, че има доклади на АДФИ и ДАНС, в които се констатира завишение на проектната стойност в сравнение с пазарните действителни цени на оградата, имало и неосъществен контрол от възложителите. Тогава Цацаров обещал до седмица \"наблюдаващият прокурор от специализираната прокуратура да вземе решения, на основата на тези данни, дали да образува наказателно производство\". \"Поискахме от главния прокурор, с официално писмо, да ни информира докъде е стигнала проверката, но нямаме отговор. Затова питаме главния прокурор какво се случва и защо не ни се отговаря\", повтори Нинова, като подчерта, че оттогава са минали 6 седмици.  \nНародният представител от \"БСП за България\" Елена Йончева потвърди, че вече 10 дни настояват прокуратурата да им даде доклада по нейния сигнал. Лично съм се обаждала в ДАНС с настояване този доклад да бъде предоставен на нашата парламентарна група, посочи тя. Според нея докладът е \"разгромяващ\" и потвърждава тезата й, че има корупция. \"Настояваме прокуратурата да образува дело. Защо до този момент дело не е образувано? Това е скандално\", възмути се тя.  \n Йончева ще съди Цветанов \nЕлена Йончева ще потърси наказателна отговорност от зам.-председателя на ГЕРБ Цветан Цветанов. Повод за това са твърденията му, че е \"източвала КТБ с човек от най-близкото обкръжение на Цветан Василев\". \"Г-н Цветанов има опит в разпространяване на лъжи и клевети, на охулване. Поради тази причина Европейският съд по правата на човека е осъдил България поне шест пъти  -  именно поради лъжите, които г-н Цветанов изрича през последните години\", обясни Йончева. Корнелия Нинова заподозря, че атаките срещу журналистката са заради действията й по разкриване на една от най-големите корупционни сделки на правителството - тази с оградата.   \n", "date": "2018.02.21", "title": "БСП иска доклада на ДАНС за оградата"}
{"url": "http://www.duma.bg/node/161322", "text": "Любослава Русева Охраната на Брежнев била силно учудена, че нощната лампа в спалнята на съветския ръководител продължава да свети до 4 часа сутринта. Озадачени, бодигардовете се престрашили да погледнат през ключалката и останали втрещени: Брежнев цяла нощ методично прехвърлял ордените и медалите от сакото върху горнището на пижамата си и чак тогава лягал да спи. \nНавремето се разказваше и виц, че на Леонид Илич щели да му правят операция за разширение на гръдния кош, за да си носи медалите. Но действителността се оказа много по-смешна - на реверите му един ден грейна лъскава червена фльонга, измислена специално с цел да замества около 500 ордена с тегло около девет килограма... \nСлабостта на Брежнев да се самозасипва с отличия е наистина легендарна: в края на живота си той има повече награди от Ленин, Сталин и Хрушчов, взети заедно. Твърди се, че най-много харесвал военно-бойните ордени - четири пъти е обявен за Герой на Съветския съюз, при положение че званието се присвоява до три пъти. През 1976 г. сам се произвежда и в чин маршал и отива на поредната среща на ветераните от 18-та армия, където е служил. Влиза, заметнат с плащ, и обявява: \"Внимание! Влиза маршал!\" Отмахва плаща, показва на ветераните новата си униформа, сочи с пръст маршалските знаци и с насълзени очи промълвява: \"Дослужился!\". \nТъй като при погребение на съветски ръководител било прието в погребалната процесия ордените им да се носят върху плюшени възглавнички, след смъртта на Брежнев настанала същинска паника. Възглавничките не стигали, а нямало никакво време да се шият нови! И така се стигнало до решението върху всяка от наличните да се поставят по десетина отличия, за да може почетният ескорт на ковчега да бъде сведен \"едва\" до 44 опечалени офицери... \nЕ, вицът с пижамата може и да не е истина, но се доближава до нея - съветският ръководител обичал да се любува на медалите си и лично да ги полира със специална кърпичка. Някои от неговите най-близки съратници споделят, че това му отнемало по няколко часа, като често ги привиквал, за да им разказва с умиление къде и как е получил дадено отличие. Интересно е, че сред най-скъпите му била държавната награда на СССР за литература, връчена му за мемоарната книжка \"Малая земля\", в която описва \"решаващото си участие в най-възловите сражения на Отечествената война\". Откъси от пълното с измислици, хвалби и автоласкателства съчинение дори се четат по телевизията от един от знаковите артисти на Съветския съюз - Вячеслав Тихонов. Рецитират се и по тържествени събрания и концерти. Даже най-затънтените библиотеки са изрично задължени да разполагат с поне 100 екземпляра от \"Малая земля\", докато в същото време няма строго изискване за налични бройки от Большая советская энциклопедия... \nНа този фон българският министър-председател изглежда твърде скромен - досега е натрупал около стотина награди, изброени на личната му страница в интернет, в раздела за постижения. Освен това още не е издал книга, ако не броим научната му дисертация на тема \"Психофизическа подготовка на оперативния състав на противопожарна охрана за действие в екстремална ситуация на пожар\", с която към днешна дата се води доктор по психология. Навремето Крум Благов, вече покойник, я прочете и установи, че тя се състои от 181 страници, илюстрирани с 43 фигури и 25 таблици, което силно щеше да затрудни четенето й по телевизията. Да не говорим, че в края на труда, както е прието, имало и дълъг списък на използваната литература - 133 заглавия, включително на английски и немски, като сред тях били и трудовете на световноизвестния английски психолог от немски произход Ханс Айзенк. Само за сведение: Айзенк става популярен с това, че въвежда измерение на личността, което нарича сила на суперегото. \"Хора с висока изразеност по тази дименсия са по-скоро егоцентрични, импулсивни, равнодушни към другите, склонни да се противят на обществените устои. Те често са неспокойни, трудно контактуват, не срещат разбиране и нарочно причиняват неприятности на другите\", пише Айзенк след дългогодишни наблюдения върху човешката интелигентност. \nКато стана дума за интелигентност, все пак ще е справедливо да се каже, че българският министър-председател разполага с голяма библиотека. Засега на рафтовете й са поставени единствено рамкирани снимки от срещите му с държавни ръководители, но до края на третия му мандат има време, предполага се да я напълни и с книги. Иначе съществува сериозен риск да се окаже вярно, че през последните 9 години, с кратки прекъсвания, ни управлява илитерат, което не може да е истина, щом става дума за доктор по психология. И дори за носител на ордена \"Михаил Ломоносов\" - енциклопедистът, който открива закона за запазване на веществото при химически реакции, постулира закона за запазване на енергията, поставя основите на физикохимията, пръв установява атмосфера на планетата Венера, пише оди, сатири и т.н.! \nВпрочем мнозина от съветниците на Брежнев твърдят, че също никога не го били виждали с книга в ръка. Това обаче не му попречило да бъде на власт цели 18 години и само леко се усетило покрай здравословните му проблеми, започнали след изпадането му в клинична смърт през 1976 г. След като го спасяват, оттам нататък е придружаван неотлъчно от реаниматори с необходимата апаратура. Накрая вече не е в състояние да изпълнява и елементарните си протоколни задължения, разнасят го насам-натам заедно с тежките ордени, всички под сурдинка му се подиграват. И в един момент Брежнев не просто едва мести краката си, но и спира да разбира какво се случва около него. Превръща се в полужива карикатура на съветския строй и на самия себе си... \nСлава Богу, скоро на Бойко Борисов поне  \nбиха инжекции в колената и глезените за укрепване на хрущяла, за да може да спортува и да бъде в кондиция. Работата обаче е там, че мозъкът също трябва да се стимулира непрекъснато, а това става най-добре с четене. \"Четенето на книги подобрява концентрацията, развива въображението и формира интереси. Освен чисто интелектуален, тези позитивни ефекти имат и здравословен аспект. Концентрацията върху напечатан текст изгражда способността да фокусираме вниманието си. Това, от своя страна, е най-важното условие да получим знания от заобикалящата ни действителност.\" \nТвърдението е на авторитетни психолози, т.е. колеги на Борисов, които също така съветват да се четат много стихове, защото римата развивала мисленето. И веднага се сещам за едно стихотворение на Джани Родари със заглавието \"Титли\" и в превод на Валери Петров, което бих предложила на вниманието на премиера: \nПонеже мнозина живеят със мания \nда носят отличия, титли и звания \nсъс съответните към тях обръщения, \n\"Ваши Милости\" и \"Ваши Почтения\", \nпредлагам: тоз, който със своите лъжи \nе добил по-голяма известност, \nда се уважи \nс обръщение \"Ваша Безчестност\". \nТоз, който се счита над всеки закон \nсякаш крал е във своето кралство, \nда бъде наричан - то се знае, с поклон - \n\"Ваше Нахалство\". \nСледват: \"Ваша Пъзливост\", \n\"Ваша Крадливост\", \n\"Ваша Фалшивост\" \nи \"Ваша Бъбривост\", \nи още толкова, и тъй нататък, \nи този мой списък знам, не е кратък, \nно ако бъде в парламента прието \nда се титулува така всеки в лицето \n(дори някой пъзлив \nда бъде против, \nнякой зъл да не ще \nсвоя ранг въобще). \nпоне ще се знае, \nв тази наша държава \nкой точно какъв е \nи какво заслужава. И аз не го бях чела, ами го намерих случайно, докато търсех информация за страстта към отличията и желанието да се самоизтъкваш. Тя пък се оказа не просто страст, а мания - пcиxoлoгичecкo cъcтoяниe, xapaктepизиpaщo ce c бeзпpичиннa eyфopия, пpoявлeниe нa мнoгo интeнзивни нacтpoeния, xипepaктивнocт и нaлyднocти. Оттам пък следва, че маниаците са предразположени към pиcкови поведенчески прояви и страдат от пoявa нa xaлюцинaции и дpyги cмyщeния във възпpиятиeтo. \nВ този ред на мисли Брежнев например смело може да бъде наречен маниак, нареждайки се всъщност в една дълга редица от други самовлюбени управленци. Гай Цезар Калигула, да речем, си сложил титлите \"Звезда на народа, Баща на войската, Най-благочестивий, Превъзходния, Най-великий, Римски Зевс\", но за съжаление останал по-известен с името, с което го наричал Тиберий - \"Змия на народа\". Писала съм и за президента на Боливия Андрес де Санта Крус, който се представял за \"Велик гражданин, Възродител, Върховен главнокомандващ, Бригаден генерал на Колумбия, Велик маршал и миротворец на Перу\", така че да не се повтарям. Генерал Иди Амин Дада Умей в далечна Уганда обаче надминава всичките, като се самопровъзгласил за \"Негово превъзходителство пожизнения президент фелдмаршал хаджи доктор Иди Амин Дада, кавалер на \"Кръста Виктория\", ордена \"За заслуги\", \"Военен кръст\", властелин на всички земни животни и всички морски риби, последния крал на Шотландия, победител на Британската империя в цяла Африка и Уганда, професор по география, ректор на университета \"Макерере\". А най-смешното е, че той самият не можел да си изпише цялата титла, защото бил слабо грамотен... \nМежду другото, в \"Психология на маниака\" още през 1936 г. Иван Хаджийски е обяснил чудесно този феномен: \n\"Маниащината е амбициозност на посредствеността. Тъжното и смешното у маниака е несъответствието между неговото самомнение и качествата му, между неговите мечти и възможности, което несъответствие дава картината на неосъществимите му желания, или на манията му. Амбициозността на посредствения с високата си температура, като всеки афект, не му позволява да види границите на своето можене, признаците на безсилието, за да може да тегли естественото заключение: слагане примирено оръжието пред неумолимостта на необходимостта, по правилото \"не е лъжица за моите уста\". Маниакът продължава борбата на всяка цена - за да я превърне в едно мъчение на неосъществими мечти, на едно бавно крушение на манията или на маниите му.\" \nНеприятното е, че когато това крушение се случва на върха на държавата, вицовете съвсем не са решение. А иначе руснаците измисляха хубави вицове, някои и с оптимистичен финал, като този: \nПри Ленин беше като в тунел: наоколо тъмнина, а отпред - светлина. \nПри Сталин беше като в автобус: един кара, половината хора седят, а останалите се тресат. \nПри Хрушчов беше като в цирк: един говори, а всички се смеят. \nПри Брежнев беше като в кино: всички чакат края на прожекцията. \nИ той дойде, разбира се. Само дето, да повторя, прожекцията траеше 18 години...   \n", "date": "2018.02.21", "title": "Психология на маниака"}
{"url": "http://www.duma.bg/node/161320", "text": "Радославка Казанджиева* Уважаеми г-н министър, \nВ раздела на учебниците за X клас, с оглед запознаване на младите хора с т.нар. комунистически период от развитието на страната ни, няма ли да бъде обективно да бъдат включени и фактите, които ще предложа по-долу. \nПреди всичко ще предложа следното важно уточнение, а именно: българският народ, моят народ, от който съм все още част, не е живял и не е преминавал през комунистически период. Периодите, на които съм свидетел, бяха следните: \n1. Период на тежки следвоенни години, когато макар и много малка, разбрах какво е купонна система, какво е дефицит на стоки - майка ми ме пращаше за хляб срещу представяне на купон, а тя, за да ни облича със сестра ми, тъчеше сама плат, от който ни шиеше рокли. \n2. Изграждане на социалистическо общество чрез индустриализация на страната и развитие на по-ефективно селско стопанство - този път премина през национализация на предприятия и създаването на трудово кооперативните земеделски стопанства. Дали правилно е провеждана тази политика, не се ангажирам с преценка, защото може да не е обективна, но знам, че е ставало и по насилствен начин. Дали си е струвало това, мисля, че може да се прецени и след като се видят резултатите от следващия период, а именно: \n3. Периода на развито социалистическо общество, т.е. времето през 70-те и 80-те години на миналия век. Позволявам си да отбележа, г-н министър, че през този период Вие сте роден, а аз през този период се реализирах професионално успешно и съм изпитвала чувството на гордост, като българка от страна, приета в групата на развитите страни по световните технико-икономически критерии за това. \n4. Периода на прехода, за мене най-разрушителния в цялата ни история, но за него младите хора сами ще направят преценка. \nИ така, да се говори за \"комунистически период\" би било груба лъжа към историята ни и към младите хора днес. Моето поколение, когато бяхме млади, знаехме, че принципът на социалистическото общество е \"всекиму според труда\", а това значеше, че от нас се изисква много, много труд, за да участваме реално в развитието на страната ни. Да, наименованието на партията беше \"Българска комунистическа партия\", но това беше заради идеала, към който тази партия се стремеше и водеше народа си - идеал реален или химерен, но той почиваше на принципа \"всеки дава на обществото според възможностите си, но получава според потребностите си\". \nА сега за някои факти и постижения, които младите хора е добре и трябва също да знаят. \nКъм края на 80-години по технико-икономически показатели България беше на 28-о място в света. В света, не в Европа. На кое място днес тя е в Европа, младите хора знаят и на тях се разчита да я изведат от тази позорна последна позиция, да подобрят жизненото ниво на народа и да му възвърнат достойнството. \nЗа развитието на човечеството няма малки и големи народи. Всеки народ може да има принос в общочовешкото развитие. Имаме ли и ние принос в този процес? Ще посоча примери, които се отнасят към 1986 г., а страните са с наименованията си по това време. \n1. Разработеният и внедрен \"Метод за леене с противоналягане\", известен не само у нас, но и в света като \"Метода на Балевски - Димов\", е постижение с революционни последици за леярската техника и технология и за металознанието, като отрасъл. Произведени са над 20 хиляди тона алуминиеви отливки и над 250 оригинални машини за промишлено прилагане на метода. Методът получава признание в СССР, Италия, ФРГ, САЩ, Унгария, Полша, Румъния, Канада и др. Във Франция е създадено българско предприятие, което произвежда с български машини и по българската технология 250 хиляди алуминиеви джанти за леки автомобили годишно. \n2. Помни ли се все още името на Никола Райков Белопитов, с изключителния му принос в създаването и развитието на нашата родна електропромишленост. Създадено от него изобретение решава проблема със смущаващите шумове в слаботоковите съоръжения. Друго негово и на колектива, с който работи, изобретение - \"Метод и съоръжение за механизирано електроискрово напластяване на благородни, твърди и други материали\" е защитено с патенти в страни като САЩ, Франция, ФРГ, Италия, Швеция и др. и методът е известен в световната практика, като \"Метод на Белопитов\". \n3. С развитието на машиностроенето се поставя задачата за създаване и усвояване в производството на комплектни задвижвания за металорежещи машини с цифрово-програмни устройства (ЦПУ) и за роботиката. Колектив от Института по електропромишленост, в тясно сътрудничество със специалисти от заводите-производители \"Динамо\"-Сливен, \"Найден Геров\"-Русе и \"Елпром\"-Троян, разработиха оригинални технически решения, защитени с 13 авторски свидетелства. Създадените комплектни електрозадвижвания, освен в металорежещите машини с ЦПУ, намират приложение и при комплектуването на трансманипулаторите за складова техника и промишлените роботи, в тежкото машиностроене. Осигурени са основните технически средства - сервозадвижванията, необходими за автоматизацията и роботизацията на нашата промишленост. Променя се и структурата на промишлеността, като се преминава от производство и износ на единични изделия към производство и износ на комплектни системи с вложена висока наукоемкост и намалена металоемкост. За да не се утежнява текстът, ще спомена имената само на старши научните сътрудници Панчо Дундаров (с 21 изобретения, 4 от тях патентовани в чужбина), Енчо Попов (60 изобретения и повече от 20 патента в страни с развита промишленост), Румен Апостолов, Георги Георгиев, научните сътрудници Румен Атанасов (36 изобретения), Кръстю Станилов, проф. Христо Кацаров и др.  \n4. Български стъпални регулатори на напрежение работят в 35 страни от четири континента и заслуга за това има ст.н.с. т ст. Тони Драгомиров и колективът, с който работи. Създадени са серии от стъпални регулатори, като в тях са внедрени над 100 изобретения и това отрежда челно място на страната ни в света, както   и  специализация в производството им по линия на СИВ. Заводът за трансформатори в София е най-големият им производител сред специализираните фирми в света. Постигната е и продажба на лиценз, за една от сериите, на индийска фирма, клон на американската корпорация \"Дженеръл Електрик\". \n5. Българската система \"Изаплан\" за планетарно подаване на непрекъснат електрод при заваряване, създадена от Давид Самоковлийски и колектив, намира добър прием в много страни по света. Системата \"Изаплан\" е отличена със 7 златни медала на международни изложби. На световното изложение за заваръчна техника в гр. Есен, ФРГ, през 1977 г. тя е призната за едно от най-големите постижения в света след създаването на покритите електроди. През 1981 г. в Детройт тя е включена в листата на двадесетте най-представителни разработки, показвани в САЩ. Д. Самоковлийски е автор на 23 изобретения, като за някои от тях са издадени 75 патента в 18 страни. Лицензи са продадени във ФРГ, САЩ, Швеция и Франция. За качествата на системата \"Изаплан\" говори и записаното в протокол на независимата изпитателна лаборатория \"Юнайтед лаборатори\", САЩ, а именно: \"Изаплан\" превъзхожда. \n    \n", "date": "2018.02.21", "title": "Поне малко обективност, г-н министър!"}
{"url": "http://www.duma.bg/node/161368", "text": "Д-р Цветан Василев е предложен за изпълнителен директор на болницата във Видин. Това съобщи депутатът от ГЕРБ Владимир Тошев. По думите му здравният министър Кирил Ананиев изпратил писмо до настоящата директорка на болницата д-р Виолета Дочкова за организиране на общо събрание на акционерите, на което ще бъде избран нов директорски борд. Негов член от Видин щял да бъде д-р Борислав Милчев.   \n", "date": "2018.02.21", "title": "Видинската болница ще има нов директор"}
{"url": "http://www.duma.bg/node/161373", "text": "Крият ли доклада на ДАНС за оградата? Спазват ли собствените си срокове? Ще има ли досъдебно производство? Тези въпроси отправи към главния прокурор Сотир Цацаров Корнелия Нинова. Тя се възмути, че повече от седмица държавното обвинение не дава информация по доклада на ДАНС, посветен на граничната ограда. \nОт БСП смятат, че в него се констатира завишение на проектната стойност, има и неосъществен контрол от възложителите. \"Защо не е започнало разследване за тази огромна корупционна схема, за тази търговия с нашата национална сигурност? Това е въпросът, който опитваме да зададем вече 10 дни и на ДАНС, и на главния прокурор\", заяви Елена Йончева. \nЦацаров обеща развитие по въпроса още през декември м.г.   \n", "date": "2018.02.21", "title": "Крият доклада на ДАНС за оградата"}
{"url": "http://www.duma.bg/node/161349", "text": "МЕЖДУНАРОДЕН ДЕН НА МАЙЧИНИЯ ЕЗИК. За първи път се отбелязва през 2000 г. Чества се по инициатива на 30-ата Генерална конференция на ЮНЕСКО (1999) с цел да се съхранят застрашените езици на малките нации и народности. В света съществуват около 7000 езика, като почти 96% от тях се използват от малка група хора (около 4% от населението на планетата). 1677 - УМИРА БАРУХ СПИНОЗА, НИДЕРЛАНДСКИ ФИЛОСОФ (Р. 1632 Г.). Заедно с Рене Декарт и Готфрид Лайбниц е един от великите рационалисти във философията на ХVII в. Смята се за основател на съвременния библейски критицизъм. Неговият магнум опус е \"Етика\". Спиноза вярва в една детерминистична Вселена, в която \"Всички неща в природата произтичат от определена необходимост и с максимално съвършенство\". В света на Спиноза нищо не става случайно и нищо не е непредвидено. 1848 - КАРЛ МАРКС И ФРИДРИХ ЕНГЕЛС ПУБЛИКУВАТ КОМУНИСТИЧЕСКИЯ МАНИФЕСТ. Едно от най-значимите политически философски произведения. В предговор към немското издание от 1883 г. Енгелс заявява, че манифестът е дело основно на Маркс. В него философът изказва и твърдения относно Втория райх и възможността от евентуална война на народите. 1911 - В ДУПНИЦА СЕ РАЖДА ЛЕО КОНФОРТИ, БЪЛГАРСКИ ДРАМАТИЧЕН АРТИСТ (УМИРА 1970 Г.). Един от първите ни изявени естрадни изпълнители. Заедно с Димитър Бочев създава първата оригинална творба на българския телевизионен театър - \"Последна нощ\", излъчена на 15.X.1960 г. Участва във филмите \"Хитър Петър\", \"Любимец 13\", \"На всеки километър\" и др. 1916 - НАЧАЛО НА БИТКАТА ПРИ ВЕРДЮН, ЗАВЪРШИЛА С НАД ЕДИН МИЛИОН ЖЕРТВИ. Сражението между армиите на Франция и Германия е едно от най-продължителните и кръвопролитните, известно като \"месомелачката\", през Първата световна война (1914-1918). Завършва едва през лятото, без някоя от страните да получи надмощие. Смята се, че в тази битка за пръв път е използван лозунгът \"Но пасаран!\", изразяващ твърдото намерение за неотстъпване от дадена позиция и нейната защита до последно. Авторството се приписва на френския ген. Робер Нивел, а някои твърдят, че пръв го е употребил маршал Филип Петен. 1984 - УМИРА МИХАИЛ ШОЛОХОВ, РУСКИ ПИСАТЕЛ (Р. 1905 Г.). Най-популярните му произведения са романите \"Разораната целина\" и \"Тихият Дон\". С втория става лауреат на Нобелова награда през 1965 г. По време на Втората световна война е военен кореспондент на в. \"Правда\", публикува и глави от новия си роман \"Те се сражаваха за Родината\". След войната излиза разказът му \"Съдбата на човека\". През целия си живот живее в родното си място - селището Вьошенская, Ростовска област, където и умира.   \n", "date": "2018.02.21", "title": "Датата"}
{"url": "http://www.duma.bg/node/161325", "text": "Нямаме проблеми да се разплащаме с нашите европейски партньори по отношение лечението на българските граждани, каза здравният министър Кирил Ананиев. Той обвини управителя на НЗОК проф. Камен Плочев в серия от лъжи по скандала с поисканата от него актуализация на бюджета заради дългове към чужди здравни фондове. Ананиев обясни, че по закон управителят на НЗОК внася проектобюджета й в Надзорния съвет, и показа докладната, с която Плочев в края на м.г. предложил как да се разпределят разходите по отделните пера. \"Това, което проф. Плочев е предложил по време на бюджетната процедура за разплащане с чужди здравни каси, това е заложено в бюджета на НЗОК\", заяви Ананиев. По думите му страната коректно плаща своите задължения и няма финансови причини да бъде отказвано лечение на български граждани. \nОт думите на Ананиев стана ясно, че Плочев написал 2 писма - едното до него, а другото - до депутатите. \"В самото начало двете писма са идентични - посочват какво е състоянието и какви са задълженията към другите здравни каси. Втората част на двете писма обаче е съвсем различна. В писмото до мен се поставя въпросът, че МЗ трябва да издължи на НЗОК 18 млн. лв. за процедури по формуляра S2 за лечение на български граждани зад граница. В писмото до НС се иска актуализация на бюджета на НЗОК чрез допълнителна субсидия от 140 млн. лв. от държавния бюджет. Това означава актуализация на държавния бюджет. Единственият закон, който не може да влезе директно в Народното събрание, е именно Законът за държавния бюджетУ. \nКакто ДУМА писа, 271 млн. лв. са общите задължения на България към европейски публични фондове. За т.г. са предвидени в бюджета на НЗОК 70 млн. лв. за разсрочени плащания. М.г. след преизпълнение на приходите, на европейските каси извънредно са преведени 2 млн. лв.   \n", "date": "2018.02.21", "title": "Нямало финансови причини за отказ за лечение на българи в чужбина"}
{"url": "http://www.duma.bg/node/161369", "text": "Граждани от столичните квартали \"Дружба\" и \"Младост\" излязоха на протест пред бившия партиен дом срещу предлаганите от мнозинството промени в Закона за застрояване на София. Там те бяха обсъдени на дискусия преди второто им гласуване в пленарна зала, организирана от Комисията по регионална политика, благоустройство и местно самоуправление. \nХората се обявиха срещу даването на възможност терени за озеленяване да се преотреждат за застрояване. Според тях с промените в закона не се затварят вратички за застрояване и се позволява безконтролното изникване на небостъргачи в целия град. Освен това драстично се намаляват максималните височини в зоните без ограничения.  \nНа протеста присъстваха и кметът на район \"Младост\" Десислава Иванчева, и заместничката й Биляна Петрова, според които част от сегашната защита за зелените площи в София пада и те ще могат да се застрояват по облекчена процедура. \n\"Категорично възразяваме по предложението за зоната за високо строителство в район \"Младост\", която ще доведе до плътно, високо застрояване и невъобразим транспортен хаос. Не може само една зона да поеме високото строителство в който и да е район в София\", заяви общинската съветничка от БСП Милка Христова. Тя бе подкрепена от колегата й от левицата Борис Цветков, според който вече няма да има нужда от обществено обсъждане за строежи в София, включително на небостъргачи.   \n", "date": "2018.02.21", "title": "Граждани на протест срещу промени в Закона за застрояване на София"}
{"url": "http://www.duma.bg/node/161370", "text": "ГЕРБ спешно променят Закона за противодействие на корупцията и отнемане на незаконно придобитото имущество само месец след обнародването му в \"Държавен вестник\". Причината е текст, забраняващ на общинските съветници да бъдат еднолични собственици, съдружници, членове на управителни, надзорни или контролни съвети на търговски дружества, които имат сключени договори с общината, в която са общински съветници, както и с фирми с общинско участие. В понеделник депутатите от ГЕРБ и \"Обединени патриоти\" Данаил Кирилов и Христиан Митев са внесли проектопромени в деловодството на парламента. \nИзмененията вкарват гратисен период до 1 декември 2019 г., в който общинарите да изпълнят правилата за конфликт на интереси. Дотогава те трябва да решат дали да са общински съветници или да запазят бизнеса си, ако той е обвързан с общината. В приетия набързо антикорупционен закон общинарите трябваше да декларират промени в статута си до 23 февруари. В новите текстове се предлага законът да се смята за влязъл в сила от 23 януари, въпреки че бе обнародван 4 дни по-рано. По този начин ще се удължи и времето за доизкусуряването на подзаконовите нормативни актове за новата антикорупционна комисия. \nДУМА припомня, че Националната асоциация на председателите на общински съвети се оплака преди две седмици от ограничението в закона. \"България може да остане без общински съветници. Законът им забранява да участват в търговски дружества, които имат договори с общините. Много от тях вече изпълняват задълженията си неправомерно\", заяви Красимира Германова, председател на Общинския съвет в Созопол. С новия закон ограниченията за общинските съветници са изключително разширени, коментира юристът Евгений Мосинов, общински съветник и председател на Комисията за предотвратяване и установяване на конфликт на интереси в Бургас. Според него и антикорупционният закон \"като всеки набързо написан закон, е лошо написан\".   \n", "date": "2018.02.21", "title": "ГЕРБ поправя спешно новия антикорупционен закон"}
{"url": "http://www.duma.bg/node/161321", "text": "доц. Въто Христов, \nпроф. Николай Тодоров \n    През миналата година се навършиха 70 години от основаването на Зоотехническия факултет. По повод на годишнината група професори и специалисти по животновъдство от различни политически партии, разтревожени от незадоволителното състояние на отрасъла, отправиха до министъра на земеделието и храните Румен Порожанов писмено предложение за провеждане на среща и Национално съвещание по проблемите в сектора. Изненадаха ни отговорите и прехвърлянето на предложението от институция на институция.      А отговорите се свеждаха до следното:  нека учените и специалистите да си провеждат научни конференции, кръгли маси и други мероприятия и да си обсъждат проблемите на животновъдството. От опит знаем, че приказките на подобни мероприятия не дават резултат. Съюзът на икономистите в България, Институтът по животновъдни науки в Костинброд, Земеделският институт в Стара Загора, Аграрните факултети в Пловдив и Стара Загора, Институтът по планинско животновъдство и земеделие в Троян, на изложение Агра в Пловдив и др. са провели много подобни конференции. Резултати - никакви.  \nОт групата бяха определени трима човека, които да се срещнат с министъра на земеделието и храните и да се опитат да го убедят в необходимостта от провеждането, под негов патронаж, на национално съвещание. А също и какви доклади да се изнесат, участници, време, място и т.н. Секретарките на министъра знаят колко пъти е напомняно за исканата среща... Отговорът винаги е бил - срещата ще се състои, ние ще ви се обадим. И ние чакаме повече от 8 месеца.  \nА проблемите в животновъдството, които ни тревожат, са много и не търпят отлагане. В следващите редове ще изложим основните от тях. \n    Годините след промените (1989 г.) вече наближават 30. За това време населението на България намаля почти с 2 милиона (20%). Българската земя обедня на хора, но тя обедня още повече на животни и птици (Табл. 1). Таблица 1. Селскостопански животни, в хил. броя \nВид и категория    Години \n    1989    2006    2016 \nГоведа-всичко    1613    628    558 \n  в т.ч крави    648    361    357 \nБиволи-всичко    23    8    12 \n  в ч. биволици    11    5    8 \n Овце-всичко    8609    1635    1360 \n  в т.ч. майки    5289    1296    1129 \nКози -всичко    436    549    238 \n  в т.ч. майки    351    480    199 \nСвине-всичко    4149    1013    616 \n  в т.ч. майки    392    96    65 \nПтици-всичко    41905    20156    13700 \n   \nИзточници: Статистически годишник на България, 1991 г. Аграрни доклади на МЗХ 2007-2017 г. \n    По данните в таблицата могат да се направят много коментари и изводи. Ние ще се спрем само на няколко.  \nНалице е рязко намаление на всички видове животни. Показателно е намалението на основните стада: на свинете 6 пъти; на овцете 4,6 пъти; на козите 46%; на кравите 45%; на птиците - 3 пъти. Противно на очакванията намалението продължава и след приемането ни в ЕС - говедата с 90 хил. - овцете с 506 хил., козите с над 291 хил., свинете с 397 хил., птиците с 6,5 млн. броя. Положително е, че броят на кравите се запазва на около 360 хил. През последните години се появиха 86 хил. крави и 130 хил. овце за месо, които са включени в общия брой.  \nЩе отбележим още един неблагоприятен факт за 2016 г. - високия процент на кравите - 66% от общия брой на говедата и на овцете-майки - 83%. Тези високи проценти говорят за други слабости, които ще коментираме по-нататък. Намаленият брой животни обуславя и намаленото производство на животински продукти (Табл. 2). Таблица 2. Производство на животински  \nпродукти, в хил.тона/литри \nПродукти    Години \n    1989    2006    2016 \n1. Мляко - всичко    2438    1516    1115 \n  в т.ч. краве    2073    1289    989 \n           биволско    17    7    9 \n            овче    277    108    77 \n               козе    71    102    40 \n2. Месо - всичко    820    232    212 \n   в т.ч. ЕРД    130    23    17 \n            ДРД      87    24    12 \n            свинско    430    78    73 \n             птиче    190    107    110 \n3. Яйца, млн. броя    2726    1595    1331 \n        \nИзточници: Статистически годишник на  Република, България 1992 г.,  \n                  Аграрни доклади на МЗХТ, 2007 и 2017 г \n    Когато човек разглежда данните за производството на животински продукти, тревогата му нараства. След политическите промени през 1989 г. общото количество на млякото е намалено 2,1 пъти, на овчето 3,6 пъти, на кравето около 2 пъти, на козето 1,8 пъти и на биволското близо 1,9 пъти. След 2006 г. намалението продължава, като най-голямо е при козето - 2,5 пъти. Положително е, че през 2016 г. има увеличение на биволското мляко и на средната млечност от овца, която е достигнала 77 л, срещу около 50 л преди 1989 г. Но само това. \n    Средната млечност от крава се задържа в рамките на 3600-3800 литра в продължение на повече от 30 години. Намалява броят на кравите за мляко, а средната млечност е същата. Логиката изисква друго. Страните от социалистическия лагер, които станаха членове на ЕС, за това време удвоиха продуктивността. Да не говорим, че някои европейски страни достигнаха 9-10 хил. литра. За обвързано подпомагане на крави за мляко през 2016 г. са изразходвани 70 млн. лева, други 23 млн. лв. са дадени за крави и 22 млн. за овце и кози под селекционен контрол. Търсихме в Аграрния доклад  на МЗХ да намерим данни за млечността на кравите, овцете и козите, които се контролират, но не ги намерихме. Тук въпросите са два -  парите ли са малко или са изразходвани неефективно? \n    При производството на месо данните са още по-тревожни, дори стряскащи. Общото количество е намаляло 3,9 пъти, от ЕРД - 7,6  пъти, от ДРД - 7,2 пъти, от свинете - 6 пъти и с най-голямо количество - 357 хил. тона. Не знаем как управляващите, пък и опозицията си представят едно намаление с 600 хил. тона месо в кланично тегло. Сигурно ще се успокоят, че след приемането ни в ЕС намалението не е голямо - само 20 хил. тона. Но при овцете и козите, които ние считаме за традиционни сектори, намалението е 2 пъти и производството е символично. \n    Когато съпоставим данните за произведеното месо от ЕРД с броя на кравите и биволиците ще установим, че от една бройка е получено едва 47 кг. Произвеждали сме по 180 кг, а страните членки на ЕС сега произвеждат от 200 до 240 кг. Тук има и друг парадокс - кравите за месо нарастват (заедно с юниците) на 86 хил. Само те биха могли да произведат посочените в таблицата 17 хил. тона. За тези крави по програмата за месо през 2016 г. са изплатени близо 25 млн. лева. Възниква въпросът - къде е месото или защо не е произведено. Толкова ли са кравите от месодайните породи, колкото са подадени в статистиката?  \nДруг въпрос е къде се добива месото - в кланиците 6860 тона, и в стопанствата - 10 605 тона. Но и в двата случая месото е малко. Основните причини са две - клането на повечето телета от кравите за мляко скоро след отелването и сивият сектор. Но няма кой да сложи ред. На въпроса, зададен преди години - защо не угояваме телетата, от МЗХГ отговориха - нямаме месодайни породи. Е, сега имаме, но пак не угояваме. Защо не се дават пари и за угоени, и предадени млади говеда? Убедени сме, че ако това стане, месото ще се увеличи. \n    Производството на месо от ДРД, изчислено на една условна глава, също е малко - едва 9 кг, срещу повече от 15 кг преди промените. И тук картината е подобна на тази при говедата. Тези нерадостни данни не ни пречат да водим преговори с арабските страни и дори сключихме спогодба с Франция, че ще им изнасяме агнешко месо. \n    При производството на яйца (табл. 2) се наблюдава същото, голямо намаление, както при останалите животински продукти. \n    Данните за 2016 г. за броя на различните видове животни и получената от тях продукция отговарят на един важен икономически въпрос.  Защо е нисък процентът на общия доход  от животновъдството - едва 28%, отнесен към растениевъдството, а от общата селскостопанска продукция е 25%. При едно многоотраслово земеделие, животновъдството може и трябва да надхвърля 50%, както е било в миналото у нас. Нима не се знае, че увеличението на брутната добавена стойност от полското производство минава през животновъдството - хранителната промишленост и търговията. \nИзвестно е, че консумацията на животински продукти е един от важните критерии при определяне на жизнения стандарт на един народ. Каква е тя у нас? В навечерието на промените средно на човек бяхме достигнали 190 кг мляко и млечни продукти, 78-80 кг месо и месни продукти и 250-260 броя яйца. Тогава населението наброяваше кръгло 9 млн. Като се видят данните в таблица 2, се получава представа и за количествата, които се изнасяха. Бяхме известни с тази си дейност в много арабски страни, Съветския съюз, Италия, Франция (агнешки бутчета), Куба и др. Сега консумацията е намаляла - за мляко и млечни продукти на 170 литра, за месо и месни произведения на 45-50 кг и на яйца на 130-140 броя. Населението е на прага на 7 млн.  \nБедата и тревогата ни е още по-голяма, защото тази ниска консумация се осигурява с огромен внос. Вносът на свинско месо през 2016 г е 107 хил. тона. Дори на птиче месо сме нетен вносител - изнасяме 41 тона, а внасяме 102 хил. тона. Половината от консумираното говеждо месо също е внос. Валутното салдо при месото и месните произведения е отрицателно с 159 млн. евро, при млякото и млечните продукти с 33 млн. евро, на други вносни животински продукти още 7 млн. евро. Само при търговията с живи животни имаме положително търговско салдо, възлизащо на скромната сума от 16 млн. евро. Добре се представихме на изложението \"Зелена седмица\", състояло се т.г. в Берлин, бяхме и партньор. Похвалиха ни домакините и посетителите. Ние пропуснахме да им благодарим за свинското месо и кравето масло, което ни изпращат. Преди години немски журналист, посетил България, написал в техен вестник, че в едно месопреработвателно предприятие видял български салами, произведени от баварски прасета. Това продължава и сега. На още много страни трябва да благодарим, че ни допълват трапезата с техни животински продукти, макар качеството им не винаги да е добро.  \nКаква логика има в увеличаване на чуждестранните туристи и да увеличаваме вноса на продуктите за тяхното хранене. \n    Производството на свинско месо и птичи продукти е на високо технологично равнище. Имаме и отделни много добри кравеферми и овцевъдни стопанства. В Европа има много високопродуктивни ферми. Ще се заемем ли с масовото внедряване на добрия опит, за да интензифицираме производството на животински продукти и увеличим тяхното количество? \n    Налице са много пропуски и в подготовката на кадри за животновъдството, които трябва да са двигатели на научно-техническия прогрес. Учебните програми се нуждаят от съобразяване с днешните условия в животновъдството и на постъпващите студенти. Повечето от тях са с много нисък успех и отпадат още първата година на следването. Налага се да се засили подготовката по основните дисциплини - хранене на животните, генетика и развъждане, репродукция и животновъдните дисциплини. Трябва да отпаднат и да се намалят редица дисциплини, които разсейват усилията на студентите и понижават подготовката. Средното професионално обучение също се нуждае от редица подобрения, което да повиши много ниския процент на постъпващите на работа в животновъдните ферми. \n     \nВ България условията за производство  на животновъдни продукти са по-добри от много страни на ЕС. Имаме достатъчно земя, произвеждаме годишно около 9 млн. тона зърно, от което изнасяме около 6 млн. тона. Произвеждаме 2 млн. тона маслодайни семена, от които повече от половината изнасяме. Изнасяме и други източници на белтъчини - слънчогледов шрот, изсушен спиртоварен остатък и царевичен глутенов фураж. Имаме добри условия за отглеждането на царевица за силаж и на люцерна, които са основни за храненето на преживните животни. Не се оползотворяват рационално и пасищата. Главната пречка за увеличаване на производството на животновъдни продукти е в прекомерната концентрация на земеделската земя и липсата на знания, опит и интерес в едрите собственици за отглеждане на животни и увеличаване на доходите от единица площ.  \n    По европейските критерии едри стопанства са тези, които обработват над 1000 дка земя. У нас те са 5801 броя, или 2,8% от общия брой. Те владеят (обработват) над 30 млн. декара (81,2%) от земята, но отглеждат само 12-13% от животните. Това се равнява на 5-6 приравнени животновъдни единици на 1000 дка, срещу 55-60 от техните европейски колеги. Как да ги накараме с икономически мерки и с държавно регулиране да отглеждат животни? Добри възможности ни предоставя ОСП, която ни предоставя огромни финансови средства.  Но как ги използваме?  На България й трябва една реалистична програма за развитие на животновъдството, която да осигури: превръщане на голяма част от зърното и белтъчните фуражи, които произвеждаме, в животински продукти; стимулиране производството на царевичен силаж, люцернов сенаж за преживното животновъдство; икономически стимули за отглеждането на животни. Така ще произвеждаме по-качествени и достатъчно животински продукти за здравословното хранене на хората. Това не означава да забраняваме вносът. \n    Такъв тип въпроси искахме да обсъдим на несъстоялата се среща с министър Порожанов и на националното съвещание по проблемите на животновъдството. На България е необходима една реалистична програма за развитие на животновъдството, която да осигури: животински продукти за здравословно изхранване на населението и да не бъдем нетен вносител; продукция за експорт; количества за бъдещо нарастване на консумацията. За всичко това имаме прекрасни условия. Тези въпроси е необходимо да станат достояние на всички земеделски производители и българи. Народът ни иска да яде наши качествени животински продукти. Ще ги осигурим ли?   \n", "date": "2018.02.21", "title": "Животновъдството ни ударно затъва, а властта нехае "}
{"url": "http://www.duma.bg/node/161328", "text": "Столичната община се кани да изтегли заем до 67 млн. евро, за да изгради спорната инсталация за изгаряне на сметта, която остава след преработката й в завода за отпадъци. За поемането на огромния дългосрочен дълг обаче първо ще бъдат попитани столичани на обществено обсъждане. На 28 февруари те трябва да дадат мнението си дали са съгласни Столичната община да вземе заема от Европейската инвестиционна банка. Предвижда се той да бъде изплащан от бъдещи приходи от \"Топлофикация-София\", като по него няма да има предвидено обезпечение. Средствата от заема са за съфинансирането на проекта от страна на кметството. Останалата част от сумата ще дойде по Оперативната програма \"Околна среда 2014-2020 г.\" чрез Европейския фонд за регионално развитие. Очаква се целият проект да струва 157 млн. евро без ДДС. Тази стойност обаче нараства всяка година. \nИнсталацията за изгаряне на така нареченото РДФ гориво, което остава след преработката на боклука в завода в с. Яна, местност \"Садината\", получи положителна екооценка от Министерството на околната среда и водите през 2016 г. През м.г. Столичният общински съвет окончателно даде съгласие София да кандидатства пред оперативната програма за финансирането на проекта. Тогава обаче не стана ясно каква част от сумата ще трябва да поеме Столичната община. \nНамерението й е РДФ отпадъкът да се оползотворява и да произвежда енергия. Години наред обаче се чуват много гласове срещу инсталацията, която ще бъде разположена на площадка на ТЕЦ-София в район \"Сердика\". Според еколози изгарянето на отпадъка ще добавя още 13 тона фини прахови частици във вече замърсения въздух на столичани. \nВ момента общината е принудена да праща обработения отпадък до няколко циментови завода за изгаряне. Преди около година два от тях отказаха да приемат РДФ горивото заради неподходящи показатели за изгарянето му. Още тогава общински съветници от БСП изразиха тревога за реализацията на крайния продукт от работата на завода.   \n", "date": "2018.02.21", "title": "София тегли огромен заем за горене на смет, връща го парното"}
{"url": "http://www.duma.bg/node/161365", "text": "За незабавна актуализация на държавния бюджет и този на НЗОК настоява БСП. Формален повод за това социалистите взеха от вихрещия се скандал между здравния министър Кирил Ананиев и шефа на касата проф. Камен Плочев. \"На г-н Плочев му се иска оставката за това, че зад гърба на министъра е поискал от НС актуализация на бюджета. Направил е нещо законно. Управляващите го обвиняват, защото се случва още през февруари. Ако за това му се иска оставката, то министър-председателят отдавна трябваше да подаде своята, защото през януари изхарчи приблизително същата сума от 200 млн.лв., само че незаконно, еднолично. Извън Закона за бюджета, за да потушава бунтове и да си купи спокойствие\", заяви Корнелия Нинова. Според нея така излиза, че искат оставката на някой, който се придържа към закона, а премиерът прави същото, но извънзаконово с парите, които МС изхарчи със свои решения от началото на годината.  \nВ здравеопазването цари пълен хаос, категорична бе Нинова. Тя припомни, че, откакто са в управлението, ГЕРБ смениха десетина министри, те извършват и рокадите в ръководството на НЗОК. Лидерът на БСП отказа да вземе страна в спора между Плочев и Ананиев, но отбеляза, че случващото се говори за слаба координация и липсата на екипност. Едната ръка не знае какво прави другата, но това си е между тях, отбеляза тя. \n\"Истинското решение на проблема е актуализацията на здравния бюджет и на държавния. Да влязат незабавно в парламента, там да се реши къде отиват парите на българите\", настоя Нинова. Тя добави, че ако няма актуализация, управляващите ще потвърдят за пореден път думите на президента Румен Радев, че парламентарната република е атрофирала и че в парламентарната република решенията се взимат незаконно и еднолично. \nНинова обвини Бойко Борисов, че е излъгал за оттеглянето на Истанбулската конвенция. Днес Министерският съвет да оттегли внесеното в парламента искане за ратификацията й. Всичко друго би било за залъгване на хората, за успокояване на общественото мнение и тупане на топката, докато се търси някакъв измислен консенсус, смята тя.   \n", "date": "2018.02.21", "title": "Левицата иска актуализация на държавния бюджет и парите за НЗОК"}
{"url": "http://www.duma.bg/node/161371", "text": "Има спад в подкрепата за ГЕРБ и Обединените патриоти, както и намаляващо желание у хората да гласуват. Това стана ясно от прочуване на електоралните нагласи на българите за февруари, направено от агенция АФИС. При ГЕРБ спадът е с 4% в сравнение с юли миналата година. Управляващата партия събира подкрепата на 26% от българите.  \nПри левицата тенденцията е различна - към момента готовите да изберат социалистите са 22,4%, колкото приблизително са били и през лятото на 2017 г. Дори се наблюдава минимален ръст в подкрепата към левицата. Това скъсява дистанция между двете водещи политически формации на 3,6%, констатират от АФИС. \nПри Обединените патриоти спадът е с 2%. Към момента едва 3,8 на сто от българите декларират подкрепа за националистите. От АФИС отчитат ерозия по отношение на водещите лица на патриотите. Ако доверието във вицепремиера Красимир Каракачанов е било 38% в средата на миналата година, то към настоящия момент е малко под 30 на сто. \nСходна е ситуацията при другата знакова фигура - вицепремиера Валери Симеонов, като при него има спад от 19 на 16 на сто. В същото време ДПС са стабилизирали електоралната си подкрепа, като към момента тя е в порядъка на малко над 7%.  \nОтчетлив и видим резултат от АФИС виждат в увеличаването на дела на негласуващите и колебаещите се. Сумарно това са повече от 35% от хората, което отново ги превръща в най-голямата \"политическа сила\". Само преди 8 месеца този дял е бил 25 на сто. Социолозите обобщават, че се наблюдава общ процес на отлив на политическо доверие и засилване на политическата апатия сред българския избирател. \nПроучването на подкрепата към държавните институции показва, че доверието във властта отново започва да се разклаща и идеята за нови избори набира скорост, коментират от АФИС. В интервал от 9 месеца те отчитат, че все повече български граждани снемат подкрепата си от настоящия кабинет. Докато през май 2017 г. тя е била 40 на сто, сега пада до 27 на сто. В същото време расте делът на онези, които желаят незабавна оставка и нови избори - от 13% през май, до 23% сега. Социолозите прогнозират, че ако тази тенденция се запази до средата на годината, тя ще стигне нивата от периода преди и около президентските избори от 2016 г., когато искащите нов вот надхвърлиха дела на привържениците на тогавашния кабинет. В момента всеки трети българин предпочита смяна на някои министри в рамките на кабинета, а други 23 на сто са за ново правителство в рамките на сегашния парламент. \n Едва 16% от българите подкрепят Истанбулската конвенция Едва 16% от българите подкрепят ратифицирането на Истанбулската конвенция. Това стана ясно от последното проучване на изследователски център \"Тренд\". Само половината от анкетираните заявяват, че са запознати с документа. Най-голям дял от висшистите следят дебатите около конвенцията, а най-малък интерес предизвиква тя сред най-младите, които са на възраст между 18 и 29 години. \nПроучването показва още, че президентът Румен Радев и общественият защитник Мая Манолова получават еднакви положителни оценки. 62-63% от българите дават положителна оценка на работата им. Следваща по одобрение е Българската православна църква, а традиционно с най-ниски нива на подкрепа се ползват съдът и прокуратурата с по 19%.   \n", "date": "2018.02.21", "title": "ГЕРБ губи избиратели"}
{"url": "http://www.duma.bg/node/161344", "text": "  Турция обсажда Африн до дни Турция ще обсади Африн в Северна Сирия, след като започна миналия месец офанзива срещу кюрдските милиции в региона, каза президентът Реджеп Тайип Ердоган. \"В близките дни ще обсадим центъра на град Африн\", каза Ердоган пред депутатите в парламента.  37 души са починали от грип в Румъния 37 души са починали от грип в Румъния, съобщава Националният център за контрол на заразните болести към Националния институт за обществено здраве. Последните две жертви на грипа не са били ваксинирани и са имали здравословни проблеми преди това.  Казахстан казва сбогом на кирилицата Президентът на Казахстан Нурсултан Назарбаев подписа указ за смяна на кирилицата с латиница. По този начин беше даден стартът за третата за последните 100 години езикова реформа. Мадуро предизвика Тръмп да преговарят Президентът на Венецуела Николас Мадуро предложи на американския си колега Доналд Тръмп да започнат диалог и да изберат „време и място“ за него. „Доналд Тръмп излезе с призив да няма намеса във вътрешните дела на други държави. Време е да го изпълни и вместо с агресия, да излезе с диалог. Диалогът къде ще е? В Каракас или във Вашингтон? Дай ми време и място и съм там“, написа Мадуро на страницата си в социалната мрежа туитър.  Съдят отново бивш перуански президент Наскоро помилваният бивш президент на Перу Алберто Фухимори трябва да бъде съден заради масовото убийство на шестима фермери през 1992 г., обяви местният съд, тъй като помилването не се отнася до т.нар. \"Дело \"Пативилка\".   \n", "date": "2018.02.21", "title": "Кратки новини"}
{"url": "http://www.duma.bg/node/161330", "text": "Нов, съвременен прочит на 200-годишна песен направи второкласничката от Варна - носителката на златни медали София Иванова, заедно със  \"Славеите на Надка Караджова\". Новата версия на  \"Шию, плету, пою\" е композирана от Александър Кипров и Алекс Нушев, по идея на Иван Иванов-Дядо, информира \"VIP Communication Agency\".   \nЕкипът на малката изпълнителка от Варна за пореден път свързва свой творчески продукт със значими исторически места и събития в България.  Освен в Архитектурно-историческия резерват \"Боженци\", снимките майсторски ни правят част от \"най-голямата оригинална българска сватба\", състояла се през 2017 г. край Велико Търново, която влезе в Книгата на рекордите \"Гинес\" с огромния брой сватбари - над 5000.  \nИсторията на тази песен е свързана с известната народна певица Лиляна Галевска, която вече 50 години е на българските и световните сцени. На 5 март 1968 г. тя постъпва в ансамбъл \"Филип Кутев\". Година по-късно е вече негова солистка и така двадесет години, докато внезапно го напуска. Галевска е наследница на една от най-известните български певици Ика Стоянова. Тя е една от първите изпълнителки на БНР, пяла наживо в ефир \"Я кажи ми, облаче ле бяло\". Именно тя чува от баща си, който иначе по професия е фелдшер в село Врабча, Трънско, песента, която вече е в нов аранжимент и изпята от три поколения изпълнители. Оригиналното име на народната песен е \"Седенкя се кладе\" и под това заглавие Стоянова я записва в БНР. За съжаление от творчеството на голямата певица са съхранени само две песни, но името й се помни от гилдията.   \n", "date": "2018.02.21", "title": "Второкласничка от Варна възроди 200-годишна народна песен"}
{"url": "http://www.duma.bg/node/161345", "text": "Жител на полската столица нанесе побой над двама украинци, след като разбра каква е националността им, съобщи Onet Warszawa (\"Онет Варшава\"). \nИнцидентът стана в градски автобус. Когато двамата украинци се качвали в превозното средство, 27-годишен поляк закачил единия от тях. След като автобусът тръгнал, столичанинът направо се нахвърлил върху двамата, нанасяйки им юмручни удари по главата. Той също ги обиждал на национална основа, разкри говорителката на столичната полиция Марта Суловска.  \nПобоят продължил няколко минути, нападателят биел и крещял на жертвите си да се махат от Полша. На следващата спирка мъжът слязъл от автобуса.   \nСкоро след това той бе задържан от полицията. Може да бъде осъден на 5 години затвор заради синините и травмите по главите, които нанесе на своите жертви. \nПо-рано този месец бе съобщено, че полските власти искали от украинците, подали молби за пребиваване в страната, да кажат какво е отношението им към лидера на Организацията на украинските националисти (ОУН) Степан Бандера и Украинската въстаническа армия (УВА). Съответно молбите се отклонявали, ако украинецът имал положително отношение, колебаел се с отговора или нямал ясно отрицателно отношение. \nПолша обвинява ОУН, УВА и Бандера за Волинското клане. През 1943 г. те извършиха етническа чистка в днешна Северозападна Украйна, избивайки между 40 000 и 90 000 цивилни поляци. Дори хитлеристкият окупатор трябвало да се намеси, за да ограничи трагедията.   \n", "date": "2018.02.21", "title": "Саморазправа на поляк над украинци"}
{"url": "http://www.duma.bg/node/161331", "text": "Любен ДЕСЕВ Бай Дико - така го знаят и помнят негови близки, роднини, познати - е човек от народа и творец за народа. Родолюбец е до мозъка на костите си. С чувствително и отзивчиво сърце е. Споделя болката на ближния. Старае се да помага на хората, с каквото може. До сетния си ден живее с техните въжделения, страдания и радости. Патриотизмът и човещината му са истински, неподправени. \nВсяка Нова година посрещаме с най-популярното му хоро - Дунавското, чиято музика е от 1937 г. Преди промените през 1989-а държавният ни глава попитал кой е авторът на това хоро, което всяка година пускат след новогодишното му поздравление. Отговорили му, че е Дико Илиев, който е възрастен и за него се грижи дъщеря му в Михайловград (сега Монтана). При гостуване в града на Огоста Тодор Живков отправя покана към известния музикант и композитор да му гостува в резиденцията, гдето е отседнал. \"Първият\" го посреща с думите: \"Аз гостувам на Михайловград, Вие гостувате на мен и двамата сме гости.\" Бай Дико отвръща: \"И двамата сме гости, но Вие сте пристигнал на четири колела, а аз на две.\" И наистина, за срещата с височайшата персона той идва с колело.       \nНа 10 април 1979 г., веднага след мълниеносната новина за политането на първия българин - Георги Иванов - в космоса, пак звучи Дунавското хоро. 81-годишният бай Дико слуша и сълзи от радост текат по бузите му. Нали той е авторът на носещата се в ефира музика. \"България е била и ще бъде!.. След такава радостна вест свирят моето хоро!.. Господи, каква радост доживях!\", не скрива възторга си възрастният човек в онзи върхов момент. \nТворческото дело на Дико Илиев е уникално явление в нашата музикална култура. Няма българи по света, които да не се наслаждават на неговите живи, мелодични и динамични хора. Обичат ги и нашенци, и чужденци. От този самобитен народен музикант и недостижим талант са композирани и завинаги останали в музикалната ни културна съкровищница около петдесет хора - прави, дайчови, еленини, самоковски и други, двайсетина марша за духов оркестър, няколко народни китки, десетки валсове, танга и румби. В недалечното минало, в продължение на около две десетилетия Радио София открива програмата си с марша на Дико Илиев \"Сливенци при Драва\". Често го квалифицират с думите \"чародея на българското хоро\". \nДико Илиев Диков е роден в бедно семейство в село Карлуково, Луковитско, на 15 февруари 1898 г. Проявява склонност към музиката още в детска възраст, когато е пастирче и пасе овце край Искъра. След завършване на четвърто отделение - четвърти клас в днешната образователна система - със свое другарче от същото село решават да станат \"музикантски ученици\" и за целта постъпват в духовия оркестър на Шестнадесети пехотен Ловчански полк в Орхание (сега Ботевград). В началото на едно занятие \"музикантският учител\" капелмайстор Димитър Харалампиев забелязва, че в междучасието някой е написал ноти на черната дъска и пита кой ги е написал. След кратка пауза Дико става и признава, че е той. Учителят поставя нов въпрос: \"Ако изтрия нотите, ще можеш ли да ги напишеш отново?\" Ученикът отговаря положително и ги написва по памет повторно. Капелмайсторът, прозрял музикалната надареност на 13-годишния си възпитаник, го хваща за ухото, обръща го към класа и заявява категорично: \"От това малко момче ще стане голям музикант!\" Учителската прогноза се оказва вярна. Само след шест години 19-годишният композитор пише мелодията на първото си хоро за духов оркестър - Искърско хоро (1917). \nОтдаденият на музиката Дико Илиев е участник в Балканската война, в Първата и във Втората световна война. Но по душа е миролюбив, състрадателен. Един ден, по време на Балканската война, войници от Шестнадесети Ловчански полк при Люлебургаз минават покрай ранен войник, стенещ от болка. Минават и заминават, без да спират. А Дико се отбива, притичва, носи вода на страдащия човек, наплисква лицето му и после догонва своите. \nПървото си хоро - Искърското, сътворява на късче хартия по време на Първата световна война, когато с наши воини и той е на Сереския фронт, близо до село Максинени. С това право хоро, едно от най-хубавите му хора, иска \"да разтуши мъката на войниците\", намиращи се далеч от родни домове и близки.  \nИзвестно време Дико Илиев е в Оркестъра на Военното училище в София (1919-1920). Но най-здраво името и делото му са свързани с Оряхово, където живее и работи 42 години в най-активна творческа възраст. В града на Дунава, гдето създава основната част от музикалните си произведения, е музикант във военния оркестър на Тридесет и шести пехотен Козлодуйски полк. Неслучайно духовият оркестър при Народното читалище \"Надежда-1871\" в Оряхово носи името му, а диригентът на оркестъра Кузман Кузманов е композирал специално хоро - \"Утро\", посветено на Дико Илиев. \nИзвън служебната си работа и почти до края на живота си бай Дико е истински апостол на музиката в Северна България и особено в Северозапада. Основава множество духови оркестри в села и градове. Снабдява ги с ноти. И всичко върши доброволно, без възнаграждение, без никакъв хонорар. \nСамобитният музикант Дико Илиев утвърждава в българската музика обичан нов жанр - хора за духов оркестър. Членовете на Съюза на българските композитори почти цял живот го държат извън гилдията си, защото бил завършил само IV отделение и нямал музикално образование. А само в неговото Дунавско хоро, изтъква поетът Димитър Керелезов (2017), \"спокойно могат да потънат и да се удавят с творчеството си десетки официални членове-композитори с висше музикално образование\". И все пак накрая го приемат. Това става след промяна в регламента на съюза и с приемане на допълнението: \"Общото събрание може да приема без диплома за музикално образование кандидати, чието творчество е с доказана обществена значимост.\" \nВече над три десетилетия гениалният майстор на българската духова музика не е между нас, живите. Но той, като всеки велик творец, е надживял живота си. Със своите божествени хора и вълшебни мелодии, докосващи човешката душа, остава навеки жив в националната ни памет.   \n", "date": "2018.02.21", "title": "Творец на очарователните български хора"}
{"url": "http://www.duma.bg/node/161346", "text": "Президентът Владимир Путин подписа пакет от документи за провеждането на втория етап от амнистията на руските капитали. \nЗа новата амнистия Путин обяви в края на миналата година. Първият й етап беше през 2015-2016 г. Тогава руснаците можеха да декларират задграничното си имущество и фирми, избягвайки всякакви данъчни претенции. \nВторият етап на амнистията ще започне от 1 март тази година, в навечерието на президентските избори. Тя ще продължи до 28 февруари. За тези, които подадат декларациите си, отново се дава гаранцията, че няма да дължат данъци. Гражданите ще могат да посочат в декларациите си сметки в чужди банки - както открити до началото на 2018 г., така и закрити към датата на подаване на данъчната декларация. \nРуснаците, които са подали декларации в първия етап на амнистията, ще могат да го направят отново по избор във всяко данъчно управление или в централата му.   \n", "date": "2018.02.21", "title": "Путин одобри амнистията на руските капитали"}
{"url": "http://www.duma.bg/node/161347", "text": "Вчера служителите на македонската пътна агенция започнаха да свалят табелите на международното летище в Скопие и магистралата, която е част от Коридор № 10. И двете досега носеха името \"Александър Велики\". С решение на правителството оттук нататък магистралата, която свързва Скопие със Солун, ще се казва \"Приятелство\", а летището ще се казва \"Международно летище Скопие\". Решението за промяната на имената влезе в сила седмица по-рано, на 14 февруари, когато правителственият указ бе публикуван в Държавен вестник. Промяната бе договорена лично от премиера Зоран Заев по време на срещата му с неговия гръцки колега Алексис Ципрас в Давос миналия месец. Летището, магистралата, стотици площади и улици в Република Македония бяха преименувани с имената на антични герои по време на управлението на Никола Груевски в периода от 2006 до 2016 година. \nДнес Заев ще бъде приет от германския канцлер Ангела Меркел. Преди нея Меркел е провела телефонен разговор и с Ципрас. По време на разговора е бил повдигнат и въпросът за името на Република Македония. \"Двамата лидери разговаряха за начина, по който се водят преговорите за името на Македония, провокативните действия на турските военновъздушни сили в Егейско море и отношенията между ЕС и Турция\", съобщиха от кабинета на Алексис Ципрас.  \nЗаев ще бъде начело на правителствена делегация, която ще посети Берлин, съобщиха от кабинета на македонския министър-председател. След разговорите Заев и Меркел ще дадат съвместна пресконферeнция. Македонският премиер ще бъде приет и от президента на Германия Франк-Валтер Щайнмайер. През месец юли в Триест се проведе първата среща между Зоран Заев и Ангела Меркел. Тогава германският канцлер категорично подкрепи интеграцията на Република Македония в Европейския съюз. \nМеждувременно стана ясно, че бившият лидер на ВМРО-ДПМНЕ Любчо Георгиевски е възможно да се завърне в редиците на партията. Георгиевски напусна формацията преди близо 15 години и сформира ВМРО-Народна партия. \nНовото ръководство на ВМРО-ДПМНЕ вече е провело няколко срещи с Георгиевски, на които е бил поставен въпросът за завръщането на старите членове в партията, съобщават източници от двете формации. Тази информация не е нито потвърдена, нито отхвърлена от двете партии, уточнява македонският портал МКД. \nНовият лидер на партията Християн Мицковски обеща да извърши промени в устава на формацията и да сформира нови партийни органи - Председателски съвет и Съвет на изпълнителния комитет.   \n", "date": "2018.02.21", "title": "Летището в Скопие официално с ново име"}
