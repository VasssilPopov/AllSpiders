{"url": "https://duma.bg/kristalina-georgieva-prizova-za-po-visoki-danatsi-za-bogatite-n206705", "text": "Повишаването на данъка върху доходите на богатите ще помогне за преодоляване на нарастващата пропаст между богатите и бедните и може да се направи, без да се навреди на растежа. Това написа в блога на организацията ръководителят на Международния валутен фонд, Кристалина Георгиева, цитирана от \"Гардиън\". Тя смята, че трябва да има различен подход за справяне с \"едно от най-сложните и неприятни предизвикателства в световната икономика\". \"Неравнопоставеност на възможностите. Неравенство между поколенията. Неравенство между жените и мъжете. И, разбира се, неравенство в доходите и богатството. Всички те присъстват в нашите общества и, за съжаление, в много страни те растат\", пише още Георгиева. Според нея прогресивното данъчно облагане е \"ключов компонент на ефективната фискална политика\". \"Нашето изследване показва, че пределните данъчни ставки могат да бъдат повишени, без да се жертва икономически растеж\", добавя Георгиева. Управляващият директор на МВФ заявява, че по-високите данъци и намаляването на корупцията ще помогнат за финансиране на правителствените разходи за разширяване на възможностите за онези \"общности и лица, които са били изоставени\". МВФ често е критикуван, че настоява за съкращаване на публичните разходи като част от своите спасителни пакети за държави, които са в затруднено положение. Георгиева заяви, че МВФ признава, че политиките за социални разходи са все по-важни за справяне с неравенството. 26-те най-богати милиардери в света, включително основателят на Amazon, Джеф Безос, и Марк Зукърбърг от Facebook, притежават толкова активи, колкото 3,8 млрд. души, съставляващи най-бедната половина от населението на планетата, според Oxfam. В доклад от миналата година благотворителната организация заяви, че глобалният данък върху доходите на най-богатия 1% от населението ще донесе приблизително 418 млрд. долара - достатъчно, за да се образова всяко дете, което не е в училище, и да се осигурят здравни грижи, които биха предотвратили 3 млн. смъртни случая.", "date": "2020.01.10", "title": " Кристалина Георгиева призова за по-високи данъци за богатите"}
{"url": "https://duma.bg/120-godini-nazad-n206714", "text": "Не знам сред колко цветя и рози живеем според управляващите, но знам, че се срутихме до абсурдната ситуация от началото на ХХ век в люлката на европейската цивилизация стотици деца да не ходят на училище, понеже между селищата няма транспорт! От началото на годината са изпозакрити автобусни линии в Пазарджишко, около старопрестолнината Велико Търново и другаде; учениците от обезлюделите и без това села няма как да стигнат до средищните училища. Понеже ту за общините не били изгодни договорите с превозвачите, ту самите превозвачи се дърпали, щото . Парата и изгодата затварят пътя към грамотността в държавата, чиито ученици са вече най-изостаналите в знанието от целия ЕС! И най-бедните. Но на кого му пука за децата, фискът над всичко! Преди 10 години Световната банка ни натисна да затваряме по 600 малки училища на година, напразен харч били, \"златни\" излизали. Вярно, златни излязоха - след тях от селата си тръгнаха младите с децата. Сега и малкото останали ги гонят - що да се зазидат на село дори без рейс до града, като новите времена ни отвориха за света след лошия социализъм. МОН щяло да им прати два автобуса. За над 500 деца? Да прати каруци, поне в Гинес ще влезем.                ", "date": "2020.01.10", "title": "120 години назад"}
{"url": "https://duma.bg/zabavyane-na-ikonomikata-ni-ochakva-svetovnata-banka-n206706", "text": "Световната банка (СБ) очаква забавяне в темпото на растеж на българската икономика в следващите три години, показват данни от януарския доклад на институцията. Банката пресмята приблизителен ръст в БВП на страната ни за 2019 г. в размер на 3,6%, което е увеличение спрямо есенната прогноза, когато очакванията бяха за 3,2% растеж. Прогнозата на СБ за 2020 г. обаче е 3%. Според банката той ще се увеличи слабо през 2021 г. до 3,1% и ще запази темпото си и през 2022 г. За целия регион на Европа и Централна Азия растежът на икономиката ще се забави през следващите три години до приблизително 2%, изчислява Световната банка. Ръстът в региона ще остане силно зависим от използването на структурните фондове на Европейския съюз. Рисковете, които стоят пред тези икономики, са свързани главно с геополитическо напрежение, политическа несигурност и забавяне в продуктивността. Причините са комплексни и в тях влизат забавянето на растежа в Турция и Русия. Регионалният растеж за 2020 г. се очаква да достигне 2,6% предвид стабилизацията на ключови стоки, ръстът на Еврозоната и възстановяването на икономиките на Турция и Русия. Забавянето на публичните инвестиции в Косово, на производството в Сърбия и увеличаването на износа в Албания и Сърбия създават приблизителен 3,2-процентов растеж на БВП в Западните Балкани за 2019 г. Очакванията на Световната банка за глобалния растеж са за минимален ръст до 2,5% през 2020 г. заради постепенното възстановяване на инвестициите и търговията от значителната слабост през миналата година. Остават обаче повечето рискове пред глобалната икономика, предупреждава институцията. Очаква се растежът сред развитите икономики като група да спадне до 1,4% през 2020 г. отчасти поради продължаващата криза в индустриалния сектор. Растежът на развиващите се пазари и икономики, същевременно, ще се ускори до 4,1%, но това ще се дължи на добрите резултати на само няколко страни. Според прогнозата около една трета от развиващите се пазарни и развиващи се икономики през тази година ще се забавят поради по-слабите от очакваното износ и инвестиции. За САЩ Световната банка очаква забавяне на ръста на БВП до 1,8% през тази година, което отразява негативното въздействие от по-ранните повишения на лихвите и несигурността. Предвижда се растежът на еврозоната да се понижи до средно 1% през 2020 г. при слаба индустриална активност.", "date": "2020.01.10", "title": "Забавяне на икономиката ни очаква Световната банка "}
{"url": "https://duma.bg/sportat-po-televiziyata-dnes-n206735", "text": "22.00 Шефилд Ю - Уест Хем 21.45 Рен - Марсилия 21.00 Олимпийска квалификация в Берлин (мъже, финал) 15.25 СК в Оберхоф (спринт, мъже)", "date": "2020.01.10", "title": "Спортът по телевизията днес"}
{"url": "https://duma.bg/poskapvane-na-taksimetrovite-prevozi-iskat-ot-bransha-n206704", "text": "Таксиметрови компании от цялата страна настояват размерът на първоначалната такса да е 3 пъти цената за един километър пробег. Компаниите и техните шофьори са се обединили в подписка до министъра на транспорта Росен Желязков с искане за промени в наредбата за таксиметровия превоз на пътници, която не е променяна от много години. Търси се баланс между цена и качество на предлаганата услуга с повишаване на първоначалната такса, каза пред БНТ Райна Димитрова, председател на УС на Националния таксиметров синдикат. \"Искането ни е тя да стане 3 пъти минималната цена на километър пробег, който се определя от съответната община. По този начин ще бъде преодоляно нежеланието на таксиметровите шофьори да поемат късия курс. В момента в София първоначалната такса би била около 2,40 лева, което е икономически изгодно и за двете страни\", каза Димитрова. При досегашните тарифи около 70 стотинки първоначална такса, при кратък курс от Руски паметник до площад \"Света Неделя\" например няма да намерите таксиметров шофьор, който да се наеме да ви превози. Освен ако не се разберете за цена извън законната, добави тя. Според Райна Димитрова високо качество с ниска цена няма как да се получи, а в същото време хората понякога справедливо обвиняват таксиметровия бизнес, че не поддържа качеството на автомобилите си. Това, по думите й, няма как да стане при сегашните цени на услугата. С промените в законовата уредба от бранша се надяват да се намалят нелоялните практики, които удрят не само по джоба на клиента, но и по конкурентната среда.", "date": "2020.01.10", "title": "Поскъпване на таксиметровите превози искат от бранша"}
{"url": "https://duma.bg/obiski-i-aresti-v-pernik-i-mosv-zaradi-vodata-i-bokluka-n206712", "text": "Обиски и арести бяха извършени в Перник при съвместна акция на Спецпрокуратурата, КПКОНПИ, ДАНС и МВР заради водната криза. В града пристигна главният прокурор Иван Гешев, който обясни, че се води досъдебно производство. Видно е, че не са предприети необходимите действия за преодоляване на трагедията, коментира Гешев. Той е разговарял с кмета Станислав Владимиров. Гешев дори го похвали, че направил всичко възможно да реши колкото се може по-бързо проблема. \"Видях как са нещата в пернишката прокуратура. Те са трагични. Предполагам, такова е положението в целия град. Тук живеят и хора с малки деца. Ние се занимаваме с аспекта на този въпрос, касаещ наказателната отговорност. Не се занимаваме с други отговорности като морална, политическа\", поясни Гешев.  Специализираната прокуратура разследва за безстопанственост длъжностни лица от общинската и областната администрация, които в периода 2017- ноември 2019 г. не са положили достатъчно грижи за водопреносната и водоснабдителната мрежа в община Перник и за стопанисването на язовир \"Студена\". В резултат на това са настъпили значителни вредни последици, заявиха от държавното обвинение. В хода на досъдебното производство трябва да се изясни кога е бил достигнат критичният минимум на водата в \"Студена\", дали е имало и какви са водните загуби в периода 2017-2019 г., дължащи се на амортизирани експлоатационни съоръжения. Разследващите трябва да изяснят извършвани ли са метеорологични, хидрологични и воднобалансови оценки на язовира и ако да - кога. Прокуратурата проверява още дали с разрешителните за ползването на водите от язовир \"Студена\" са пренасочвани води към други населени места и промишлени потребители, както и дали е имало незаконно разходване. Спецслужбите проверяват дали има източване на язовир \"Студена\", както и ремонта на язовирната стена. Припомняме, че през 2016 г. Световната банка отпусна 32 млн. лв. за основен ремонт на водоема. Тогавашният регионален министър Лиляна Павлова обясни, че той ще бъде извършен по най-съвременен способ, като част от средствата ще са и за подмяна на водопровода и ремонт на пречиствателната станция. В края на 2019 г. зам.-министърът Николай Нанков заяви, че ремонтът все оше не е напълно приключил, независимо че срокът изтече. Междувременно Мая Монолова обяви в радиоинтервю, че Държавното предприятие \"Управление и стопанисване на язовири\" първо си е купило 30 нови автомобила за около 1 млн. лв., вместо да обяви поръчки за спешен ремонт на 418 опасни водоема, за което държавата му отпусна 500 млн. лв. По информация на пернишки медии бившата областна управителка на Перник Ирена Соколова е арестувана, а жилището й е било обискирано. Тя обитава баровския комплекс \"Анастасия\" в квартал \"Гоце Делчев\" в София. Жилищата са собственост на  строителните предприемачи Барбукови, с които Соколова е в близки отношения. Управителят на ВиК в Перник Иван Витанов също е бил задържан сутринта в дома му и откаран в СДВР, съобщава сайтът Фрогнюз. Той трябваше да бъде освободен като управител на общото събрание на дружеството днес. Прокуристът на водното дружество инж. Камен Каменов беше извикан за разпит в Националното следствие.   Домът на екскмета Вяра Церовска от ГЕРБ в Брезник също е бил претърсен. Обиски са извършени и в сградата на ВиК и Областната администрация. От МВР отказаха да дадат информация за арестите. Гешев уточни, че до края на деня ще бъдат разпитани над 30 свидетели.   Разпити на свидетели, претърсвания имаше и в МОСВ заради вноса на боклук от Италия. В началото на седмицата Гешев разпореди на министъра на вътрешните работи Марин Младенов и на председателя на ДАНС Димитър Георгиев да извършват съвместни проверки за спазване на Закона за управление на отпадъците и на Закона за опазване на околната среда от притежателите на отпадъци. Тогава от прокуратурата уточниха, че проверката трябва да установи всички \"притежатели на отпадъци\". По обяд екоминистърът Нено Димов беше отведен в спецпрокуратурата за разпит, а домът му беше претърсен. Премиерът Бойко Борисов отказа да каже дали ще снеме доверието си от него и от регионалния министър Петя Аврамова. Той посочи, че има теми, които са предмет на Коалиционния съвет, а пряко назначените от ГЕРБ министри няма да коментира, докато не види обвинителните актове. До акцията вчера се стигна след откриването на нарушения в съхранението и преработката на отпадъци от Италия в Плевен и Враца. Проверява се и дали боклуците не са свързани с италианската мафия. В началото на декември карабинерите в Милано задържаха незаконен товар от 815 т боклук, предназначен за България. Открити бяха 582 бали отпадъци, натоварени в 17 вагона, а търговската им стойност се изчисляваше на 130 хил. евро.     ", "date": "2020.01.10", "title": "Обиски и арести в Перник и МОСВ заради водата и боклука"}
{"url": "https://duma.bg/zaradi-transport-detsa-ne-hodyat-na-uchilishte-n206713", "text": "Над 520 деца от пазарджишки села за четвърти ден не успяха да отидат на училище вчера заради липса на транспорт. Причина за това е, че от началото на годината в областта е в сила нова транспортна схема, според която има значително намаляване на курсовете на автобусите до определени населени места.  Министърът на образованието Красимир Вълчев е обещал да осигури два допълнителни училищни автобуса на засегнатите от транспортната криза общини в Пазарджишка област, но не е ясно кога ще стане това. Според шефката на Регионалното управление на образованието Валентина Кайтазова процедурата по осигуряването на автобусите щяла да приключи през март. Единият автобус е нужен на училището в село Величково, с който да се превозват ученици от съседните села, а другият - за община Лисичово. За учениците от Боримечково обаче все още няма решение. Не по-леко е положението и в селата Лозен, Ковачево, община Септември, Левски и Елшица, община Панагюрище, Тополи дол. През първите дни от началото на кризата с транспорта стана ясно, че учители извозват част от децата с личните си автомобили.  Директори на учебни заведения ще внесат искане в община Пазарджик за преразглеждане на автобусните разписания с фирмата-превозвач.  Жителите на 20 села от Пазарджик, Лесичово и Септември вече организираха подписка, в която настояват премиерът Бойко Борисов да се намеси при решаването на транспортната криза в региона. ", "date": "2020.01.10", "title": "Заради транспорт  деца не ходят на училище"}
{"url": "https://duma.bg/prezidentat-krizata-v-blizkiya-iztok-da-se-reshi-s-diplomatsiya-n206707", "text": "Кризата в Близкия изток трябва да бъде разрешена чрез дипломатически средства, като има необходимост от спешна деескалация на напрежението и въздържане от употреба на сила. Около тази позиция се обединиха участниците в заседанието на Консултативния съвет за национална сигурност (КСНС) при президента Румен Радев. Срещата бе по повод изстрелването на над 20 балистични ракети от Иран срещу военни бази в Ирак, където са разположени американски военни. На изявлението на президента присъстваха всички участници в заседанието, сред които премиерът Бойко Борисов, лидерът на БСП Корнелия Нинова, министри и председатели на парламентарни групи. КСНС излезе с пет препоръки по повод кризата. Една от тях е службите за сигурност в България да осъществяват постоянен мониторинг на ситуацията и да анализират всички процеси, които имат потенциал да генерират рискове и заплахи за националната сигурност. При промяна на обстановката ще се предприемат необходимите мерки за защита на населението и обектите от критичната инфраструктура. Освен това Министерството на външните работи ще трябва да поддържа капацитет за постоянен контакт с българските граждани, намиращи се в зоните на напрежение, като при необходимост актуализира разработените препоръки за гарантиране на тяхната сигурност. Министерството на отбраната трябва да предприеме необходимите мерки за осигуряване на безопасността на българските военнослужещи, участващи в мисии и операции зад граница. \"В рамките на заседанието бе подчертано, че в съвременния глобализиран и взаимосвързан свят всеки акт на насилие и агресия има потенциал да предизвика последици с непредвидими характер и мащаб\", обяви Румен Радев. Участниците са се обединили около позицията, че ескалация на кризата застрашава мира не само в регионален, но и в глобален мащаб.", "date": "2020.01.10", "title": "Президентът:  Кризата в Близкия изток   да се реши с дипломация"}
{"url": "https://duma.bg/bolnitsata-v-gorna-oryahovitsa-osadi-nzok-n206709", "text": "МБАЛ \"Св. Иван Рилски\" в Горна Оряховица осъди НЗОК за 6741 лева за извършена, но неплатена от касата медицинска дейност за 2015 г. Това са извършени по 16 клинични пътеки медицински услуги, коментира юрисконсултът на болницата Касим Местан, цитиран от RegNews.net. Услугите не са платени, тъй като са третирани като надлимитни дейности. ДУМА припомня, че това е поредната болница, която осъди НЗОК за извършена, но неплатена надлимитна дейност. Преди това бяха болниците в Лом, Девин, Кубрат и др., както и болници в София, Пловдив, Варна. През януари 2018 г. ВАС обяви за незаконни лимитите за дейност, които бяха наложени през 2015 г. на болниците по време на здравния министър Петър Москов. Тогава бе обявено, че сумата, която НЗОК трябва да върне на болниците заради недалновидното решение, възлиза на 52 млн. лв., но без лихви и съдебни такси.   Делото на болницата в Горна Оряховица срещу НЗОК бе заведено на 1 февруари 2019 г. в Районния съд във Велико Търново. Пред БНР управителят на болницата д-р Иван Иванов заяви, че се подготвят документите за завеждане на още две дела към НЗОК за неразплатена надлимитна дейност за над 100 000 лв. за 2016 и 2017 г.", "date": "2020.01.10", "title": " Болницата в Горна Оряховица осъди НЗОК "}
{"url": "https://duma.bg/chovek-s-dostoynstvo-n206710", "text": "\"В днешната политика думите изгубиха своето значение. Хората трябва реално да почувстват, че държавата работи за техните интереси. Но затова са необходими държавници, а не политикани... За съжаление днес не виждам такива сред мотаещите се по коридорите на властта...\" Думите са част от богатото парламентарно завещание на безспорния ерудит и преподавател, блестящ юрист и дългогодишен парламентарист, един от авторите на последната Конституция проф. Любен Корнезов. Преди седмица трябваше да навърши 73. Отиде си преди 40 дни, но остави пътека. Студенти, приятели, съмишленици, близки, роднини, опоненти му отдадоха заслужена почит. Заради безспорната му принципност, липсата на фалш и лицемерие. Проявява ги като съдия по граждански дела или в Конституционния съд, зам.-министър на правосъдието, народен представител или зам.-председател на НС. Любен Корнезов имаше сериозна научна дейност като професор по право. Беше от знаковите юристи на левицата, уважаван от всички политически сили. Неведнъж от ДУМА сме го търсели за коментар по сложни юридически въпроси. Отнасяше се по човешки добронамерено. Ще го запомним като един от най-сериозните автори на искания до КС, обикновено приключващи с успех. Болеше го, когато плюеха по Конституцията. Възмущаваше се, когато по време на антимонополните протести срещу втория кабинет на Борисов я горяха: \"Като гледам как горят Конституцията, ми идва да крещя от болка и  възмущение. Всяка буква от нея съм преживял... Какво е виновна Конституцията, че изпълнителната власт произведе монополи и безобразията им?! Горят я хора, които дори не са я чели...\" Убеден и безкористен социалист, проф. Корнезов не отстъпи от левите идеи повече от 40 години. Беше категорично против \"депутати да прескачат като скакалци\" от една в друга парламентарна група. Съмишлениците му си спомнят, че когато през 2013-а се оттегля от политиката, казва: \"Човек трябва с достойнство да извърви своя път и да се оттегли с достойнство.\" И още: \"Колкото богат бях преди 20 години във Великото Народно събрание, толкова богат, може би много по-богат излизам, но не с финикийски знаци.\" Като зам.-председател на НС проф. Корнезов се опитваше да възпре всеки, пробвал да урони авторитета на парламента. Не само заради \"рамките\" на поведение и защото \"хората ни гледат от екрана\". Най-вече заради достойнството, което носеше в себе си, и заради авторитета, който излъчваше. Без лицемерие и тънки сметки за лично благополучие. Днес все повече ни липсват това достойнство и почтеност.", "date": "2020.01.10", "title": "Човек с достойнство"}
{"url": "https://duma.bg/pochina-legendata-na-balgarskiya-futbol-i-na-beroe-petko-petkov-n206736", "text": "„Каквото и да напишем за големия Петко Петков ще бъде малко. Истински отдаден на зеления отбор, винаги верен, истински Бероец! Рекордьорът по отбелязани голове за любимия отбор, печелил купи и безброй мачове със зелената фланелка! Благодарим ти за всичко, което ни даде! Оставаш завинаги в сърцата ни и винаги ще бъдеш с нас! Легендите не умират“, съобщиха заралии.  Петков е клубна легенда на Берое, като има 260 мача със 144 гола в „А“ група и 92 мача с 89 гола в „Б“ група. Двукратен голмайстор на „А“ група през 1974 г. (с 20 гола) и през 1976 г. (с 19 гола). През сезон 1974/75 вкарва рекордните 51 гола в „Б“ група. Бележи също 14 гола за Берое в евротурнирите - 9 в Купата на УЕФА и 5 в КНК. В „А“ група има също 20 мача с 8 гола за Академик Св. Шампион и носител на Купата на Австрия с Аустрия Виена, за който има 51 мача с 10 гола в австрийската Бундеслига. За националния отбор на България Петков има 33 мача, в които е вкарал 5 гола. Поклонението ще е в неделя от 11 ч. в залата на Държавна опера – Стара Загора. Погребението ще се състои от 15 ч. в Гробищен парк – Стара Загора.", "date": "2020.01.10", "title": "Почина легендата на българския футбол и на Берое Петко Петков"}
{"url": "https://duma.bg/balgarite-zhiveyat-nay-malko-sred-evropeytsite-n206708", "text": "България има най-ниската продължителност на живота в ЕС, сочи доклад на Еврокомисията \"Състояние на здравеопазването в ЕС за 2019 г.\", който изследва системата в 30 страни плюс Норвегия и Исландия. Продължителността на живота у нас през последните 2 години малко се е увеличила, но това става по-бавно от Румъния, Естония и Литва, обясни Ани Шпрангер, научен сътрудник от Техническия университет в Берлин и експерт в Европейската обсерватория за здравни системи и политики. Основните причини за висока смъртност са заболяванията на сърдечносъдовата система и раковите заболявания. Инсултът е причина за 1/5 от случаите на смърт в България, което е 3 пъти повече от средното за ЕС. У нас е висок делът на починали от рак на белите дробове, дебелото черво и гърдата и като причина се посочва високият процент на пушещи. Възрастните у нас не ядат всеки ден по един плод, а 1 от 5 деца е със затлъстяване. Обществените пари за здравеопазване у нас са само 52%, което е най-ниско в ЕС. 43% от тези пари отиват най-вече във фармацевтичните компании, повече от средното за ЕС. За болнично лечение отиват 34%, което поставя България на второ място в ЕС. У нас е най-голям процентът на доплащане от пациентите. В България има повече болнични легла от страните в ЕС, в държавните болници леглата намаляват, но в частните се увеличават 6 пъти. Средният болничен престой е 5 дни.", "date": "2020.01.10", "title": "Българите живеят най-малко сред европейците"}
{"url": "https://duma.bg/preduprezhdenieto-n206692", "text": "Д-р м.н.  Проучвайки живота на народната учителка Теофана Попова и ровейки се в писанията на севлиевските краеведи, попаднах на едно невероятно предупреждение, отправено от учителя и революционера Никола Генев Колчев.  Роден е на 30.01.1856 г. в гр. Севлиево. Семейството му е занаятчийско. Никола расте, като активно помага на баща си в сапунджийството. Възпитаник е на първото гражданско училище в града. По-късно, от 1871 до 1876 г., е учител в Хаджистояновото школо в Севлиево. Заедно с Рашко Карадимов въвеждат звучната метода на преподаване. Под ръководството на учителя д-р Стойчо Христов участва в живота на читалището. Живо е свързан с революционното движение. В революционното дело е бил привлечен от неговия учител Марин Софрониев, чрез когото се запознава и с Васил Левски. През пролетта на 1875 г. участва в учредителното заседание на Севлиевския революционен комитет. Свързва го най-чиста дружба с неговия председател Стефан Пешев. През 1875 г., по време на подготовката на въстанието в Севлиево, на Генев е възложено изработването на въстаническото знаме. Изпълнението на тази отговорна задача той поръчал на младите учителки Радка Поппетева и Мария Иванова от Севлиево. Малко по-късно Никола Генев, както и други младежи, бил заподозрян в бунтарска дейност. За щастие не бил разкрит. По една случайност избягва ареста. Укрива се и успява да замине за Русия, в Одеса. През 1877-1878 г. като опълченец взема участие в боевете за Шипка и Шейново и при Стара Загора. За проявена храброст е награден с Георгиевски кръст за храброст, а след завършване на войната е включен в учебния Пловдивски батальон под командването на руски офицери. След това завършва първи випуск на военното училище с офицерски чин. Като офицер, в навечерието на Първата световна война, генерал Генев подписал протестно писмо против участието на България на страната на тройния съюз. Независимо, че участва във войните през 1885, 1912-1913 г., че командва Македоно-одринското опълчение, Никола Генев е отстранен от служба завинаги. Като офицер той е убеден русофил, ненавиждащ Кобургската династия. Затова след уволнението си Н.Генев осмисля живота си, като полага усилия за увековечаване героичния подвиг на руските освободители и българските помагачи - опълченците. Значителен е приносът му за издигане на грандиозния паметник на връх Столетов на Балкана. Пиша тези редове поради невероятното предупреждение на този смел генерал. През 1927 г. в спомените си ген. Никола Генев предупреждава: \"Но българинът нека добре си опича умът, защото при евентуално трето заробване на България...няма вече да се намери такъв дядо Иван-дурак, който да трепе своите войски и да харчи своите милиарди, за да я освобождава, и завинаги би изчезнала от лицето на земята и българския народ, и българската държава.\" Какво прогностично предупреждение! Нека всеки учител по история го прочете на своите ученици. Нека всеки класен ръководител го обсъди със своите възпитаници. Нека тази прогноза стои пред погледа на всеки депутат в Българското Народно събрание.", "date": "2020.01.10", "title": " Предупреждението"}
{"url": "https://duma.bg/smetka-bez-krachmar-n206695", "text": "Известно е, че политиката е концентриран израз на икономиката. При енергетиката е обратно. На първо място е геополитиката и след това идва икономиката. Събитията от отминалата сряда го доказаха. Сутринта в София премиерът Борисов гръмогласно обяви, че България ще купи 20% от акциите на терминала за втечнен газ на гръцкото пристанище Александруполис. Оттам страната ни трябва да внася американска суровина. След това той долетя до Босфора, където заедно с президентите на Русия, Турция и Сърбия даде символичен старт на газопровода \"Турски поток\", по който трябва да тече синьо гориво за Южна Европа. Конкурент на този руско-турски енергиен съюз обаче е набиращата скорост индустрия за втечнен газ, чийто лидер е САЩ. Битката е за европейския пазар. В този смисъл действията на премиера ни могат да се приемат като опит за баланс на геостратегическата газова сцена, но те по-скоро са израз на непоследователната българска политика в сектора. Сега се превъзнасяме по \"Турски поток\", прекръстен на \"Балкански\" на наша територия. Само трябва да видим дали сметката няма да се окаже без кръчмар. Това е рискова инвестиция за милиарди. Парите са дадени, очаква се да се положат и тръбите. Остава и достатъчно газ да дойде, от чийто пренос би трябвало да печелим. Последното обаче не е сигурно. Властта се опитва да представи \"Балкански поток\" за част от българската газопреносна мрежа и за съоръжение, по което може да се пренася всякакво синьо гориво. Има обаче малка подробност - друг газ, освен руски, засега няма, а той в момента е доста по-скъп от втечнения. Затова новата тръба за неговия пренос до Европа може да остане суха или поне недостатъчно запълнена. Подобен сюжет вече сме го гледали. Преди години някой имаше излишни 50 млн. евро да ги зарови по дъното на р. Дунав, правейки газова връзка с Румъния, която бе отнесена от течението на реката и после възстановена. А тръбата сега е суха, защото няма откъде да дойде гориво. ", "date": "2020.01.10", "title": "Сметка без кръчмар"}
{"url": "https://duma.bg/vinata-na-bushona-neno-n206694", "text": "За ужас на Борисов мегаскандалите в правителството му продължават и през 2020 г. При това не един, а цели два грандиозни управленски гафа на ГЕРБ и \"патриотите\" - този път с катастрофални последици за хората и природата. \"Суджуците\" и \"апартаментите\" на властта изглеждат направо невинно пред жестоката пернишка водна криза, краят на която се не вижда, и пред тоталния хаос в управлението на отпадъците, за което бяха похарчени милиарди по европроекти. Безобразията в сектора с отпадъците лъснаха след разкритието в Италия, че калабрийската мафия внася у нас нелегално опасни боклуци с кораби и влакове. Карабинерите в Милано спипаха цяла композиция с използвана пластмаса, предназначена за изгаряне в България.  Нашите власти побързаха да се разграничат и да отричат. Принудиха се да разследват, едва когато започнаха да изникват незаконните сметища с италиански боклук в Северозапада. Антиекоминистърът Нено Димов, който ще остане в историята с лобистките си решения в ущърб на природата, твърди, че не знаел и не бил издавал разрешителни за боклука. Димов нагло се разграничи и от водната криза в Перник, въпреки мажоритарния дял на МОСВ в местното ВиК. Несъмнено Нено е виновен за неправомерно източения язовир \"Студена\", защото МОСВ отговаря за него. Виновен е и за кризата с боклука, чийто внос от ЕС и трети страни ведомството му трябва да контролира и да не допуска в страната. Но Неновите грехове към природата и хората съвсем не са от вчера. Те започнаха преди повече от три години с разрешения ветропарк на Калиакра, който погуби стотици защитени птици и ЕК ни наложи санкции; с напъните за изсичане на Пирин заради нови хотелски комплекси; с отказа да вкара нови защитени територии в \"Натура 2000\" и с предложението му да извади местности; с мълчаливо съгласие за бетониране на дюни и за забраната за палатки и т.н.  За годините като екоминистър Димов е провокирал най-много граждански протести и вече може да патентова израза: \"Нямам причина да подавам оставка\", пуснат в употреба всеки път, когато граждани и природозащитници му я искат. Той оцеля в правителствените чистки, защото е от квотата на \"патриотите\" или поне така ни внушаваха олигархичните кръгове, които обслужва. За да закрепи властта си, Борисов го търпя, а сега в името пак на оцеляването си, ще го махне. Дежавю! Така стана и с бившето вице от \"патриотите\" Валери Симеонов, и с неофициално представляващия ДПС бивш агроминистър Румен Порожанов. Борисов ги махна не заради престъпленията им, а защото гражданското недоволство срещу тях заплаши властта му. Затова първите професионални акции на новия главен прокурор Иван Гешев в търсене на виновни за безводието и боклука изглеждат по-скоро театрални и съгласувани \"горе\". С откриването на \"бушони\" хем Гешев ще се покаже като строг и справедлив обвинител, хем Борисов ще извлече дивиденти на гърба на поредния калпав министър. Но спецакциите целят най-вече да подсекат вота на недоверие към кабинета, внесен от БСП заради кризите с водата, въздуха и боклука. Димов е много виновен. Но далеч по-виновен е шефът му Борисов, който три години го остави да върши екологични престъпления.", "date": "2020.01.10", "title": "Вината на \"бушона\" Нено"}
{"url": "https://duma.bg/kratki-novini-n206697", "text": "Световните разходи за отбрана през 2019 г. надхвърлят 1,8 трилиона долара, съобщава ТАСС, позовавайки се на информационно-аналитичната агенция \"Джейнс\" (Jane's). Шест от десетте държави с най-големи увеличения през миналата година са в Европа. Най-бързо са нараснали през 2019 г. разходите за отбрана на България (125 процента). Специалистите отбелязват, че това е свързано със закупените през август осем изтребителя Ф-16 Блок 70. Сърбия е на първо място в Европа по вредни ефекти от замърсяването, основно от замърсения въздух и девета в световен мащаб, сочат резултатите на подробно проучване на Глобалния алианс за здраве и замърсяване (ГАЗЗ). В Сърбия на 100 000 души средно 175 умират преждевременно в резултат на замърсяването, на което са изложени, показва проучването. Чад, Централноафриканската република, Северна Корея, Нигер, Мадагаскар, Папуа Нова Гвинея, Южен Судан и Сомалия изпреварват Сърбия, следвана от Индия. Бедността превзема най-богатата държава в света, пише \"Дойче веле\". Над 40 милиона души в САЩ живеят под прага на бедността, два пъти повече, отколкото преди петдесет години. Броят на бездомните деца също нараства драстично, достигайки 1,5 милиона, три пъти повече, отколкото по време на Голямата депресия през 30-те години. \"Американската мечта бързо се превръща в американска илюзия\", заявява специалният докладчик на ООН за крайната бедност Филип Oлстън. Нелегалната миграция към Европейския съюз достигна до най-ниското годишно ниво от 2013 г., съобщават от Европейската агенция за гранична и брегова охрана (Frontex). Спадът е предимно заради значително намаляване на броя на мигрантите през централните и западни коридори в Средиземно море. Но по източния коридор към Гърция е отчетен \"растящ мигрантски натиск\" от пролетта до септември, подчертават от Frontex.", "date": "2020.01.10", "title": "Кратки новини"}
{"url": "https://duma.bg/padenie-na-monitoringa-n206693", "text": "Падна ми. Мониторингът.  Пред очите ми падна. Тъкмо да мина, засилил се бях дори, очите ми - опрени на предното стъкло, краката - на газта, фучах от страст и дръзновение... А той се стовари без предупреждение пред носа ми, същият, дето се размаза от спирачките; като бариера се спусна този мониторинг, като мрак през зимата. Да, именно - като бариера падна мониторингът. И сега вече няма мърдане - или назад да обърнеш, ако нямаш нерви да чакаш, докато светне зеленото и вдигнат бариерата, или напред, против правилата. Най-много да те блъсне влакът, ако форсираш напред, голяма работа. Влакът ще мине и ще замине с теб или без теб, а бариерата може и да не я вдигнат никога, щом веднъж е паднала.  Решавам да чакам, аз така правя през последните тридесетина години. Може пък да го вдигнат тоя паднал мониторинг. Щом е турен да забранява и да следи зорко правилата, значи е с грижа към хората създаден. Въпреки че, ако се налага да сме честни, не че е нужно, ама ако трябва - ще се съгласите, че без бариери правилата повече се спазват. Тия бариери са принуда, не стига, че веднъж ти запрещават това или онова на нормативна хартия, ами и ти налагат физическа невъзможност да съгрешиш, ако си взел такова правилно и информирано решение. Това е двойно ограничаване - един път те замерват със закон, втори път те преграждат с мониторинг. Плащаш двойно, ако нарушиш едното или другото. Не е по-добре и да ги спазваш, в такъв случай ще погинеш я от глад, я от глупост. По-добре си беше с вдигнат мониторинг. Все едно някой ти е вдигнал мерника - не смееш да шаваш много-много, току виж те стрелнали с някой доклад. Те докладите на европейските са все като халосни патрони, ама все пак шум произвеждат, пушилка става. А сега с паднал мониторинг пак си е същото, мътните да го вземат: висиш като сопол или като досъдебно производство, не смееш да мръднеш, понеже не знаеш в каква посока. Напред е противозаконно, назад е безпътно. От закона не те е страх, него никой не го спазва, пък и стане ли сакатлък, ще си платиш, ама проблемът е, че с паднал мониторинг става неудобно очевидно що за стока си: вече на никого не му пука за теб, всички са вдигнали ръце и не ги е еня накъде ще вървиш и дали изобщо ще вървиш. Ако искаш, и на релсите застани, щом така ти е угодно на представата за свобода. Най-лошото е, че влак не се задава, то нали БеДеЖето отколе все едва крета, предфалитно е горкото, та и железниците му оредяха; а мониторингът пред мен спуснат си стои. Категорично и безразлично. Падна  пред очите ми. И в очите ми падна. Замалко да мина отвъд и вече да бъда свободен като прериен вълк или поне като медия... но не стана. Малко още ми трябваше, на сантиметър от успеха бях, обаче кантонерката, тази жена с ухилен, регламентирано доволен и злобен вид на обединена Европа, спусна мониторинга пред носа ми и бариерата лопна като мандало. \"Бррръъънн-ц!\" - изсвистя някакъв писклив звън от усилвателя на светофора. Ако си недоскив или сляп, което се предполага при шофьорите, звукът те предупреждава, че мониторингът е паднал. Вече никой не се грижи за твоята безопасност. Решиш ли да нарушаваш правилата, за твоя сметка си е. Ще те връхлети влакът, независимо кога и дали ще дойде и без да пита quo vadis. Влаковете приличат на нещастието, винаги идват, когато не ги очакваш. Такова е разписанието им в България. Безочлива работа. Да ти падне мониторингът пред очите. И в очите да ти падне. А сега? Quo vadis?", "date": "2020.01.10", "title": " Падение на мониторинга"}
{"url": "https://duma.bg/ukrayna-s-chetiri-versii-za-padnaliya-samolet-n206698", "text": "Съветът за национална сигурност и отбрана на Украйна проучва четири версии за катастрофата с пътническия самолет в Иран. Това съобщи секретарят на Съвета Алексей Данилов, цитиран от руски медии. Сред основните версии са поражение със зенитна ракета, сблъсък с безпилотен самолет или друг летящ обект, разрушение и взрив на двигател в резултат на техническа неизправност и терористична атака. Вчера украински експерти пристигнаха в Техеран и се включиха в разследването на обстоятелствата около разбития Боинг, информира пресслужбата на Съвета за национална сигурност и отбрана на Украйна. По-рано Организацията за гражданска авиация на Иран публикува предварителен доклад за разследването. Предполага се, че причината за инцидента е техническа неизправност. Данилов увери, че обществеността ще бъде информирана в оперативен порядък за резултатите от работата. ", "date": "2020.01.10", "title": "Украйна с четири версии за падналия самолет"}
{"url": "https://duma.bg/sasedite-othvarliha-tursko-libiyskite-sporazumeniya-n206699", "text": "Министрите на външните работи на Гърция, Кипър, Франция и Египет отхвърлиха двете споразумения, подписани между признатото от ООН правителство на Либия в Триполи и Турция, заявявайки, че те още повече подкопават регионалната стабилност и са „нищожни“. По-конкретно относно споразумението за морските граници четиримата външни министри на държавите участнички в срещата (Италия участва като наблюдател), подчертаха, че то е против международното право, няма правни последици и че нарушава суверенните права на държавите от региона. По-рано председателят на Съвета на ЕС Шарл Мишел и германският външен министър Хайко Маас заявиха пред журналисти, че „искаме да попречим на Либия да стане сцена на марионетна война или Либия да стане втора Сирия“. Владимир Путин и Реджеп Тайип Ердоган също призоваха за спиране на бойните действия в Либия от 12 януари по време на церемонията по откриване на \"Турски поток\" в сряда.", "date": "2020.01.10", "title": " Съседите отхвърлиха турско-либийските споразумения"}
{"url": "https://duma.bg/sasht-i-iran-svalyat-naprezhenieto-n206700", "text": "В писмо до Съвета за сигурност на ООН посланикът на САЩ в ООН Кели Крафт заяви, че САЩ са готови да преговарят \"с цел да се предотврати по-нататъшното застрашаване на международния мир и сигурност или ескалация от иранския режим\". Убийството на Солеймани е оправдано и аргументирано в писмото, съгласно член 51 от Хартата на ООН, който изисква държавите \"незабавно да докладват\" на Съвета за сигурност за всички мерки, предприети при упражняване на правото на самозащита. САЩ ще предприемат допълнителни действия \"при необходимост\" в Близкия изток, за да защитят своя персонал и интереси, се добавя в писмото. Иранският посланик в ООН Маджид Тахт Раванчи заяви, че предложението на САЩ за преговори е невъзможно, докато САЩ продължават да прилагат сурови икономически санкции срещу Иран. Той добави още, че \"безпрецедентните\" санкции на САЩ противоречат на международното право.  \"Всички наши действия бяха пропорционални на убийството на ген. Касем Солеймани. Те са завършени. Ако САЩ повече няма да предприема военни действия по отношение на Иран, от наша страна също няма да предприемаме такива действия\", подчерта Раванчи. Аятолах Хаменей заяви по-рано, че ако САЩ се присъедини отново към ядрената сделка, от която се оттегли през 2018 г., може да участва в многостранни преговори с Иран и другите страни по сделката. Иран също посочи член 51 като оправдание за нападението си срещу американските бази. Късно снощи Камарата на представителите на САЩ, доминирана от демократи, трябваше да гласува мерки, за да попречи на президента Доналд Тръмп да води война с Иран, след като той нареди убийството на Касем Сюлеймани, заяви лидерът на камарата Нанси Пелоси. \"Президентът даде ясно да се разбере, че няма съгласувана стратегия, за да запази безопасността на американския народ, да постигне деескалация с Иран и да осигури стабилност в региона\", заяви Пелоси в изявление. Но всеки опит за ограничаване на Тръмп вероятно ще има малък шанс за одобрение в Сената, където неговата Републиканска партия има мнозинство. В сряда вечерта бе съобщено за нови две ракети, които са паднали в строго охраняваната \"зелена зона\" в Багдад, където се намират правителствени служби и посолства, включително това на САЩ. Няма обаче информация за жертви и щети.", "date": "2020.01.10", "title": "САЩ и Иран свалят напрежението"}
{"url": "https://duma.bg/sofiya-dava-40-ot-bvp-na-stranata-n206702", "text": "София остава най-голямата областна икономика в страната с около 40% от брутния вътрешен продукт (БВП) на България. Това посочва новият доклад \"Икономически и инвестиционен профил на София 2019\" на Общинската агенция за инвестиции. Икономиката на София се характеризира и със значително по-висока от средната за страната инвестиционна активност. По последни данни около 40% от разходите за дълготрайни материални активи и половината от преките чуждестранни инвестиции са направени именно в столицата. Към края на 2018 г. София е привлякла 13 млрд. евро чужди инвестиции, или около 9800 евро на човек от населението, което е близо три пъти повече от средната стойност за страната. Основната част от инвестициите в София се насочват към услугите, които са и отраслите с най-голям принос в добавената стойност на местната икономика - 37% от всички ПЧИ до 2018 г. са се влели в него. Това се дължи както на високите доходи и потребление в столицата, така и на факта, че градът е развит транспортен и логистичен център. Другите най-атрактивни сектори за чужди инвестиции в столицата са промишлеността и комуналните услуги, недвижимите имоти, ИТ и аутсорсинг индустриите. София се отличава и с добро усвояване на европейски средства, което е основен източник на публични инвестиции. До края на юни 2019 г. столицата е усвоила 4,2 млрд. лева. Освен че привлича икономически активни хора от други области, столицата се характеризира и с концентрация на висококвалифицирано население. Докато в страната делът на населението с висше образование е 28%, в столицата той е значително по-висок - над 51%. Заетостта в София е най-висока - 76% (за възрастовата група между 15 и 64 години) през 2018 г., което е абсолютен рекорд в страната. Градът най-вероятно ще продължи да концентрира все по-голям дял от икономическата активност в страната. Висококвалифицираната работна сила и в бъдеще ще привлича инвестиции в бързорастящите сектори на ИТ индустрията, аутсорсинга на бизнес услуги и някои промишлени дейности с относително висока добавена стойност.", "date": "2020.01.10", "title": " София дава 40% от БВП на страната"}
{"url": "https://duma.bg/chumata-udari-oshte-edna-industrialna-ferma-n206703", "text": "Констатирани са общо четири нови огнища на африканска чума по свинете. Едно от тях е индустриална ферма във варненското село Брестак. В засегнатия свинекомплекс се отглеждат 39 656 свине, съобщават от Българската агенция по безопасност на храните (БАБХ). Пробите са изследвани като пасивен надзор въз основа на огнището в \"Тетрахиб\" АД в шуменското село Никола Козлево. При откриването на огнището стана ясно, че дейността на обекта е угояване на свине. БАБХ е проследила движението на животните от и към засегнатия животновъден обект за най-малко 35 дни преди датата на потвърждаване на заболяването. Част от свинете в Никола Козлево са пристигнали от обекта в с. Брестак, което наложи да бъде забранено движението на животни от свинекомплекса и вземането на проби за чума. Определена е трикилометрова предпазна зона около огнището, в която влизат селата Брестак и Генерал Киселово, както и десеткилометрова наблюдавана зона.   Ново огнище е регистрирано и в обект за отглеждане на източнобалкански свине в шуменското село Веселиново, община Смядово. Там се отглеждат 125 прасета. Землищата на двете села Веселиново и Александрово попадат в предпазната зона с радиус 3 км. Друго огнище е констатирано във фамилна ферма тип \"А\" в габровското село Гергини. Там се отглеждат 29 прасета. В трикилометровата предпазна зона влизат 13 габровски села - Гергини, Гарван, Пейовци, Николчовци, Рачевци, Поповци, Чавеи, Янковци, Милковци, Враниловци, Стоевци, Трънито и Пецовци. От вируса е засегнато и лично стопанство тип заден дворУ в сливенското село Боров дол, община Твърдица. Огнището е потвърдено в резултат на подаден сигнал в ОДБХ Сливен за заболели два броя свине. Определени са 3 км предпазна зона около огнището и 10 км наблюдавана зона. Предстои умъртвяване по хуманен начин и обезвреждане на всички заразени и контактни свине в засегнатите обекти.", "date": "2020.01.10", "title": "Чумата удари още една индустриална ферма"}
{"url": "https://duma.bg/kzk-ne-otkri-problem-vav-vdiganeto-na-bankovite-taksi-n206701", "text": "Комисията за защита на конкуренцията не е открила никакви съществени нарушения на конкуренцията на банковия пазар у нас. Въпреки че таксите на различните банки по сметки са се повишили в последните години и са близки по размер, това се дължи на регулаторни изисквания и обективни обстоятелства и няма съмнение за съглашателство. Това става ясно от публикуван секторен анализ на пазара на банкови услуги у нас за периода 2016 – юни 2019 г. До него се стигна, след като през март 2018 г. КЗК се самосезира заради поредицата от значими сливания на банки в последните години. Целта беше да се провери доколко пазарът на банкиране на дребно остава конкурентен, дали консолидацията се е отразила негативно върху тарифите за лихвите, таксите и комисионите на банките и дали са се появили съществени бариери в случаите, когато потребителят реши да смени обслужващата си банка. Предишният анализ на сектора обхващаше периода точно преди началото на глобалната финансова криза у нас и установи, че банковият пазар е силно конкурентен. През 2010 г. пък КЗК направи проверка на банките по сигнал за повсеместно и рязко повишаване на лихвите по кредитите. Тогава също не бяха открити данни за съгласувани действия между основните играчи на пазара.", "date": "2020.01.10", "title": "КЗК не откри проблем във вдигането на банковите такси "}
{"url": "https://duma.bg/polet-nad-rodinata-n206696", "text": "Предлагаме на вашето внимание избрани моменти от разказа на министър-председателя на Република България Бойко Методиев Борисов за това какво си е говорил с държавните ръководители на Русия, Турция и Сърбия по време на срещата им в Истанбул за откриването на газопровода \"Турски поток\" в сряда. Поради непреходността на историческия момент и сакралността на изнесените факти, констатации и обстоятелства ги представяме без редакторска намеса - така, както са записали живото слово на премиера Борисов българските медии, посрещнали го на летище София. Потегляме! \"... Седях до президента Путин (на вечерята - бел. ред.) и имах възможност да задам много въпроси. От утре, ме информира, че започват учения в Черно море, да не се притеснявам. Аз също му казах, че Ф-16 Блок 70 още не са дошли и те да не се притесняват. Беше добронамерен. Похвали ме за тях, каза, че действително са много добри самолети. Разбира се, президентът Ердоган хвалеше неговите, защото те купиха такива. Една хвалба падна там кой какви самолети има. Накрая президентът Вучич каза: \"Аз си купих ракети, за да свалям самолети\". Щото, дет се вика, са му малко и са стари\".  \"А какво ви каза Путин, когато му показахте снимките (на строителството на разклонението на \"Турски поток\" през нашата територия - бел. ред.). - Каза: Молодец! Е, не е казал, така де! Но беше доволен. На три километра от нас беше църквата \"Свети Стефан\", казах му: при тебе Асад пали свещ, аз вкарах Тайпи в църквата, но не успях да го накарам да се прекръсти\". Амин. ", "date": "2020.01.10", "title": "Полет над родината "}
{"url": "https://duma.bg/grafika-i-zhivopis-ot-ivanna-shmeleva-v-galeriya-lik-n206686", "text": "Столичната галерия \"Лик\" представя от 10 до 14 януари \"Държавата на Франциск Скарина\" - изложба на Иванна Шмелева, с подкрепата на посолството на Република Беларус у нас. Откриването е днес от 12 ч.  Тази година се изпълват 530 години от рождението на Франциск Скарина - беларуски учен, първопечатар, културен и обществен деятел от епохата на Ренесанса. Първата беларуска книга \"Псалтир\" е отпечатана през 1517 г. в Прага в печатницата, която бе основана от Франциск Скарина. В сегашно време личността на хуманиста от миналата епоха се почита от много народи. Неговото име е дадено на културни и учебни институции в различни държави по света.  В изложбата \"Държавата на Франциск Скарина\"  на художничката Иванна Шмелева са представени графика и живописни платна, на които са изобразени архитектурни пейзажи и забележителности на Минск, Гомел, Витебск и други градове на Беларус - държавата на великия учен. В София авторката, която е архитект дизайнер, е представила седем самостоятелни изложби от 2012 до 2019 г.", "date": "2020.01.10", "title": "Графика и живопис от Иванна Шмелева в галерия \"Лик\""}
{"url": "https://duma.bg/gradat-na-tepetata-prez-fotoobektiva-na-krum-savov-n206684", "text": "Изложбата \"Пловдив през фотообектива на Крум Савов\", която e част от закриващата програма на \"Пловдив - Европейска столица на културата 2019\", се открива днес, 10 януари, от 17.30 ч. в изложбената зала на Регионалния етнографски музей в Пловдив. Фотографът запечатва за следващите поколения Стария Пловдив с неговите криви улици, емблематични къщи, порти, еркери, тавани с резбовани розети. Снима и занаятчийската чаршия с пазарите и някогашните ханове. След катастрофалното земетресение през 1928 г. той документира не само пораженията в града, но и настроението на хората, преживели този природен катаклизъм. Крум Савов (1882-1949) не е обикновен фотограф, а творец. Неговите снимки са ценен материал както за историята на фотографското изкуство у нас, така и за бита, душевността и културата на населението от Тракия и Родопите. ", "date": "2020.01.10", "title": "Градът на тепетата през фотообектива на Крум Савов"}
{"url": "https://duma.bg/ekspozitsiya-v-pamet-na-zhurnalista-emil-mihaylov-n206683", "text": "Фотоизложба в памет на дългогодишния кореспондент на БТА в Благоевград Емил Михайлов се открива в арт-салона на Радио Благоевград днес, 9 януари, от 17.30 ч. Под мотото \"С фотоапарат и усмивка. Пиринският край през погледа на Емил Михайлов\" ще бъдат показани 35 фотографии, запечатали събития и личности, до които талантливият автор се е докоснал като кореспондент на БТА. Това е малка част от над 180-те хиляди снимки, останали в архива на Емил Михайлов. Подборът е дело на преподавателя по филмово и телевизионно операторско майсторство в ЮЗУ \"Неофит Рилски\" Крум Иванов.", "date": "2020.01.10", "title": "Експозиция в памет на журналиста Емил Михайлов"}
{"url": "https://duma.bg/dve-sabitiya-v-istoricheskiya-muzey-v-plovdiv-n206685", "text": "Регионалният исторически музей в Пловдив ще проведе на 11 януари своите заключителни инициативи, подчинени на Пловдив като Европейска столица на културата. Институцията обявява свободен вход за две от своите експозиции - \"Съединение на България от 1885 г.\" на пл. \"Съединение\" и \"Българско Възраждане\" на ул. \"Цанко Лавренов\". Те ще приемат посетители от 9.30 до 17 ч. под мотото \"Семейната фотография в миналото и днес\". От 17 ч. в зала \"Съединение\" ще започне концерт на девическия хор \"Евмолпея\" (на снимката), а това ще бъде и финалното събитие, което РИМ посвещава на отминалата година. ", "date": "2020.01.10", "title": "Две събития в Историческия музей в Пловдив"}
{"url": "https://duma.bg/zhan-mark-luisada-sviri-motsart-sas-sofiyskata-filharmoniya-n206687", "text": "Софийската филхармония отдава почит на един от най-известните композитори на всички времена - Волфганг Амадеус Моцарт. Под диригентската палка на Константин Илиевски на 12 януари ще прозвучат увертюрата към операта \"Царят пастир\", Концерт за пиано и оркестър 9 със солист Жан-Марк Луисада и Коронационна меса, в която ще чуем Националния филхармоничен хор и солистите Евгения Ралчева - сопран, Олга Михайлова-Динова - мецосопран, Георги Султанов - тенор, и Пламен Бейков - бас. Известният френски пианист Жан-Марк Луисада учи пиано в училището \"Йехуди Менухин\" в Лондон, след като завършва Националната музикална консерватория в Париж в класа на Доминик Мерле с първа награда по пиано (1977). Лауреат е на международните конкурси \"Дино Киани\" и \"Фредерик Шопен\" във Варшава. Концертира в прочути зали по целия свят. Негови компактдискове са издадени от \"Дойче грамофон\" и \"Сони\". Той е сред най-добрите изпълнители на музиката на Шопен. Носител е на Ордена за изкуство и литература на Франция. В София Луисада ще представи Деветия концерт за пиано и оркестър, написан от Моцарт през януари 1777 г. - месеца на неговия 21-ви рожден ден (27 януари). Това изпълнение е посветено на именития австрийски пианист и педагог Паул Бадура-Скода, който ни напусна наскоро.", "date": "2020.01.10", "title": " Жан-Марк Луисада свири Моцарт със Софийската филхармония "}
{"url": "https://duma.bg/poredno-priznanie-za-martina-apostolova-n206688", "text": "Програмата за млади актьорски таланти на European Film Promotion с гордост представя десет млади актьори и актриси пред филмовата индустрия, публиката и международната преса на 70-ия филмов фестивал в Берлин, научи ДУМА от Светлана Дамянова от \"София филм фест\". Много трудно е било за журито да избере 10 от 28-те номинации на изключителни европейски таланти. Първа в списъка е спомената Мартина Апостолова, която \"пресъздава своята героиня с архетипна сила, поразяваща публиката навсякъде по света\". За ролята си в \"Ирина\" актрисата печели много награди - от Хонконг до Тбилиси. Ето какво добавя журито като аргумент за своя избор: \"От нейните изпълнения струи дълбочина и невероятен усет за добрите и лошите моменти в човешкото съществуване. Талантът й разполага с безброй проявления - огорчение, яростно отчаяние, сърцераздирателна нежност... Благодарение на своята мъдрост и зрялост тя дарява на героите си автентичност и те се превръщат в универсални образи.\" Мартина Апостолова учи актьорско майсторство в НБУ. Играе в повече от 20 постановки на съвременни пиеси в различни градове на България. Дебютът й в киното е с ролята на Ирина в едноименния филм на Надежда Косева - за това изпълнение Мартина получава осем награди \"Най-добра актриса\" от международни филмови фестивали. Участва в няколко телевизионни продукции, както и в късометражния филм \"Брак\" на Слава Дойчева и в пълнометражния \"Lament for the Silent Fool\" на Димитър Кутманов. Забележителните талантливи изпълнители, готови да се появят на международната филмова сцена, са избрани за 23-ти път от специално жури киноексперти.  Програмата \"Европейски изгряващи звезди\" предлага уникална възможност за срещи с над 80 кастинг режисьори и продуценти, важни за да попаднат младите актьори и актриси в професионалната мрежа, която може да им осигури международна кариера. Кулминация на събитието е церемонията в Берлинале паласт на 24 февруари, когато всеки от тях ще получи своята награда \"European Shooting Stars\". Инициативата е подкрепена финансово от Програма Творческа Европа - МЕДИА на Европейския съюз и националните филмови институти, членове на European Film Promotion.", "date": "2020.01.10", "title": "Поредно признание  за Мартина Апостолова"}
{"url": "https://duma.bg/datata-n206689", "text": "1863 - ОТКРИТО Е ПЪРВОТО МЕТРО В СВЕТА - ЛОНДОНСКОТО. На тази дата то реално започва да функционира. Предния ден - 9 януари 1863 г., малка композиция, теглена от парен локомотив, извършва историческо пътешествие от гара \"Падингтън\" до \"Фарингдън\". Трасето от 5,5 км е изминато за 150 минути. Общата дължина на метрополитена е 408 км, линиите са 11. Годишно метрото превозва над 1,1 млрд. пътници. 1883 - РАЖДА СЕ АЛЕКСЕЙ НИКОЛАЕВИЧ ТОЛСТОЙ, РУСКИ ПИСАТЕЛ, АКАДЕМИК (УМИРА 1945 Г.). Най-известен е с фантастичните си произведения \"Аелита\" (1923, за пътешествие до Марс), \"Хиперболоидът на инженер Гарин\" (1927, за изобретението на нещо като лазер) и с адаптацията по \"Приключенията на Пинокио\" на Карло Колоди \"Златното ключе или приключенията на Буратино\". Пише и историческата трилогия \"Ходене по мъките\". 1904 - ИЗЛИЗА БР. 1 НА В. \"БЪЛГАРАН\". Създаден е от македонските революционери Христо Стилянов и Александър Кипров. Първите два броя са изцяло в стихове. От 1 до 3 брой Александър Божинов участва с карикатури, а постепенно става единствен редактор. Редакционни дни на \"Българан\" са четвъртъците или петъците, а вестникът излизал в неделя. Добива популярност и успява да се издържа сам без допълнителни субсидии. Всяка година се издавал \"Календар \"Българан\", който представлявал сборник от карикатури и литературни произведения. 1944 - НАЙ-ГОЛЯМАТА БОМБАРДИРОВКА НАД СОФИЯ ОТ АНГЛО-АМЕРИКАНСКАТА АВИАЦИЯ през Втората световна война. Градът е нападнат от 180 бомбардировача, охранявани от 100 изтребителя. Срещу тях са хвърлени едва 39 изтребителя. Българските ВВС губят един самолет, а са свалени 18 съюзнически самолета - според официалното комюнике на Министерството на войната. Над града са хвърлени 1784 бомби. Убити са 750 души, ранени са 710, разрушени са 93 държавни и 3211 частни сгради, включително е засегнат Народният театър \"Иван Вазов\". 1994 - В БРЮКСЕЛ Е ПРИЕТА ПРОГРАМАТА НА НАТО \"ПАРТНЬОРСТВО ЗА МИР\". С нея държавните ръководители на 16-те страни членки на НАТО отправят покана към държавите от Източния блок, както и към тези от бившия СССР, да преговарят за индивидуални споразумения за сигурност. Първата страна, подписала \"Партньорство за мир\", е Литва - на 27 януари 1994 г. България подписва програмата на 14 февруари 1994 г. Членството приключва на 29 март 2004 г., когато България става член на НАТО. 1997 - ПРЕЗИДЕНТЪТ ЖЕЛЮ ЖЕЛЕВ ОТКАЗВА ДА ДАДЕ МАНДАТ НА БСП ЗА СЪСТАВЯНЕ НА НОВО ПРАВИТЕЛСТВО, макар че е задължен по конституция. Опозицията начело със СДС обявява начало на национална политическа стачка, призовава към гражданско неподчинение и организира протестно шествие срещу Народното събрание. То завършва с обкръжаване на сградата и с опит за погром и палеж.", "date": "2020.01.10", "title": "Датата"}
{"url": "https://duma.bg/konsilium-za-mayka-balgariya-n206691", "text": "\"Задачите на здравеопазването трябва да се разбират не като действия по поддържане на здравето (?), но като работа по повишаване качеството на живот на населението и продължителността на живота\". Под тази концепция от некомпетентно противопоставени категории - \"здраве\" и \"качество и продължителност на живота\" - се правят опити да се наложи на всяка цена непрофесионално замислен бюджет и нова здравна система. Нещо повече. Вицепремиерът Томислав Дончев подчертава, че \"Когато стартираме преустройство (само по себе си това е израз на смелост от страна на министър Ананиев), трябва да мислим с 10 или 20 години напред, защото подобни промени се доказват във времето.\" Само че обществеността: медицинска и гражданска, има няколко въпроса. Не е ли т.нар. преустройство просто една некомпетентност, довела до глупост, и като мислим с 20 години напред, защо не мислим за днес? И за да отговорим на тези и на много други въпроси, събрахме и предлагаме на читателите с тяхната компетентна оценка, която не е никак възторжена. Български лекарски съюз: \"...БЛС не може да остане равнодушен към тазгодишния подход за промяна на ключови законови актове, касаещи цялостната правна регламентация на здравния сектор през Закона за бюджета на НЗОК... Заобикалянето на реда за приемане на промени в законите чрез публично обсъждане и изготвяне на оценка на въздействието, противоречи на основните принципи на правовата държава и крие риск за правилното функциониране на здравната система.\" Национално сдружение на общопрактикуващите лекари в България: \"...Цифрите недвусмислено показват, че публичното говорене от страна на институциите за акцент върху извънболничната медицинска помощ не е подкрепено със съответни действия... Думите на НЗОК и МЗ са коренно различни по отношение на бюджета... Резултатът е формално участие във формални преговори, които касаят само цифри...\" Националното сдружение на частните болници: \"...Отново излагаме своето категорично несъгласие с въведеното преди три години лимитиране на медицинските дейности. Разпределението на средствата по квоти на отделните лечебни заведения е в нарушение на основен конституционен принцип и на изискванията на Закона за защита на конкуренцията. Определянето на бюджети на лечебните заведения потиска стимулите за развитие и подобряване качеството на медицинската помощ и ограничава правата на пациента на свободен избор на болница на територията на цялата страна - право, издигнато в принцип със Закона за здравното осигуряване... Възразяваме изцяло срещу предвиденото в закона изискване за пререгистриране (прелицензиране) на всички лечебни заведения. Това според нас е напълно необосновано и напълно ненужна административна процедура\".  Бившият омбудсман Мая Манолова: \"Общите разходи за здравеопазване, като процент от брутния вътрешен продукт, се запазват на нивата от последните десетилетия, което означава, че от тази гледна точка не може да се очаква значима промяна в един от най-големите проблеми, свързан с изключително високите нива на доплащане на медицинска помощ от пациента. Това води до силно ограничаване на достъпа до медицинска помощ, особено на населението с ниски доходи.\" Проф. Григор Димитров - здравен и социален експерт: \"...Финансовият проблем в здравната система, макар и важен, в момента не е решаващ. Кризата в здравната система не е преди всичко финансова, а управленска и организационна. Липсва професионален здравен мениджмънт в системата и ако тази липса ускорено не се преодолее, то всякакви финансови маневри и манипулации ще бъдат със съмнителен ефект...\". Д-р Илко Семерджиев - бивш здравен министър: \"...От структурата на непубличните разходи се вижда, че всички изходни данни на Ананиев са неверни, което прави и предложенията му неадекватни - това ме кара да мисля, че ни вкарват в дебат, зад който не се крият легитимни цели, а частни интереси...\" Световна банка: \"Знаем, че няма перфектни решения за здравеопазните структури. Виждаме, че у вас здравната система е болна, но дали лечението е само чрез промяна във финансирането, не трябва ли да се сложи акцент и върху самата дейност?...\"", "date": "2020.01.10", "title": "Консилиум за майка България"}
{"url": "https://duma.bg/kotkite-obichat-motsart-n206680", "text": "Музиката, особено класическата, има релаксиращ и успокояващ ефект върху котките. Пухкавите красавици показали особено предпочитание към произведенията на Волфганг Амадеус Моцарт. Това заяви пред \"Дейли Сабах\" Абдула Кая - директор на Центъра за научни изследвания на породата турски ван. Пухкавите обитатели на уникална котешка вила получават най-доброто предлагано кралско удоволствие - класическа музика. Под закрила в специалното светилище за писаните от известната порода, прославила източната турска провинция Ван, животните се отглеждат от обучени гледачи, които се грижат всяка тяхна нужда да е удовлетворена, за да имат комфортен и спокоен живот. Кая уточни, че първоначално целта е била да създадат \"семейна атмосфера\" във вилата и по този начин да позволяват на хората да прекарват приятно времето си с красивите животни. \"Вратите на светилището на чистокръвните представители на породата турски ван са отворени за посетители през цялата година, добави директорът на центъра. Доскоро се смяташе, че котките от тази порода са глухи или с много слаб слух. Въпреки това проучванията показват, че снежнобелите, обичащи водата писани със странни и различни на цвят очи чуват доста добре. Освен това тези котки са известни с приятелското си поведение и лъвска походка. Те са една от редките древни породи, които никога не са били хибридизирани.", "date": "2020.01.10", "title": "Котките обичат Моцарт"}
{"url": "https://duma.bg/56-ot-balgarite-sa-si-obeshtali-neshto-za-2020-a-n206682", "text": "Сред анкетираните българи 56 на сто са си дали новогодишно обещание за 2020 г. Налице е увеличение, след като миналата година хората са били 41%. Това сочат данните от онлайн прочуване на Нилсен адмосфер България и Български национален панел, проведено сред интернет потребители. Началото на годината обичайно се свързва със започването на нов период, като за много хора това означава да дадат пред себе си важно обещание, а и много често то е повече от едно.  Обещанията, дадени за 2019 г., са били свързани най-вече с \"личностно развитие\" (47%), \"лоши навици\" (като пушене, пиене на алкохол и др. - 34%) и \"диета\" (загуба на тегло или здравословно хранене - 32%). Има малки разлики в темите на обещанията при мъжете и жените, но въпреки това \"личностното развитие\" е на първо място и при двата пола. Следващият най-популярен отговор при дамите е \"диета\", докато господата залагат на \"финанси\". Представителките на нежния пол са си обещавали по-често неща, свързани със \"семеен живот\" и \"пътуване\", а мъжете - със \"спорт\". Без значение какви са били обещанията, респондентите са били много успешни в спазването им през 2019 г. 17% са изпълнили всички свои заръки, 23% - около 75 на сто от обещанията си, 30% - близо половината, 12% - четвърт от намеренията си, а 18% - не са спазили нито едно от тях. Любопитно е, че 82% са постигнали поне една от поставените в началото на годината цели.", "date": "2020.01.10", "title": "56% от българите са си обещали нещо за 2020-а"}
{"url": "https://duma.bg/ruhna-golemiyat-mit-za-zatlastyavaneto-n206681", "text": "На затлъстяването в най-голяма степен влияе начинът на живот, а не генетичната предразположеност, смятат учени, чието изследване, публикувано в списание JAMA Cardiology, разрушава големия мит за причините на наднорменото тегло. Специалисти от университета в Мичиган и Изследователския център към болницата в Масачузетс са анализирали данните на 2,5 хиляди американци, които са участвали в проучвания за причините за възникване на сърдечносъдови заболявания в продължение на 25 години. Експертите са следили промяната на индекса на телесната маса и са използвали математически модели, позволяващи оценка на риска от развитие на затлъстяване за всеки от участниците на основата на ДНК. Резултатите доказали, че факторът на заобикалящата среда определя 80 на сто от риска за появата на наднормено тегло, докато на генетиката се дължат едва 13,6% от случаите. Според учените изключенията са при хора с редки наследствени заболявания.", "date": "2020.01.10", "title": "Рухна големият мит за затлъстяването"}
{"url": "https://duma.bg/operatorite-na-kutiyata-na-pandora-n206690", "text": " - руски писател Предложението на Корнелия Нинова да бъде възведена правна възможност за иницииране на съдебен контрол върху постановленията за прекратяване от страна на прокуратурата на досъдебни производства, поражда поне два въпроса. Първият дали идеята е целесъобразна, с оглед конституционно установената роля на прокуратурата в чл. 127 на основния ни закон да следи за спазването на законността. Вторият въпрос е не само дали този съдебен контрол би бил ефективен, но и доколко би изигравал превантивно дисциплиниращо въздействие върху магистратите в червени тоги? Като изхождам от двадесетгодишната практика на Асоциацията за борба против корупцията в България (А. Б. К. Б.), отговорът на първия въпрос е категорично \"да\". Когато един прокурор постанови прекратяване на досъдебно производство, при положение, че изложеният казус е ощетяване на държавата, не съществува законова възможност прекратяването да бъде оспорено пред каквато и да е друга институция. Единственият хипотетичен вариант за възразяване срещу прокурорско постановление е вътрешноинституционален. Което на практика означава, че ако прекратяването на досъдебно производство е извършено от магистрат в Софийската районна прокуратура, то е възможно постановлението да бъде обжалвано единствено пред Софийската градска прокуратура. После съответно пред Апелативна прокуратура - гр. София, и накрая - пред Върховната касационна прокуратура. По стълбата нагоре, която води надолу към беззаконието. В това заключение няма и капчица хипотетични предположения. Всичко почива върху необоримата фактология как на множество сигнали на А. Б. К. Б. беше сложен кръст, без какъвто и да е шанс прокурорските постановления да бъдат оспорени, още по-малко - отхвърлени от съдебна инстанция. - Сигнал щ33208/2006 г. по описа на деловодството на Върховна касационна прокуратура (ВКП) за извършване на закононарушения в дейността на ДКЕВР. - Сигнал щ13445/2009 г. по описа на деловодството на ВКП за незаконно въвеждане на лицата Симеон Сакскобургготски и Мария-Луиза Хробок, в качеството им на наследници на цар Борис ттт, както и на останалите родственици на цар Фердинанд, във владение на гори и земи от горския фонд в Република България, както и конкретно на имението \"Врана\". - Сигнал щ66012/2010 г. по описа на деловодството на ВКП за изготвяне на болнични листове с невярно съдържание на името на Калина Илиева - изпълнителен директор на Държавен фонд \"Земеделие\". - Сигнал щ995/2011 г. по описа на деловодството на ВКП за прикриване на подкуп от страна на Бойко Борисов - в качеството му на министър-председател на Република България. - Сигнал щ10538/2011 г. за извършен превод от министър на НДСВ на бюджетни средства в негова лична сметка. - Сигнал щ13830/2011 г. по описа на деловодството на ВКП за корупционни практики, свързани с членове на Върховния съдебен съвет. - Сигнал щ11731/2011 г. по описа на деловодството на ВКП за престъпления, извършени от лицата Делян Пеевски и Ирена Кръстева. - Сигнал щ2956/2014 г. по описа на деловодството на ВКП за закононарушения при извършването на тръжна процедура \"Изработване и доставка на униформено представително теренно облекло за всички работещи в държавни горски предприятия\", спечелена от \"Аполо\" ООД, собственост на Веска и Николай Цветанови. Може би единствено спрямо сигналите на Асоциацията за борба против корупцията в България за засягане на държавния интерес.  Съвсем не! В края на май 2012 г. тогавашният градски прокурор на София Николай Кокинов отчете като единствен недостатък на българската прокуратура липсата на достатъчно висока скорост на действията й. \"Статистиката сочи 97% осъдителни присъди по делата, но явно всички са се вторачили в тези останали 3 процента. Някой се вглежда в закъснелите влакове. Защо влаковете закъсняват? Ами защото релсите се изкривяват, личният състав се разболява. Единственото, което ни липсва, е по-високата скорост на локомотива\", сподели с непросветеното българско население своето прозрение г-н прокурорът. Оценката за скоростта, с която прокуратурата обработва непоръчковите премисли, е напълно вярна. По-бавна от костенурска е. Но скоростта е само част от проблема. Малка, но съществена подробност е, че самият Николай Кокинов създаваше част от проблема. Когато се обърнах в лична среща с него с информация за умишленото забавяне в Софийска районна прокуратура на постановление по сигнал за ощетяване на държавата, Н.Кокинов ми обясняваше как ще изпрати факс до СРП, за да му изпратят преписката. След няколко месеца, на нова среща между двама ни, отново ми разказваше баснята за факса, а когато му предложих да стъпи на закона и изпрати служебни лица да изземат преписката от Софийска районна прокуратура, дословно ми заяви: \"Кънчев, да бъдем реалисти и да оставим закона на мира\". И допълни:\"Но пак ще изпратя напомнителен факс\". Нека все пак от един частен случай да не вадим генерални заключения! Каква е общата картина? От информация, предоставена официално от прокуратурата на А. Б. К. Б. въз основа на искане за достъп до обществена информация, научихме, че дори за периода, в който Николай Кокинов рекламираше успеваемостта на прокуратурата като 97:3, то цитираното изказване е тотална неистина. Понеже Николай Кокинов оперираше твърде манипулативно единствено с броя на досъдебните производства, които са завършени с изготвяне на обвинителни актове. А останалите? Ето, например през 2010 г. в прокуратурата са били образувани общо 11 544 досъдебни производства за престъпления против стопанството; престъпления против финансовата, данъчната и осигурителната система, както и за престъпления против държавни органи и обществени организации. От тях в съда са били внесени 4858 прокурорски актове. Като отчетем, че на 100 прокурорски акта, внесени в съда, 3% са отхвърлени, то следва, че успеваемостта е 40,8 процента. Откъдето заключаваме, че неуспехът е 59,2 %. За 2009 г. съответните числа са: 8845 образувани досъдебни производства, внесени в съда 3528 прокурорски акта, успеваемост 38,7%, неуспех 61,3 процента. За 2008 г. показателите са: 7186 образувани досъдебни производства, внесени в съда 3593, успеваемост - 48,5%, съответно неуспеваемостта е 51,5 процента. Необорим факт е, е  а резултатите назад по години до 2003 г., до която година Асоциацията за борба с корупцията в България разполага с информация, не са качествено различни. Уместен е въпросът: в коя друга професионална сфера обществото търпи такъв висок процент брак? Отговорът е известен - в никоя! Наистина, който и да е прокурор веднага може да възрази, че по невнесените в съда досъдебни производства не е \"имало достатъчно данни за извършени престъпления\". Дали това е така? Първо една част от тези прокурорски преписки са били прекратени не поради липса на достатъчно данни за извършено престъпление, а защото е изтекъл съответният давностен срок поради бавното извършване на съответното досъдебно производство. Когато Борис Велчев пое поста главен прокурор, той изнесе в публичното пространство информация, че броят на подобни пропаднали, поради изтичане на пълна давност, досъдебни производства е хиляди. Що се отнася до тях, така и до прекратените прокурорски преписки \"поради липса на достатъчно данни за извършено престъпление\", то малкото цунами за България би било, ако причината за това е единствено, недостатъчната професионална подготовка на \"n\" на брой прокурори. Голямото цунами, с тежки последствия за цялостното обществено-икономическо развитие на страната ни би било, ако благодарение на самосиндикални корупционни практики под миндера са напъхани неизвестен за българските граждани брой преписки, докато бацилът на давността ги докара до летален изход. Катастрофално би било бедствието, ако този неизвестен брой казуси по една или друга причина не са оформени като обвинителни актове, а оттам - и да достигнат до съставомерно претегляне в съда дали е налице престъпление, поради оказан политически натиск. в прокуратурата по отношение на прекратените досъдебни производства, когато те засягат интересите на държавата? Извънинстанционен контрол няма. Затова Асоциацията за борба против корупцията в България няма възможност да възрази на становището на главния прокурор Иван Гешев, че макар и при редица обществени поръчки за униформени облекла, възложени на \"Аполо\" ООД, цените да са скандално завишени, то няма данни за закононарушения. И така: възвеждането на правната възможност за иницииране на съдебен контрол върху постановленията за прекратяване от страна на прокуратурата на досъдебни производства, е целесъобразно, с оглед на интересите на гражданите. Но за да бъде то и с превантивна роля, е необходимо за прокурорите, чиито постановления бъдат отменени от съда, да има кариерни последствия. И то отрицателни. Включително и лишаване от правото да се носи червена тога.", "date": "2020.01.10", "title": "Операторите на кутията на Пандора"}
{"url": "https://duma.bg/oskarite-otnovo-shte-sa-bez-vodesht-n206679", "text": "Церемонията по връчването на следващите награди \"Оскар\", която ще се състои за 92-ри път, втора поредна година няма да има водещ. Това гласи туит на страницата на Американската филмова академия в известната социална мрежа. В съобщението се посочва още, че на събитието ще присъстват известни личности, очакват се ярки изпълнения и изненади. Параграфът с водещ обаче е задраскан. Миналата година комикът Кевин Харт отказа да бъде домакин на 91-вата церемония за връчване на наградите на Академията. Актьорът обясни решението си със ситуацията около ЛГБТ общността. Според съобщения в медиите Харт е получил вълна от критики заради туитове, публикувани между 2009 и 2011 г., в които се отнася неуважително към хомосексуалистите. Звездата се принуди да се извини за \"суровите си думи в миналото\". А най-престижните кино отличия бяха раздадени без основна фигура на тържеството. Според графика на филмовата Академия на САЩ списъкът на номинираните ще бъде обявен на 13 януари. Церемонията по връчването на наградите \"Оскар\" ще се проведе на 9 февруари в Лос Анджелис, припомни БГНЕС.", "date": "2020.01.10", "title": "Оскарите отново ще са без водещ"}
{"url": "https://duma.bg/profilaktichni-bezplatni-pregledi-za-nedonoseni-detsa-n206666", "text": "Отделението по неонатология в Аджибадем Сити Клиник-болница \"Токуда\" възобновява програмата за безплатен ултразвуков скрининг на новородени. Ехография на нервна система (трансфонтанелна ехография) и на коремни органи са включените изследвания, които ще бъдат провеждани всяка последна събота на месеца. Първата дата е 25 януари 2020 г. Прегледите са предназначени за недоносени деца до 1 г. и за рискови деца (след усложнено раждане, претърпели интензивно лечение), родени на термин до 6-месечна възраст. Необходимо е предварително записване на тел. 02/403 4000, *5544 или 02/403 4928.", "date": "2020.01.10", "title": "Профилактични безплатни прегледи за недоносени деца"}
{"url": "https://duma.bg/na-chas-pregled-doktorite-imat-chas-i-tri-chetvarti-za-dokumenti-n206667", "text": "Малко се знае как лекарите в амбулаторната помощ разпределят времето си. Американски лекари обаче прекарват 27% от работното си време с пациенти и над 49% в чиновническа дейност.  Учени провели проучване за това в 4 специалности в извънболничната помощ в щатите Илинойс, Ню Хемпшир, Вирджиния и Вашингтон. Става въпрос за едни от най-търсените специалисти - по семейна медицина, по вътрешни болести, кардиология и ортопедия. Наблюдението е проведено в продължение на 430 часа, а 21 от 57 доктори, участвали в изследването, попълвали дневници дори след работното си време. Изследователите разпределили на няколко части времето на лекарите в кабинета - пряко клинично време на пациент, електронно здравно досие (и писане), административни и други задачи плюс самостоятелно отчитана работа след приемните часове. Изводите сочат, че един лекар на кабинет прекарва в преглед и разговор с пациентите си едва 27% от работното си време. За сметка на това за попълване на електронното здравно досие и други документи отделя 49,2%! В същото време болничните лекари прекарват с пациентите си 52,9% от времето си, а за документацията - 37%. Споменатите по-горе 21 лекари, работили по документацията след приемното си време, твърдят, че всяка вечер отделят от 1 до 2 часа от личното си време за попълване на документи. Проучването е направено по поръчка на Американската медицинска асоциация, използвани са данни от 2016 г. и е публикувано в издание на специалистите по вътрешна медицина (Annals of Internal Medicine). Очевидно е, че и електронното здравно досие, към което се стреми българското здравеопазване повече от две десетилетия, не спестява много време на лекарите в амбулатория. За България няма подобно проучване, но едва ли ситуацията е много по-различна. ", "date": "2020.01.10", "title": "На час преглед докторите имат час и три четвърти за документи"}
{"url": "https://duma.bg/koga-boli-zhenskoto-sartse-n206668", "text": "Сърдечните заболявания са най-често срещаният сериозен здравословен проблем и при мъжете, и при  жените, но това не ги засяга по един и същи начин. Някои сърдечни състояния се случват по-често при жени, а симптомите на други могат да бъдат различни за двата пола. Важно е да знаете за какво да внимавате и как да се предпазите, коментират от WebMD. Данните на българския Национален център по обществено здраве и анализи за третото тримесечие на 2019 г. показват, че хоспитализираните с инфаркт мъже под 35 г. са 3 пъти повече от жените на същата възраст. Докато при мъжете между 35 и 55 г. са регистрирани 485 случая, то при дамите са 96. Тенденцията не се променя и над 55 г. - при мъжете са регистрирани 1327 случая, а при жените - 861. Инсултите при дамите над 55 г. са повече, отколкото при мъжете - съотношението е 6417:5778.  Според специалистите от WebMD  По филмите всеки има болка в гърдите по време на сърдечен удар. Но в реалния живот жените могат да имат по-малко очевидни симптоми и е толкова вероятно да имат задух, колкото и болка в гърдите. Дамите може също да почувстват болка в челюстта, гърба или горната част на корема. Освен това жените също могат да чувстват гадене, световъртеж или замаяност. Като сериозен проблем лекарите отчитат факта, че жените много по-често пренебрегват симптомите и се оправдават със заетост в дома и работата и закъсняват с търсенето на лекарска помощ. Спонтанна дисекация на коронарната артерия (SCAD) е, когато някой от кръвоносните съдове на сърцето се разкъса. В българското списание MD обясняват специалистите, че SCAD съставлява между 23 и 36% от случаите на остър миокарден инфаркт при млади или на средна възраст жени и предупреждават, че малка част от тези инциденти са свързани с бременност. Състоянието SCAD може да забави или блокира кръвния поток и да доведе до интензивна болка в гърдите и други симптоми, които могат да се чувстват като инфаркт, обясняват от WebMD и предупреждават, че това е сериозно състояние, което трябва да се лекува бързо. По-вероятно е жените да имат SCAD, особено, ако са родили наскоро. Медицинският термин за това е кардиомиопатия, предизвикана от стрес, и е по-вероятно да се случи при жените, отколкото при мъжете. Причинява се от внезапно отделяне на хормони на стреса и се случва след много емоционални събития като развод или смърт в семейството. Част от сърцето се увеличава и не може да изпомпва кръв. Това може да причини силна болка в гърдите, но бързото лечение може да доведе до пълно възстановяване. Друг важен момент в живота на жените, който може да \"разтресе\" женското сърце, е Въпреки че не причиняват сърдечни заболявания, естествените промени, които се случват с тялото на жените по време на менопауза, могат да увеличат вероятността от сърдечни проблеми. С намаляването на нивата на естроген артериите може да се втвърдят, а кръвното налягане, коремните мазнини и LDL (или \"лошият\" холестерол) да се повишат, сърцето може да ускори ритъма си с 8 до 16 удара в минута и всичко това може да е предпоставка за появата на сърдечносъдови заболявания. Бъдете активни, за да поддържате сърцето си здраво и след \"промяната\", съветват специалисти. Възпаленията също увеличават вероятността от сърдечни заболявания. Като пример медиците цитират ревматоидния артрит или лупуса. Те може да са проблем дори, ако жената е млада, спортува и не пуши.  Учените все още не са открили точното обяснение защо  и сърдечните заболявания са свързани. Знае се само, че депресията увеличава производството на хормоните на стреса в организма и това състояние на психичното здраве може да удвои шансовете за сърдечни заболявания, а жените са два пъти по-склонни да го имат като мъжете. Говорете с вашия лекар или терапевт, ако смятате, че може да се нуждаете от помощ при депресия, препоръчват от WebMD. Диабет е състояние, което също може да удвои шансовете на жената за сърдечни заболявания. Една от причините е, че високата кръвна захар забавя потока на кислород в кръвта и може да доведе до натрупване на плака в артериите. Освен това жените с диабет (особено тип 2) може да са по-склонни към затлъстяване и да имат високо кръвно налягане и висок холестерол.  обаче също не са застраховани от сърдечносъдови проблеми. Проблемът е, че те също могат да имат висок холестерол или високо кръвно налягане и да пушат - три неща, които повишават вероятността от сърдечни проблеми. Лекарите предупреждават, че ако майка ви или сестра ви са имали сърдечни заболявания преди 65-годишна възраст или ако майка ви е имала инсулт, това увеличава вероятността от сърдечни болести и при вас.", "date": "2020.01.10", "title": "Кога боли женското сърце"}
{"url": "https://duma.bg/prikazkata-strandzha-nyama-kray-n206670", "text": "Всеки има по една романтична мечта, навяваща спомени от младежките години. Моята е свързана с Малко Търново и Странджа. В началото на 1980-те се роди от най-високото място партийно решение за Странджанско-Сакарския край. Предлагаха се много добри условия за хора, които желаят да се преселят в този приказен кът от България. Като младо семейство бяхме изправени пред новия ни общ път - известно време обмисляхме идеята да го започнем от Странджа. Но животът и работата ни грабнаха и като градски чеда, които никога не бяхме живели извън София, така и не стигнахме до осъществяването й...  За любителите на историята и красотите на България, това винаги ще бъде едно от най-привлекателните кътчета на страната. Пребродила съм всички наши планини - всяка очарова с нещо свое и неповторимо. Странджа е най-мистичната от тях - мека, уютна и безкрайно жива като вечнозелената зеленика, която у нас вирее единствено там. Природният парк \"Странджа\" със своите 1161 кв. км е най-голямата защитена територия в България, с изключително красива и богата флора и фауна. Всяко местенце в тази планина е облъхнато от легенди и история. Множество ценни археологически находки са свързани с траките - долмени, некрополи, гробници, древни светилища... Там е и люлката на нестинарството - в предишни текстове съм разказвала за селата Кости и Българи, за етнографския резерват с. Бръшлян, както и за Ахтопол, където планината слиза до Черно море. В Странджа са родени много смели войводи и революционери. Обиколката на Малко Търново може да започне от площада - със снимка при, казано по модерному, инсталацията, изобразяваща нестинарския ритуал. Наблизо е Туристическият информационен център, в който ще ви упътят как да откриете всичко интересно в града и околностите. За преходите из планината по-добре да наемете водач - той най-сигурно ще ви преведе през дебрите й, а някои от обектите се намират в самата гранична зона, за която си има правила. Вашият гид ще ви покаже и разкаже за историческите места, природните феномени и развихрящи въображението местни легенди и предания. Не забравяйте на тръгване да си налеете прясна водица от Големия врис - масивна каменна чешма с три чучура, един от символите на града. В Малко Търново има две християнски църкви. Най-ранните данни за православния храм \"Успение Богородично\" са от 1754 г., в сегашния си вид е от 1830 г., а оттогава е бил преизграждан три пъти. През 1932 г. вместо старата дървена камбанария е издигната нова, висока и монолитна. Другата църква е източнокатолическата \"Света Троица\", завършена през 1931 г. и осветена през 1936 г., но още от 1860-1861 г. в града е имало католическа общност, свещеници и параклис. И в двата храма се пазят изключително ценни икони, утвар и други предмети. Благодарение на усилията на православната и католическата църква, българското население в Малкотърновско и Странджа е било спасено от погърчване и потурчване, свидетелстват исторически архиви. В центъра са паметниците на детския писател и учител Стоян Русев, известен като Дядо Благо - един от основателите на Съюза на българските писатели, и на комунистическия деятел Георги Сталев Москов, участник в Илинденско-Преображенското и в Септемврийското въстание (1923). На площада е и сградата на читалище \"Просвета 1914\" - то продължава своята мисия за културното обогатяване и духовно издигане на жителите на града, за приобщаването на младите хора към самодейните състави, школи, клубове и занаятчийски работилници. Най-привлекателни за любознателните туристи са музеите, които съхраняват паметта за древната история, за традициите, личностите и събитията през вековете, откакто селището съществува - от края на ХVI и началото на ХVII в., а и още по-далеч - от времената на траките. Четири възрожденски къщи са обединени под шапката Музеен комплекс Странджа. Историческият музей \"Проф. Александър Фол\" представя археологически, епиграфски паметници, иконна живопис, оръжия и др. Специална изложба е посветена на видния историк, филолог и траколог, откривател на много от археологическите паметници в района. В околното пространство е поставен паметник с неговия лик и надпис \"На проф. Александър Фол. Странджа е планината на вечното завръщане\". В раздела \"Нематериално културно наследство\" са показани нестинарството, Белият кукер (типичен местен обичай), параклиси и светци, които са на особена почит в този край. Там може да се гледат филми за нестинарите, кукерските игри и бежанците от Източна Тракия. Етнографска експозиция (ХVIII-ХХ в.) с предмети от бита, оръдия на труда, занаятчийски принадлежности, образци на килимарството и мутафчийското изкуство е подредена в реставрираната родна къща на кап. Стамат Икономов, един от идеолозите на Илинденско-Преображенското въстание. Удивително място, в което малки и големи може да прекарат часове, е интерактивната Природна сбирка. В нея по атрактивен начин се запознаваме с автентичните звуци на нощната странджанска гора, научаваме езика на птиците и животните, които я населяват, както и да различаваме техните следи, опознаваме билките от скъпоценната природна аптека и т.н. Много посещавано и тачено място е Петрова нива - на 20 км от Малко Търново; всяка година през август тракийците се събират край паметника, за да почетат подвига на участниците в Илинденско-Преображенското въстание през 1903 г. Местността Мишкова нива, където е открито най-древното светилище на траките в Странджа, примамва любителите на археологията. В близост - под връх Градище, се смята, че се намира гробницата на богинята Бастет. Куполната гробница Пропада - на 3-4 км от града, датирана вероятно от IV-I в. пр. Хр., е великолепен образец на тракийската култова архитектура. В Странджа вечно ще се завръщаме...", "date": "2020.01.10", "title": "Приказката Странджа няма край..."}
{"url": "https://duma.bg/tsveti-radoycheva-iskam-da-sazdavam-krasiva-muzika-i-tya-da-ostava-v-sartsata-n206673", "text": "- 2019-а беше изключително ползотворна и успешна година за мен в професионално отношение, тъй като създадох авторската си песен \"Изчезни\", с която миналото лято в Сандански спечелих Голямата наградата на BG Music Festival. Композицията се превърна в любима на много фенове и меломани. Също така заснехме и видеото на сингъла, който бе подкрепен от \"Зонта клуб\". Посветих този музикален проект на жените, пострадали от домашно насилие. Всичко, до което се докосвах през 2019-а, придобиваше успех. Пях на едни от най-големите и престижни светски събития в България и имах много медийни изяви. В личен план се чувствам щастлива и удовлетворена, тъй като имам прекрасно семейство. Дъщеричката ми стана на 3 години и все повече виждам, че музиката и сцената й доставят истинско удоволствие. Онова, което си бях пожелала, ми се сбъдна. Защото най-важното е да бъдеш смел в мечтите си и да вярваш в себе си! - Първоначалната ми идея, когато написах музиката на тази песен, беше да създам чувствена и нежна балада, като нямах представа за тематиката на текста. Мое телевизионно интервю се превърна в повод с мен да се свърже поетът Петър Москов. И щом чу моята мелодия, той написа изключително въздействащо и силно стихотворение - само за една нощ! Когато ми го изпрати на сутринта, каза: \"Дано, след като го прочетеш, да не ти загорчи кафето.\" Бях впечатлена, тъй като текстът силно ме докосна. И разбрах, че чрез моето творчество и музикалното изкуство като цяло трябва да отправя послание към жените, пострадали от домашно насилие. Алекс Нушев създаде прекрасния аранжимент и песента стигна до публиката, като стана фаворит на почитателите ми. - Отделихме на видеото към \"Изчезни\" цял ден! Избрахме красива локация - язовира Мало Бучино, като снимките са едновременно сред природата и в частна къща с дизайнерски и автентични мебели от истинско дърво. Поканих в клипа да участва и прекрасния млад актьор Александър Димов от \"Откраднат живот\", който изигра перфектно своята роля на агресивен и арогантен мъж. В един от запомнящите се моменти се превърна бързането ни да уловим залеза на слънцето за последните кадри на видеото, като буквално ни оставаха 30-40 секунди. Но с креативен и талантлив режисьор и оператор като Добромир Николов всичко се случи така, както трябва. - Отличията безспорно мотивират всеки изпълнител, както и мен самата. Но за мен най-важни са оценката и любовта на хората. Получавам многобройни писма, в които авторите им, освен суперлативи, изразяват и прекрасно отношение към мен и музиката ми. Също така много прохождащи изпълнители имат желанието да пеят мои песни. Именно тези неща ме вдъхновяват и ме карат да  продължавам да творя красива музика, която остава в сърцата на хората. - Хм... За място точно не се сещам, но съм имала интересна случка. Преди 3 години, в разгара на лятото, бях ангажирана да пея на една сватба край басейн. Трябваше да съм на открита сцена с моите музиканти. Всичко беше прекрасно до втората песен, когато заваля пороен дъжд и прекъсна електричеството. Тогава събрах всички гости, запалихме свещи и запях само под съпровода на китара... Толкова много им хареса, че цели два часа танцуваха, завладени от акустичните ми изпълнения. А младоженците бяха много впечатлени и щастливи! Когато истински обичаш професията си и пееш със сърце, обстоятелствата нямат значение. - Вече трета година съм част от лицата на кампанията \"Успели българи дават личен пример\". Тази прекрасна инициатива, подкрепена от МОН и Столичната община, е с организатор Диана Николова-Миланова. Заедно с още известни и успели българи посещаваме различни училища в цялата страна, като нашата основна цел е да насърчаваме четенето и грамотността, да мотивираме и вдъхновяваме младите да вървят по пътя на учението и духовността и да вярват в мечтите си, като даваме личен пример и им разказваме от първо лице как сме постигнали и реализирали своите желания. Например един от често задаваните въпроси към мен от учениците е колко пари получавам. Винаги отговарям, че това няма голямо значение. Ако парите са самоцел, човекът никога няма да е истински щастлив. От изключително значение в живота е да откриеш призванието си и именно тази работа, която ти носи истинско удоволствие. Тогава парите ще идват с лекота.  - Благодаря за хубавите думи! За мен стилът и начинът на обличане са израз на моите индивидуалност и автентичност. Подбирам тоалетите си в зависимост от мястото, където отивам, и според настроението, в което съм. Цветовете на дрехите са огледало на душата ми. Затова и повечето пъти подбирам ярки и цветни облекла, тъй като самата ми аура е такава и именно те отговарят най-добре на моето аз и съвпадат с посланието, което искам да изпратя до хората чрез тях. Никога не съм следвала сляпо модни тенденции, просто имам вроден нюх и свое лично усещане за стил, което съм наследила от моята майка. Тя ме е научила на много ценни неща, свързани с това как една дама трябва да изглежда стилно. Мама винаги ми е давала възможността да търся и откривам своето усещане за красота и стил. Именно затова с времето намерих себе си и своя собствен почерк в облеклото. - Да, Ванеса е прекрасна! Благодаря на Бог за този подарък да имам дъщеря. Тя е много артистична и емоционална, отсега се изявява на сцена, като пее и танцува чудесно. Имитира ме във всичко, което ме стимулира да бъда още по-добра и успешна и в кариерата си, и в личните си взаимоотношения, тъй като аз съм нейният пример. - Възпитавам я да бъде смела, уверена, да отстоява себе си, но в същото време да е толерантна към другите и винаги да се отнася с добро! Уча я, че за да бъдеш щастлив, не трябва да има конкретна причина, покупка и т.н. Щастието се поражда от хубавите взаимоотношения, от помощта, която си оказал на по-слабия. И, най-вече, то е вътре в теб! Винаги, когато имам свободно време, го посвещавам изцяло на Ванеса и татко й. Тези мигове не се връщат и с удоволствие си ги изживяваме заедно, като пътуваме, смеем се, играем и се радваме на живота. - Благодарна съм за всички трудности по пътя ми до този момент, тъй като сега съм по-силна и уверена. И с много по-голяма осъзнатост и смирение посрещам успехите си, които са плод на труд, постоянство и огромна любов към музиката! Смятам, че всеки има собствен път, който е необходимо да извърви, и хора, които трябва да срещне по него. Не вярвам, че късметът идва просто ей така. Не. За него трябва да се потрудиш, налага се да го провокираш, необходимо е да си умен и да го оцениш, щом дойде при теб. С трудностите се справям лесно - възприемам ги като уроци, извличам най-ценното за себе си и продължавам напред. - Популярността е неизменна част от моята професия на певица и обществена личност. Мога да кажа, че известността ме промени като човек, тъй като с времето станах много по-сензитивна и по-лесно разпознавам лицемерието и фалшивите усмивки. Доста бързо успявам да усетя дали човекът отсреща е открит или е задкулисен... А и с увеличаването на известността ми забелязвам, че хората около мен стават все по-малко. Така прозирам кои всъщност са истинските и стойностните приятели до мен. - Може би не се досещат колко емоционална и състрадателна съм. Чувствам се много значима и щастлива, когато помагам и се включвам в различни  благотворителни инициативи. Мечтая да създам собствена фондация за събиране на средства за деца в неравностойно положение. Именно на такова отношение към по-слабите уча и моята дъщеричка, която отсега отделя от собствените си играчки и дрешки за дечица, които не биха могли да си купят най-необходимото.", "date": "2020.01.10", "title": "Цвети Радойчева:    Искам да създавам  красива музика и тя  да остава в сърцата"}
{"url": "https://duma.bg/gledayte-n206675", "text": "Футбол по Диема спорт 2 22.00 Шефилд Ю - Уест Хем по Ринг 21.45 Рен - Марсилия по БНТ 3 Волейбол 21.00 Олимпийска квалификация в Берлин (мъже, финал) по Евроспорт 1 Биатлон 15.25 СК в Оберхоф (спринт, мъже) по Макс спорт 1 Тенис 9.30 АТП Къп (финал) Футбол по Диема спорт 2 14.30 Кристал Палас - Арсенал 17.00 Ман Юнайтед - Норич 19.30 Тотнъм - Ливърпул по Нова спорт 14.30 Брентфорд - КПР 17.00 Чарлтън - Уест Бромич по Ринг 18.30 Бордо - Лион по Макс спорт 3 16.00 Каляри - Милан 19.00 Лацио - Наполи 21.45 Интер - Аталанта по БНТ 3 Баскетбол 17.55 Берое - Балкан Волейбол 21.35 Олимпийска квалификация в Апелдорн (жени, 1/2-финал) по Евроспорт 1 Ски 11.20 и 14.15 СК в Аделбоден (мъже) 12.30 СК в Алтенмаркт (жени) Биатлон 15.30 СК Оберхоф (щафета, мъже) Ски-скокове 16.40 СК във Вал ди Фиеме Футбол по БТВ Екшън Суперкупа на Испания (финал) 20.00 Реал М - Барселона/Атлетико М по Диема спорт 14.00 Кардиф - Суонзи по Диема спорт 2 16.00 Борнемут - Уотфорд 18.30 Астън Вила - Ман Сити по Ринг 22.00 ПСЖ - Монако по Макс спорт 3 13.30 Удинезе - Сасуоло 16.00 Фиорентина - СПАЛ 19.00 Верона - Дженоа 21.45 Рома - Ювентус по БНТ 3 Волейбол 18.20 Олимпийска квалификация в Апелдорн (жени, финал) по Евроспорт 1 Ски 10.00 СК в Алтенмаркт (жени) 11.25 и 14.25 СК Аделбоден (мъже) Биатлон 15.30 СК Оберхоф (масов старт, мъже) Ски-скокове 16.50 СК във Вал ди Фиеме", "date": "2020.01.10", "title": "Гледайте"}
{"url": "https://duma.bg/shef-na-ludogorets-e-vpechatlen-ot-varba-n206676", "text": "Ангел Петричев обяви, че е впечатлен от новия треньор на Лудогорец Павел Върба, който започна да работи в клуба от 2 дни. Изпълнителният директор изтъкна, че е прекалено рано да се дават оценки на чеха. В Разград работят и по селекцията, но за момента няма нищо конкретно. Шампионите заминаха на лагер в Белек до 8 февруари и ще изиграят там 6 контроли - поред срещу Пакси (Унг), Пиаст (Пол), Кайрат (Каз), Цървена звезда (Сърб), Ахмат (Рус) и Слован Братислава (Слвк).  \"Впечатлен съм от Върба като отношение към работата, контакт и комуникация - абсолютно всичко. Нека не започваме типично по български с оценките. Човекът има достатъчно време пред себе си, за да разгърне своя потенциал, така че се надявам неговата работа да даде резултати в шампионата. Имам сериозни надежди той да успее. Стискаме му палци. Доста футболисти ще бъдат спрягани за Лудогорец, но не вярвайте на всичко. Когато има нещо официално, ще го обявим. Продажбата на играч може да стане светкавично, а по отношение на входящите трансфери - работим по това, което имаме предвид\", каза на летище София Петричев.", "date": "2020.01.10", "title": "Шеф на Лудогорец е впечатлен от Върба"}
{"url": "https://duma.bg/skandal-s-grisho-i-za-pari-v-tenisa-n206677", "text": "Странен скандал за пари, в който беше намесен Григор Димитров, се разрази след участието на България на АТП Къп. Социалните мрежи разпространиха вест, че най-добрият ни тенисист бил поел всички разходи по престоя и участието на националите в Австралия, защото федерацията  отказала поканата за участие в надпреварата. Шефовете й счели, че не си заслужава да се харчат пари за турнира, в който България участва благодарение на високата позиция на Гришо в ранглистата на АТП. Това обаче се оказа фалшива новина, а от централата разкриха, че всичко е заради изборното общо събрание, което трябва да се проведе на 20 януари.  \"Долен и платен fake news (фалшива новина) за \"отказаната\" покана. Много приятели даже са се хванали. Потресен съм и разочарован, защото се разбра откъде идва и защото фокусът трябва да е върху това как да помогнем на бъдещото поколение в тези тежки условия\", написа във фейсбук шефът на федерацията Стефан Цветков. \"Крайно разочароващо е и лековерното споделяне на фалшивата новина при положение, че всички факти са напълно достъпни и лесни за проверяване, което веднага изобличава откровените лъжи. АТП провежда турнира в партньорство с Австралийската федерация, която поема хотела, храната и транспорта по време на състезанието. Играчите се записват в системата на ATП директно и, като на всеки турнир, си поемат транспортните разходи до мястото на провеждане\", обявиха от родната централа. \"Завършихме на 9-о място в света, като само малшансът ни лиши да излезем от групата, въпреки че завършихме с 2 победи от 3 мача. Тези 14 дни цяла България беше обединена. Такава, каквато винаги съм искал да бъде. Хората не спяха, плакаха и изживяваха успеха като техен личен. Защо искате да ни отнемете всичко това? Не само на нас, но на всички Българи? Бъдете горди от това, което направихме. Това беше за всички вас\", обяви втората ни ракета Димитър Кузманов. Публична тайна е, че Цветков е във война с мениджъра на Гришо Георги Стоименов, който е зет на легендата Юлия Берберян. Известната тенис фамилия от години иска да вземе властта във федерацията, но не може да пребори Цветков, който е име и в Международната федерация (ITF).", "date": "2020.01.10", "title": "Скандал с Гришо и за пари в тениса"}
{"url": "https://duma.bg/kashti-ot-gumi-za-bezdomni-zhivotni-pravyat-v-dobrich-n206678", "text": "Група във фейсбук, наречена \"Обичам Добрич\", организира инициатива, целяща да създаде домашен уют и топлина за бездомните животни в града. Поканени са всички желаещи да помогнат на онези, които се грижат за уличните кучета и котки, но няма как да се справят сами. Заедно ще бъдат изработени къщички от автомобилни гуми за бездомните животинки.  Инициативата ще се проведе в неделя, 12 януари, от 12 ч. Сборното място е бул. \"Трети март\", в дясно на 100 метра от сградата на \"Анимекс\". За желаещите да са включат, но нямащи собствен транспорт, организаторите ще осигурят превоз, пише pronewsdobrich.bg.", "date": "2020.01.10", "title": "Къщи от гуми за бездомни животни правят в Добрич"}
{"url": "https://duma.bg/opitat-na-pitar-seydzh-v-edinayset-lichni-pisma-n206655", "text": "Нещата се нареждат най-добре за онези, които се възползват по най-добрия начин от обстоятелствата. Питър Сейдж е жив пример за това, а неговият наръчник предоставя комплект инструменти, които можем да ползваме, за да се изправим срещу несгодите с усмивка, да се учим, да растем и да сме готови за всичко, което ни поднесе животът. Малко предистория: През януари 2017 г. Питър Сейдж е задържан за неуважение към съда по гражданско дело. Без да е извършил криминално деяние, му се налага да излежи неколкомесечна присъда в \"Пентънвил\" - 200-годишен викториански затвор с репутация на един от най-непоносимите във Великобритания. Случилото се е напълно неочаквано и оказва огромно влияние върху всички аспекти на живота му. Води до срив на обещаващото начало на неговия бизнес, става причина за анулиране на сватбата му, отприщва вълна от злорадство и подигравки в пресата. Дали ще успее да приложи на практика това, на което учи другите, в една от най-суровите среди - и то не само за да оцелее, но и да преуспява? Ще може ли да донесе трайна и положителна промяна не само за хората, отписани от обществото, а за системата, чиято неефективност и недостатъци остават далеч извън радара на общественото внимание? Отговорите и историята зад тях са разказани във \"Въпреки всичко\" - книга необикновена, но не и измислица. Тя представлява колекция от единайсет лични писма на автора, изпращани на всеки две седмици от началото на неговото изпитание. Първоначално той ги споделя в реално време с членовете на популярните си коучинг групи - Елитен менторски форум (ЕМФ) и Майсторски кръг. Разказва от първа ръка какво и как прави, отправяйки покана и давайки възможност на читателите да прилагат същите прозрения и техники за собствените си проблеми, при това с поразителен успех. Питър Сейдж е световноизвестен предприемач, преминал през множество мултимилионни възходи и банкрутни падения, международен презентатор, автор на бестселъри, учител, философ с невероятно проникновение, водещ експерт в областта на човешкото поведение и развитие, лидерство и мотивация.  Днес неговата история е достъпна и на български език благодарение на издателство \"Ракета\". Инициатор за издаването й е управителят на издателството Диана Бойчева, която следва от години идеите на Питър Сейдж в живота и работата си. Преводът е на Гаяне Минасян - тя го определя като една от най-скъпите книги, върху които е работила. Защото става въпрос не за идеология, а за живот и ценности, преминали и устояли през огъня на най-тежки изпитания.", "date": "2020.01.10", "title": "Опитът на Питър Сейдж в единайсет лични писма"}
{"url": "https://duma.bg/lavitsa-n206653", "text": "\"НЕВРОМАНТИК\" от Уилям Гибсън издава \"Locus Publishing\". Това е първото в света илюстровано издание на книгата, одобрено от самия автор. Кейс беше най-добрият крадец на информация в киберпространството - докато не се опита да прецака грешните хора и те не увредиха нервната му система, изхвърляйки го от Мрежата и бизнеса. Сега загадъчен нов работодател го наема за почти самоубийствен набег срещу невероятно могъщ изкуствен интелект. С мъртвец за партньор и уличната самурайка Моли за бодигард Кейс се готви за приключението, което вдигна залозите в цял литературен жанр. \"Невромантик\" е първият напълно съзнателен поглед към дигиталното бъдеще на човечеството. \"100 СЪЩЕСТВЕНИ НЕЩА, ЗА КОИТО НЕ СТЕ ПОДОЗИРАЛИ, ЧЕ НЕ ЗНАЕТЕ ЗА МАТЕМАТИКАТА И ИЗКУСТВОТО\" от Джон Бароу издава \"Бард\" в превод на Иван Златарски. На пръв поглед световете на математиката и изкуството може да не ви се сторят добри съседи. Но както посочва математикът Джон Д. Бароу, те имат силен и естествен афинитет - в крайна сметка математиката изучава всички закономерности, а светът на изкуството е богат на закономерности. От музика и драма до литература и визуални изкуства, остроумните и достъпни наблюдения на Бароу гарантирано ще разпалят въображението на любителите както на математиката, така и на изкуствата. \"СЕВЕР И ДРУГИ РАЗКАЗИ\" от Од Клипенвог издава ИК \"Арка\" в превод на Екатерина Колчакова. Десетте новели са посветени на личности, посетили Норвегия в период от 200 години. Всяка разкрива съдбата на исторически повече или по-малко известни хора. Авторът успява да превърне погледа към определена ситуация от живота им в драматична и завладяваща среща с човешката съдба. Клипенвог е роден през 1951 г. в Лофотен - островен архипелаг отвъд Полярния кръг в Норвежко море. Завършва Университета в Осло с немски език, история и филология. Публикувал е 22 книги - романи и сборници с разкази за семейството, човешките взаимоотношения и живота на артистите. \"БАЛАДА ЗА ЕДИН СЧУПЕН НОС\" от Арне Свинген издава \"Емас\" в превод на Ева Кънева. 13-годишният Барт е непоправим оптимист, макар че живее с майка си в гарсониера в мизерен блок. Парите не им стигат, а в училище е аутсайдер и редовно яде бой на тренировките по бокс, които посещава само заради майка си. Основната му опора в живота е оперната музика. И много обича да пее, но когато е сам. Никой не подозира за таланта му, докато един ден съученичката му Ада не го моли да й направи запис със свое изпълнение, който после предава на класния. Той възлага на Барт да участва в концерта в края на учебната година. Но Барт е смутен - той не може да пее пред хора...", "date": "2020.01.10", "title": "Лавица"}
{"url": "https://duma.bg/istoriya-za-otselyavaneto-slavata-i-priemaneto-n206656", "text": "\"Случи се нещо, което не бях очаквала. Реших да спра след цял живот препускане и най-сетне да се вгледам в себе си. За петдесет години натрупах доста опит, но колко от него бях оползотворила? Прекарах повечето време в страх да не би да покажа себе си. Бях убедена, че не заслужавам нищо добро, бях улисана в коригиране на всичко лошо. Защо се случи така? Това е историята на моя живот.\" От емблематичните филмови роли до многобройните й връзки, Деми никога не е оставала далеч от светлините на прожекторите и заглавията на таблоидите. Животът й е низ от успехи и предателства, разочарования и победи. В изключително откровените си мемоари \"Всичко, което съм\" (изд. \"Ера\", превод Красимира Абаджиева) Деми Мур разкрива най-неочаквани детайли от кариерата и личния си живот. Тя е разтърсващо искрена по отношение на трудното си, несигурно детство, сложните отношения с майка си и бурните си връзки. Деми разкрива колко усилия й струва професионалният успех и сложният баланс между кариерата и семейството. Въпреки че се превръща в най-високоплатената актриса в Холивуд, тя не спира да се съмнява в себе си, да се бори със зависимости, комплекси от тялото си и тежки травми от детството, които я следват години наред. Безпощадно честна пред себе си и света, Деми Мур описва най-личните си страхове, слабости, успехи и надежди. \"Всичко, което съм\" е история за оцеляването, славата и приемането, история за феноменалния живот на една силна жена. \"Бях момиче с майка, която иска да се самоубие, бях изоставена от двама бащи и може би ленивото ми око беше символично доказателство за истината на моя живот, който изобщо не вървеше по лесния и прав път. Оперирах окото на петнайсет години, но недъгът се запечата в душата ми. През пубертета се превърнах от кльощаво дете с лениво око в харесвано и желано момиче. Това ме смущаваше. Не знам защо, ала отъждествявах сексуалността с нещо неприлично и срамно. Изминаха доста години, докато успея да се отърся от това чувство.\" \"След по-малко от седмица мама каза, че пак ще се местим. Радвах се, че ще напусна това място, което ми напомняше за отвратителното преживяване с легналия върху мен Вал. Той дойде да ни помогне за багажа. Седях на задната седалка на мерцедеса на мъжа, който ме изнасили, а мама седеше отпред. Настанихме се в \"Ла Сиенега\" - комплекс от двуетажни къщи от средиземноморски тип. Вал знаеше адреса и вече не можех да се измъкна. Докато Джини подреждаше кашоните, двамата останахме насаме и той каза: \"Как се чувстваш като проститутка, продадена от майка си за петстотин долара?\" Погледнах го изумено и Вал повтори: \"Как се чувстваш като проститутка, продадена от майка си за петстотин долара?\" Никога нямаше да разбера дали майка ми е взела тези пари, за да му разреши да ме изнасили. Най-вероятно й ги беше дал като добавка към наема, тъй като тя вече беше спала с него и съответно - заплатила своя дял. Имам три дъщери и не мога да проумея как една майка би допуснала възрастен мъж със съмнителни намерения да се възползва от детето й. Това е колкото немислимо, толкова и отвратително. Как се чувстваш като проститутка, продадена от майка си за петстотин долара? Чувствах се като сираче...\"  \"Бях само на двайсет и пет, а животът ме завъртя и нямаше спиране. Сватба, бременност, прекрасна дъщеричка. С Брус бяхме известни и с толкова много пари, колкото и не си бяхме помисляли, че някога може да имаме. Звучи като живот приказка, но не след дълго се оказа, че никакви пари, успех или слава не могат да изцелят обременената с горчивини и тлеещи травми душа.\"", "date": "2020.01.10", "title": "История за оцеляването, славата и приемането"}
{"url": "https://duma.bg/yanuari-festival-na-balgarskata-dramaturgiya-v-nov-teatar-ndk-n206657", "text": "Публиката, жадна за българска словесност и драматургия, може да гледа спектакли на наши класици и съвременници, както и интерпретации по български автори, от 13 до 31 януари от 19.30 ч. на сцената на Нов театър - НДК. Този период е наречен \"Януари - фестивал на българската драматургия\". За зрителите, които си купят билети за повече от две представления за януарския фестивал на касата на театъра, ще бъдат предложени намаления от цените, съобщават от театъра. В афиша са \"Антихрист\" и \"Търновската царица\" по Емилиян Станев, \"Голямото влизане\" от Никола Маринов, \"Сънодива\" по пиесата \"Самодива\" на Красимира Дуковска, \"Поручик Бенц\" от Димитър Димов, \"Два билета за Париж\" от Христо Христов, \"Индже\" от Йордан Йовков, \"Майстори\" от Рачо Стоянов, \"Когато гръм удари\" от Яворов, \"Пилето, което казва ку\" от Александър Урумов, \"Страсти Илиеви\" от Димо Дешев и др. Пълната програма може да се намери на сайта www.newtheatre.bg.   Неслучайно Фестивалът на българската драматургия се провежда през януари. По думите на Йордан Радичков от едноименната му пиеса, януари е най-българският месец. По време на четвъртото издание на форума за първи път публиката е поканена да участва, като избере най-добрите. Ще бъдат присъдени награди на зрителите за най-добър спектакъл, най-добра женска роля и най-добра мъжка роля. Амбицията на организаторите е всяка година под един покрив да бъдат събирани едни от най-обичаните от публиката родни автори като Рачо Стоянов, П.К. Яворов, Емилиян Станев, Димитър Димов и др. В него ще намират място и творческите дебюти на млади автори.", "date": "2020.01.10", "title": "Януари - фестивал на българската драматургия в Нов театър - НДК"}
{"url": "https://duma.bg/snezhina-petrova-praznuva-rozhden-den-sas-spektakala-medeya-v-teatar-azaryan-n206658", "text": "Снежина Петрова ще отпразнува своя юбилей със спектакъла \"Медея\" на сцената на Театър \"Азарян\". На 16 януари, когато е рожденият ден на известната актриса, от 19 ч. тя ще отбележи своя празник. Поканени са всички нейни почитатели, както и онези, които искат да станат част от зрелището, наречено \"Медея\", научи ДУМА от Мария Йоцова. По случай предстоящия юбилей актрисата публикува лично обръщение в своята фейсбук страница. \"Скъпи приятели, познати и непознати театрални почитатели, благодарение на вас имаме възможност да продължим спектакъла \"Медея\" и през 2020 г. на сцената на Театър \"Азарян\" в НДК. Следващата дата, на която може да видите спектакъла, е 16 януари 2020 г. - деня, в който преди 50 години съм се появила на белия свят. Било е слънчев, студен и снежен петък, което дава и повод за името ми. Моята майка и баща били сковани от студ, преспи и разпределение в родния град на майка ми - Силистра, където проплаквам и аз. До 13-ата си година съм празнувала този ден като всяко дете, след което тийнейджърската ми разсеяност предизвиква серия от три последователни потопа, които направих в къщи. Така докарах Дунава и в София. Бях наказана да не си празнувам рождения ден. Аз приех много сериозно това наказание и удължих доброволно срока му от една на няколко години. С променлива мотивация ту празнувах, ту не на 16 януари... Очевидно тези наводнения нарушиха рефлекса ми към празника и смесиха в моето съзнание представите за раждане, прилив и стихия... Така си минаха годините и в навечерието на 16.01.2020 г., осъзнах, че би било тъжно тихомълком да навърша половин век. Реших да отбележа този ден със спектакъла \"Медея\" и със стартирането на една отдавна замислена кампания, която ще обявим след края на представлението. За всички гости ще има и по чаша вино \"Катаржина\", както и неформална среща с творческия екип във фоайето на Театър \"Азарян\". Няма да ви занимавам с ретроспекции и поздравителни адреси. Нямам нужда от подаръци и цветя... Ще се радвам залата на 16 януари да е пълна с приятели и това да даде продължение на проекта, който - случайно или не - съпътства този юбилей.\"", "date": "2020.01.10", "title": " Снежина Петрова празнува рожден ден със спектакъла \"Медея\" в Театър \"Азарян\""}
{"url": "https://duma.bg/zahari-baharov-se-zavrashta-na-stsenata-na-narodniya-n206659", "text": "Малко повече от година, след като разтърси театралния свят със спектакъла \"Бащата\", режисьорката в Народния театър Диана Добрева поставя на голямата сцена своеобразното продължение на прочутата пиеса от Флориан Зелер   \"Синът\", съобщава сайтът на НТ \"Иван Вазов\". Написана през 2019 г., \"Синът\" на практика е третата част от трилогията на хитовия френски драматург, чието начало е \"Майката\" през 2012 г., следвана от \"Бащата\", създадена през 2015 г., и най-новата - \"Синът\". Премиерата на спектакъла на 17 и 18 януари е първата за 2020 г. и ще бележи завръщането на Захари Бахаров на сцената на Народния театър. Заедно с него в екипа са и звездите от първата ни трупа Теодора Духовникова и Владимир Пенев, които участваха и в \"Бащата\", както и младите актьори Анета Иванова и Александър Тонев. Сюжетът, избран от Флориан Зелер, около който се разгръща напрежението в \"Синът\", може да \"бъде взет назаем\" от драмата на което и да е съвременно семейство: разделени родители, изгубили сериозно доверието и комуникацията със своя син тийнейджър, и неговият опит \"да изкрещи мълчешком\" болката и копнежа си по семейство и разбиране. Момчето е оставено на грижите на майката и живее при нея в тягостната и студена атмосфера на самотата, не чувства обичта и подкрепата й, наранено е и от отсъствието на своя баща, който вече има друго семейство и друго дете. Какво прави момчето ли - спира да ходи на училище с месеци, затваря се в себе си, обгражда се с мними защитни стени, бунтува се по свой начин. Какво ще предизвика поведението му - трусове във взаимоотношенията на двамата бивши съпрузи и негови родители? Взаимни обвинения? Катаклизъм в новото семейство на бащата? Помирение? \"Синът\" от Флориан Зелер е един огромен, болезнен въпрос, отправен от сцената към всички нас - за цената и безценността на обичта. Преводът на \"Синът\" е на Снежина Русинова-Здравкова, сценографията и костюмите са на Мира Каланова, музиката - на Петя Диманова, а хореографията - на Деян Георгиев, драматург на постановката е Мирела Иванова. Следващите спектакли до края на месеца са на 23, 28 и 31 януари.", "date": "2020.01.10", "title": "Захари Бахаров се завръща  на сцената на Народния"}
{"url": "https://duma.bg/ikonite-na-lili-vladimirova-i-emil-chushev-n206660", "text": "Столичната галерия \"Нюанс\" (ул. \"Иван Денкоглу\" 42) показва до 4 февруари изложбата \"Икони\", дело на Лили Владимирова и Емил Чушев. В полите на Витоша, разположено из етажите на 100-годишна къща, се намира тяхното ателие. Тя е стенописец, а той - реставратор, но и двамата са завладени от иконописното изкуство. Владимирова има няколко самостоятелни изяви в страната и чужбина, а макар да е потомствен иконописец, Чушев почти не е показвал произведенията си в България. Сред тишината и зеленината, в пълно уединение със себе си, те съхраняват и понякога възкресяват традицията на класическата православно-църковна живопис. Придържайки се стриктно към старата технология, те грижовно подготвят подходящи дъски, полагат ленени платна, грундират, шлайфат и чак тогава рисуват първо с молив, после гравират рисунката. След това полагат 8 слоя основа на местата, където иконата ще се позлатява, и идва ред на 22-каратовото злато. Златното покритие се полира с ахат, изолира се с лак и тогава те рисуват образите с яйчна темпера. Накрая полагат няколко вида лак, които съхраняват изображенията и позлатата за столетия напред. Лили Владимирова работи основно по възрожденски образци. Сюжетите често са многофигурни и сложни, но дори и при изображенията на светец образът е с богата, прецизна орнаментация, изискваща специален усет към детайла. Иконите на Владимирова са жизнени и празнични. Четейки житията на светците, които изобразява, тя съумява да предаде на всяко изражение определен задълбочен психологизъм. Чушев работи предимно по византийски образци, традиция, свързана с българската история. Тяхната иконография е по-лека, по-семпла. Неговите изображения са тихи и смирени. Той не започва икона случайно, решението е провокирано от случка, сън или мисъл, посочват от галерията.   ", "date": "2020.01.10", "title": "Иконите на Лили Владимирова и Емил Чушев"}
{"url": "https://duma.bg/risunkata-kato-orientir-i-pristan-n206661", "text": "Йордан Йорданов, Камен Симов, Николай Мартинов, Николай Златанов-Кайо, Роберт Цанев и Светослав Хаджигаев участват в обща изложба в галерия \"Арт алея\", научи ДУМА от галеристката Светлана Ганева. \"Всеизвестно е, че всяко приключение, всяко пътуване започва с една първа крачка. Основата на всяко художествено произведение започва именно с тази първа скица, рисунка, с която тръгва \"приключението\" и \"животът\" на всяка художествена творба. Тя може прецизно да бъде сътворена или нахвърляна бегло върху салфетка, надраскана върху кутия цигари или както по-често се случва, имагинерно в нашето съзнание. Рисунката е този малък светъл процеп, който дава ориентир и пристан за завръщане в началото на художественото ни търсене.\" Това се казва в концепцията на изложбата.", "date": "2020.01.10", "title": "Рисунката като ориентир и пристан"}
{"url": "https://duma.bg/galeriya-na-shestimata-tvortsi-n206662", "text": "Екипът на Софийската градска художествена галерия представя изложбата до 16 февруари \"Галерия на 6-те\", която се посвещава на 120-годишнината от рождението на Дечко Узунов. Разказът връща в първите месеци на 1927 г., когато на улица \"Търговска\" 2 е създадено ново художествено пространство. Никола Танев е творецът, който инициира основаването му. Идеята му се заражда, след като в края на 1926 г. той представя своя изложба в Букурещ. Художникът остава впечатлен от пространството и условията, които са му предоставени там, и решава, че може да се създаде нещо подобно и у нас. За осъществяването се обръща към своите приятели Борис Денев, Иван Лазаров, Иван Пенков, Сирак Скитник и Дечко Узунов. Шестимата творци се обединяват и още през февруари 1927 г. е представена първата обща изложба в \"Галерия на 6-те\". Новото художествено пространство в столицата дава възможност да се реализират проекти както в областта на изящното, така и в областта на приложното изкуство. Още през първата година е организирана и една от малкото, към онзи момент, графични изложби в страната. В нея участват Петър Морозов, Борис Денев, Анна Крамер-Бехар, Михаел Рос, Васил Стоилов, Васил Захариев, Атанас Михов, Александър Мутафов, Добри Добрев. През спомените на Никола Танев и статии от периодичния печат е направен опит за своеобразен кратък разказ за създаването на новото пространство. А подбраният материал съдържа творби на шестимата основатели от първата половина на ХХ в. Сред избраните произведения са \"Портрет на Виолета Йонова\" на Денев, \"Падналия другар\" на Лазаров, \"На чешмата\" на Пенков, \"Пейзаж\" на Скитник, \"Карловски двор\" на Танев и не на последно място \"Портрет на Иван Тутев\" на Узунов. В експозицията има произведения от колекциите на художествените галерии в Пловдив, Карлово, Русе, Стара Загора, ХГ \"Станислав Доспевски\" в Пазарджик, ХГ \"Елена Карамихайлов\" в Шумен, СГХГ, СБХ и частни колекции.", "date": "2020.01.10", "title": "Галерия на шестимата творци"}
{"url": "https://duma.bg/fsb-s-parvi-kluben-kontsert-v-balgariya-n206663", "text": "Обичаните рок музиканти от \"ФСБ\" се събират за първи клубен концерт след повече от 40 години творческа дейност. Датата е 3 април, а концертът - ексклузивен. Единствената българска група с награда \"Грами\" ще се качи на сцената на \"София лайв клуб\", по покана на домакините. \"ФСБ\" е създадена през 1975 г. от трима музиканти, току-що завършили НМА и поели по пътя на своите музикални идеи и мечти. Румен Бояджиев - синтезатори и вокал, Константин Цеков - клавишни и вокал, и Александър Бахаров - бас китара и вокал, са пионерите на прогресив рока в България, оставили ярка следа в популярната музикална култура у нас. През 1979 г. триото става квинтет с привличането на Иван Лечев - китара и цигулка, и Петър Славов - барабани, и се превръща в символ на висок професионализъм. След многобройни издадени сингли и албуми, хиляди концерти, участия в световни рок фестивали, рок клубове, филми и музикални програми, музиката на \"ФСБ\" звучи все така актуално, не губи своята значимост и послание.  През годините музикантите получават много престижни награди, които продължават да доказват твърдението, че са все така \"Високо, високо, високо\"... През 1990 г. получават и статуетката на \"Грами\" (съвместно с Хосе Фелисиано). Днес, отново трио, Румен Бояджиев, Константин Цеков и Иван Лечев триумфират на концертната сцена със своя неподражаем музикален почерк. \"Всеки трябва да прави това, което може най-добре. Ние можем да създаваме музика, да я изпълняваме пред хората, които имат необходимост от \"глътка въздух\" и духовност. И това правим! Рокът е един от гласовете на истината, неподправен и честен. Така ние спазваме обществения договор за споделените ценности и се радваме на чистата енергия, която нашата публика ни връща!\" Билети може да се намерят в мрежата на eventim.bg и билетните каси по 50 лева и няма да се продават на място. Събитието е без резервации и се препоръчва по-ранното пристигане в клуба.", "date": "2020.01.10", "title": "\"ФСБ\" с първи клубен концерт в България"}
{"url": "https://duma.bg/treska-za-dimitris-papayoanu-n206664", "text": "В Гърция, където прочутият хореограф Димитрис Папайоану има статут на полубожество, на практика е почти невъзможно да се сдобиете с билет за негов спектакъл. За последното представяне на \"Великият укротител\", само преди няколко седмици в Атина, билетите бяха изчерпани едва за десет минути. Така приключи и мащабното тригодишно турне на зашеметяващия спектакъл, с който Папайоану покори публиката на 4 континента. През 2018 г. той беше представен три поредни вечери в Пловдив, при огромен интерес и напълно разпродадени зали, три месеца по-рано. Очевидно, тази \"треска\" постепенно се пренася и в България. Обявяването на новината за гостуването на новия спектакъл на Димитрис Папайоану през септември 2020 г. в Пловдив, едва няколко месеца след световната премиера през май 2020-а в Атина, буквално предизвика \"треска\" за билети сред българските му фенове. Вследствие на това огромна част от билетите за представленията на 3 и 4 септември, с които се открива \"Уан денс уик 2020\", е вече на изчерпване. Това е напълно ново явление в България, защото никога досега не се е случвало да има толкова голям интерес към съвременен танцов спектакъл девет месеца преди представянето му, споделят организаторите на международния фестивал, който е и сред престижния списък на копродуценти на новата творба на Папайоану. Роден в Атина през 1964 г., Димитрис Папайоану е ученик на легендарния гръцки художник Янис Царухис. Първоначално работи като илюстратор и автор на комикси, след което се изкачва до върховете на изпълнителските изкуства като режисьор, хореограф, танцьор, сценограф, дизайнер на костюми и осветление. През 1986-а Папайоану основава Едафос денс тиътър и в продължение на 17 години представя там своя физически театър, експериментален танц и пърформанс. Печели световна слава с грандиозните церемонии по откриването и закриването на Олимпийските игри в Атина през 2004-та. Година по-късно спектакълът му \"Originis\", с който открива и първите Европейски игри в Баку, е номиниран за 6 награди \"Еми\". Същата година е провъзгласен за \"хореограф на годината\" от италианското списание \"Danza&Danza\".  През 2017 г. получава Специалното отличие на Европейските театрални награди, дадено му заради неговия \"тотален театър, с очевидна зрялост на изразните средства\". През май м. г. в Пловдив световноизвестният хореограф получи почетния знак на Министерството на културата \"Златен век\" - печат на Цар Симеон Велики, и грамота за постиженията си в областта на културата. През 2018 г. Папайоану става и първият хореограф, създал спектакъл за трупата на знаменитата Пина Бауш във Вупертал, Германия - \"Since she\".", "date": "2020.01.10", "title": "\"Треска\" за Димитрис Папайоану"}
{"url": "https://duma.bg/na-yordanovden-v-dorkovo-n206665", "text": "На този Йордановден слънцето се смили над смелчаците, които бяха решили да се хвърлят в ледените води на река Мътница в Дорково. Макар предната вечер снежна буря и ветрове да беснееха по селските улици, заранта бе слънчева, а снегът - пухкаво бял. Традиционното хвърляне на кръста бе обявено за 12 ч., някои от местните мърмореха, че е късно, но нямат избор - един свещеник отговаря за две села и се опитва да съвместява обичаите и в двете населени места.  Малко преди 11 ч. сме на уреченото място край един от мостовете на реката. А там забавата вече е започнала. Изпод дебели зимни якета се подават краища на носии, младежи с гугли разсмиват момите, чува се смях и \"За много години\". Няма как да объркате пътя до мястото - отдалеч се чува народна музика, веят се български трибагреници… Може да се движите и по уханието на печени мръвки. Още няма обяд, а под една шатра местен младеж се \"труди\" над току-що опечено прасенце, зад него на чевермето се върти и агне... На масата са наредени бутилки с вино и ракия, а в голяма тенджера отстрани се подгрява греяно вино - с ябълки, дюли и канела... Мирише вкусно. Опашка няма. Колко струва, питам, ровейки в портфейла. \"Тук да не ти е София, тук всичко е безплатно\", смъмрят ме къде обидено, къде с насмешка местните. И докато аз още осмислям това гостоприемство, преглъщайки от прасенцето, отнякъде се чува гайда. Всъщност не една - 15 каба гайди започват своята песен. Млади и стари хукват към хорото. Всички обаче бутат напред момчетата, които по-късно ще се мятат в реката за кръста. Всички те са издокарани с хубави носии, макар краката на повечето да са в модни маратонки. Няколко хорца по-късно гайдите и момците изчезват - отиват към храма \"Свети Илия\", откъдето ще \"заберат\" попа. Ей, да не изядете всичко, че после ще ни снимат от телевизията, смее се един от последните в групата. Опасност да бъде изядено всичко няма, а и всички мислят \"да има после за момчетата\"...  В храма отецът е отслужил литургия, благословил е и момците в носиите, а впечатляващата церемония от центъра до реката събира десетки дорковци. В 12 ч. край моста навалицата вече е огромна - селото е живо, а Йордановден си е истински празник. Каба гайдите приближават, но преди тях са неженени дорковци с носии, носещи красиви хоругви и икона. Отчето крачи в началото на церемонията, едва след това са гайдите и пристигащите още и още зяпачи.  Реката е ледена, някои от момчетата разбутват замръзналите край брега късове. Топло ли е, питат от моста. Жега е, отговарят те през смях. Ново църковно песнопение, благословия от свещеника и момчетата вече са във водата... Настава обаче някаква суматоха, един от тях преджапва към брега, а другите викат към едно от момичетата в носии да се приближи, за да му \"умие очите\". И докато аз се чудя каква е тази нова традиция, Спас Санкев е на коляно в ледената вода и протяга пръстен към любимата Боряна. Взеха се! \"Горчиво\", разцепва въздуха и всички пляскат за щастливата двойка. Минути по-късно и сребърният кръст е във водата. Личи си, че \"спасителите му\" са си приятели, битката е честна, макар и ожесточена. Марио Манолов е най-бърз и най-късметлия. Видимо е разочарованието от неуспеха у някои, но за секунди то вече е на заден план, момчетата целуват кръста, а Марио е вдигнат във въздуха от \"конкуренцията\". И дорковци са усвоили ритуала с мъжкото хоро в ледените води, завъртат едно в Мътница под съпровода на каба гайдите. И ако мислите, че с това Йордановден и традициите му в Дорково са приключили, дълбоко се лъжете... Късметлията, извадил кръста, вече е с икона, с готовност го подава на всеки, желаещ да го почете. Тържествено шествие тръгва към центъра, а младежите от реката получават малко време да сменят мокрите дрехи, преди да са хванали лед. В Дорково кръстът не се откупува, миряните оставят кой колкото иска на една табла. Пред черквата отново има хоро, но и това не е краят... През целия ден, та чак до късна доба неженени дорковци ще обикалят селото. Кръстът, менче със светена вода и група младежи трябва да влязат във всяка къща и да благословят всеки дом. При нас дойдоха късно привечер - измръзнали, но ведри и \"въоръжени\" с добри думи и пожелания.  Питам бойни \"пенсионирани\" някогашни бойци за кръста какво се прави със събраните на таблата пари. Малка част от тях остават за почерпка на мръзналите във водата, по-голямата част са за благотворителност. През годините момчетата са помагали на хора в нужда или на църквата. Тези пари са за добро, за почерпка са \"откупите\", научавам. Оказа се, че този път е пропуснат обичай... Всеки може да отиде при момците, които ще влизат в реката, и да даде например 5 лева да \"изкъпят\" посочен от него зяпач. Жертвите веднага разбират какво им се пише и често се опитват да надцакат поръчителя си - дават повече, за да прехвърлят топката, или в случая топенето в ледената вода на друг. Във водата са \"летели\" не един и двама, уви, падали са жертва мобилни телефони и документи. Затова и \"старите кучета\" твърдят, че къпането трябва да става с преговори и внимателно. Ако се дадеш без бой, може и само да ти измият лицето с ледена вода, ако се опъваш обаче, може да стане голям \"суплес\", разказва ми през смях опитен \"къпач\". И аз бях там, в ледените води не се топих, но руйно вино пих и се веселих. Който не е бил в Дорково, трябва да иде, да го усети и вкуси. Струва си!", "date": "2020.01.10", "title": "На Йордановден в Дорково"}
{"url": "https://duma.bg/nikolay-haytov-izzhivyavashe-dramata-na-otechestvoto-ni-kato-svoya-n206715", "text": "Приличаше ми на висок гръмоотвод, който поемаше обществените бури и катаклизми, за да не им разреши да вършат пакостното си дело. Поемаше и яростните гръмотевични инсинуации, и лъжи на не един и двама зломишленици и завистници, които не можеха да се примирят с това, че ги превъзхожда с няколко глави. Умееше да постави всекиго на мястото му. Спомням си някои от заседанията на Управителния съвет на Съюза на българските писатели, когато като негов председател се налагаше да изяснява спорни ситуации, да съпоставя факти и събития, за да разобличава недостойни писания, клевети, доноси и лъжи. Никого не обиждаше, но беше непримирим в своите аргументирани постъпки и действия, воден от една-едничка цел - да се стигне до истината. Не можеше да понася клеветниците, нагаждачите, доносниците. И макар че именно те не го долюбваха, Хайтов никога в пререкания, спорове и изясняване на различни случаи не си разреши да слезе до тяхното ниво. Остана високо над тях, верен на себе си, на жилавия си селски корен. С основание писателят говореше за замърсяването на обществото ни и за необходимостта от неговото прочистване. Ненавиждаше тържествуващия нихилизъм у нас и все пак вярваше, че всичко, което сме изживели като народ в дългия низ от години, ще ни помогне да преодолеем злото, ще ни помогне да си върнем разума и човещината. Той мислеше, че в това отношение много може да помогне писателят. Но казваше също така, че българинът не бива повече да изглупява, че най-сетне трябва да се опре на собствените си сили, да разчита на себе си, за да престанат да го лъжат разни демагози, които уж са се загрижили за неговото добро. Големият писател беше убеден, че трябва да се подрежат хищните нокти на капитализма, за да се даде простор и въздух за развитието на действително социалната държава. Той с болка признаваше, че най-трудните му години са сегашните - без държава, без закон. \"Трябва да се възстанови властта на закона\" - казваше. Болката за чистотата и защитата на езика ни беше една от най-сериозните теми, които не му даваха мира. \"Няма ли най-сетне да дойдем на себе си?\" - питаше. И неведнъж писа по повод плачевното състояние на езика ни, като отбелязваше, че немарливото отношение към него е гибелно за нацията. То не обещава нищо добро занапред по много причини, като една от главните са неимоверно бързите темпове, с които в езика ни навлизат излишни чуждици и замърсяват, и загрозяват нашата реч. Какво е това явление, казваше, ако не недостойно и унизително чуждопоклонничество, парвенюшки стремеж, пренебрегвайки красивото, съдържателното, родното, папагалски да подражаваме на чуждото, без в повечето случаи да има нужда от това. Замърсяването на езика ни за него бе стъпка към духовното ограбване на нацията, сериозно посегателство върху националната ни идентичност. Хайтов беше убеден, че е необходимо час по-скоро да се приеме Закон за защита на българския език. След консултация с него аз внесох в Парламента подготвения в Писателския съюз проектозакон, който за съжаление не беше приет. За наша изненада някои учени глави от Института за български език към БАН се произнесли, че езикът ни не се нуждае от защита! Мисля, че коментари по случая са излишни.  Когато говорим за активната обществена дейност на Николай Хайтов, не можем да не споменем безкрайната му битка за гроба на Васил Левски. На тази битка той посвети 20 години от живота си, вместо през това време да пише своите разкази или киносценарии. Може би друг би го направил, но не и Хайтов. Въпреки кръстоносния поход срещу него от страна на разни учени, изследователи и специалисти, той не престана да издирва документи, материали, да публикува писма, да пише отговори и статии по важни въпроси и да спори неотстъпчиво с тези, които обезценяваха неговите усилия да покаже истината за гроба на Апостола. Хайтов не се примири с масираната кампания срещу него и продължи със завидна упоритост и конкретност да привежда неопровержими факти по злополучната тема, да разобличава някои личности, свързани с едно мерзко деяние - изчезването на спорния скелет от църквата \"Св. Петка Самарджийска\". Междувременно писателят издаде и няколко книги за Левски. Той писа: \"Докато съм жив, ще отстоявам каузата си за гроба на Левски... Рано или късно истината за Левски ще излезе на бял свят\". И още: \"Заветът на Левски е бил да има гроб. Когато са го водили за София в една каруца, той е казал: \"Каквото и да става, поне костите ми да си останат в България\". Предпочитал е да го обесят, вместо да го заточат в Диарбекир.   Хайтов искрено страдаше от бедите и неблагополучията, които притиснаха българите - мизерията, лъжите, манипулациите, духовното ни обезличаване, разграждането на държавата. Убеден, че \"не се е родила още ръката, която ще строши този костелив орех, българския народ\", той воюваше като истински боец с неправдите, със злините, с блюдолизците и родоотстъпниците. Мислех си с каква чудна закваска е заквасен този човек, та цял живот не се умори да води сражения, да пада, но да става и побеждава, да търси и доказва истината и да не скланя глава пред силните на деня.  В творчеството на Николай Хайтов живее родопският свят с интересния бит, с митовете и легендите, с обикновените хора, чиято душа авторът така добре познава и разбира. Той ни внушава нещо много съществено - че независимо от новите технически открития голяма грешка би било, ако се забравят първичните добродетели на българина; че традиционно българското ще ни помогне да се съхраним в трудния живот. Сред най-ценното, което осмисля съществуването ни, е творческото начало, насладата от труда, радостта от постигнатото. Тя може да се усети дори в цветовете на родопското халище, което сякаш е попило красотата и топлотата на слънчевия ден.  Цял живот Хайтов се е вслушвал в народния говор, записвал е в дневниците си чути изрази, вицове, анекдоти и рецепти, разкази, любопитни случки. Всичко това му е помогнало, когато е създавал забележителните си книги \"Шумки от габър\", \"Диви разкази\" и др. Така, както Йордан Йовков внесе в нашата литература света на добруджанеца, така Хайтов насели литературата с просторния пейзаж и мъдрата природа на Родопите.  За човек и творец като Николай Хайтов може да се пише и говори много, и все ще е недостатъчно. Защото трудно се обхваща необятното, а необятен беше неговият талант, необятна бе обичта му към България. В едно интервю той беше казал, че дори да му отсекат главата, тя пак ще вика: \"Да живее България!\" Напоследък страдаше, страдаше до болка, че Родината ни се срутва. Той я виждаше като жертва на един режисиран хаос, който цели да раздели обществото ни, да увълчи хората, да ги хвърли един срещу друг. Тревожеше го глобализмът в това измерение, в което сега се опитват да го поставят най-богатите лидери на Планетата, милиардерите, протегнали хищни ръце, по думите му, за да прилапат целия свят. Оттук, според Хайтов, се породи настъплението срещу родолюбивите пориви, срещу националните режими, срещу свободните държави, които могат да попречат на всякакви мегаломански интереси за световно господство. Хайтов виждаше спасение преди всичко в силата и устойчивостта на националната държава, в която има ред, законност и грижа за всеки неин гражданин.  И тогава, и сега, когато мисля за него или препрочитам книгите му, се сещам какво беше казал за избирането му за академик. Припомняйки си борбата с конкуренцията, Хайтов се бе усмихнал тъжно: \"Пак ще разлая кучетата...\" Помислих си колко лаещи кучета има в живота ни. Колко омраза и завист съпътстват дните ни, настаняват се в нас и като поразяващи бацили тровят човека, тровят обществото ни. Докога и защо? Трупат се, трупат се въпрос след въпрос, а отговорите все като че ли не са най-точните, най-верните. Ще ги намерим ли някога? Ще имаме ли сили да ги намерим? Николай Хайтов намери своите отговори. Честни. Изстрадани. Независими от разни политически величия. Но него вече го няма. А може би не съм съвсем точен! Няма ли го наистина?  Нали ги има неговите книги! Нали има българи, нали има българска земя, нали има България! Тогава? Ако се опитам да надвия празнодумството на днешното ни време, струва ми се, че ще чуя отново гласа му. И ще различа ясно думите: \"Зловонията в една яма не се премахват, като се парфюмира въздухът в нея, а като се махне боклукът!\" ", "date": "2020.01.10", "title": " Николай Хайтов изживяваше драмата на Отечеството ни като своя "}
{"url": "https://duma.bg/horo-n206717", "text": "Народа ми добър излезе на площада - премръзнал, мълчалив - с героя си да се прости - и като въгленчета черни тук душата му гори - изгаря на площада. Какво хоро, приятелю, върви - без тропане, без музика. Каква раздяла, как боли - и да си легнал, да си паднал и без въздух в твоите гърди, без сцена и без думи  тих. Дай Боже,  отвори си райските  врати за тоз народ, който умее да мълчи, не на колене - прав  да се прости. Виж, Боже, и помни кой народ и кой  на този студ отива си с голямата награда. Без викове, килими и пътеки. Хорото си върви,  не изтънява. Прощава се народа - който не прощава. ", "date": "2020.01.10", "title": "Хоро"}
{"url": "https://duma.bg/krag-tsikal-kasi-razkazi-ot-martin-petrushev-n206716", "text": "Всяко куче може да го направи, стига да е научено. Излиза през вратата, спира на светофара, за да изчака зеленото, пресича на отсрещния тротоар и предава на жената в пощенския клон писмото между зъбите си. Тя го взима, слага го в пощенски плик и го предава на куриер. Всеки куриер може да го направи. Прибира писмото в кутията, слага я в багажното на буса, запалва мотора и го откарва до работник на летището. Той взима кашоните, пренася ги с мотокар и ги поставя един върху друг в самолета. Всеки самолет може да го направи. Изчаква мотокарите да го натоварят, излита и предава кашоните на куриерската служба на следващото летище. Тя ги взима, разпределя писмата и ги изпраща до дома на съответния човек. Всеки човек може да го направи. Взема химикалка и лист, пише писмо и го предава на кучето си, което е научил да ходи до пощата. - Кучи син! - промърмори дебелият и удари с юмрук по стъклото на автобусната спирка. Сетне разтърси почервенялата си ръка. - Да ме остави да чакам навън в най-големия студ.  Изправи се с пуфтене и с няколко тежки крачки стъпи на улицата. Ще чака той. На минус десет. За миг му мина през ума да пресече платното и да влезе в магазина отсреща, но видя зелена лампичка и вдигна ръка. Таксито спря, той отвори вратата и седна вътре.  - Да? - попита таксиджията и след кратка тишина добави - Закъде сте?  - Студено ми е - каза мъжът.   - Студено си е. За кой квартал сте? - таксиджията протегна ръка и включи брояча.  - Заникъде. Всъщност за \"Мусагеница\", но чакам да ме вземат.   - Добре - каза таксиджията - но ще си платиш за престой. А ако взема адрес, слизаш.  Дебелакът бръкна в джобовете си, извади два лева и ги подаде на таксиджията. Той ги взе.   Настъпи мълчание и двамата се загледаха в скрежа върху стъклото. Таксиджията усили музиката.  - \"Мусагеница\" - \"Красна поляна\" - чу се по радиостанцията.  Таксиджията натисна някакво копче и каза, че приема адреса. После се обърна към дебелака и му каза, че се налага да слезе.  - Нали си към \"Мусагеница\", не можеш ли да ме метнеш?  - За два лева? - възмути се шофьорът.  - Така и така си натам, човек. Мога да ти дам още левче.  Таксиджията изсумтя, взе левчето и спря брояча. После завъртя ключа и тръгна.  - Спри! - извика дебелият, забелязал нещо в огледалото за задно виждане. Зад тях една шкода намали покрай спирката, точно когато таксито наби спирачка. Последва клаксон. Дебелият се измъкна с пуфтене от жълтото возило и затвори вратата, но шкодата премина по улицата и продължи, а таксито потегли без пътник към \"Мусагеница\". Дебелият се обърна изнервено и отново седна на автобусната спирка.  - Кучи син! - промърмори той и удари стъклото с юмрук.  Нощта ме изтегли навън с невидимите си конци и ме прикани да извърша дълго отлагания ритуал. Беше два часа след полунощ, взех тетрадката и се спуснах надолу по стълбите. На улицата ме посрещна лек полъх на вятъра, понесъл във въздуха издуто найлоново пликче. От двете страни на уличното платно, кръгове светлина се свързваха с надвесените улични лампи като есенни палта. Една котка, попаднала в това облекло, ме погледна и в очите й проблесна отражението на отсрещния тротоар. Спрях и се загледахме продължително един в друг - единствените пътници, прекосяващи нощта. Тя застина нерешително с вдигната лапа и внезапно се хвърли в прозореца на близкото мазе. Алея, постлана с нападали листа, ме отведе до каменния танк на ж.к. \"Яворов\". Качих се отгоре, седнах на металното дуло, което сочеше към забулените от смог звезди, и извадих запалка от джоба си. След щракването малкият пламък събра цялата тъмнина на върха на езика си и облиза доближената до него тетрадка. Листата отвътре пламнаха и поставих кориците върху каменната настилка. Част от горящата хартия се провеси от ръба и пламъкът обхвана тетрадката от двете страни. Надигнаха се два огнени рога и ако не бях сигурен, че тази жертва е важна, видението щеше да ме скове от страх. Една от страниците се обърна и на нея имаше текст, обграден от нейна рисунка. Раздухах огъня, за да го разпаля. Пламъкът започна да прегризва мастилото с черните си зъби и да прибира изписаното обратно там, откъдето е дошло. Върху каменния танк на Яворов стои тъмен силует и раздухва горяща хартия. На пресекулки можем да видим очертанията на лицето, а после тъмното го прибира. Един лист се откъсва и пада под дулото на танка, но силуетът не отчита. Изчаква огъня да догори и стъпква малките светлинки, които вятърът разпръсква като жарава по каменната настилка. Слиза и си тръгва, а ние се доближаваме до дулото и вдигаме падналия лист. Обгорен е от всички страни, но огънят не е засегнал нито една буква. Текстът започва така: \"Нощта ме изтегли навън с невидимите си конци и ме прикани да извърша дълго отлагания ритуал. Беше два часа след полунощ, взех тетрадката и се спуснах надолу по стълбите...\" Камбаната удари. Удряше на всеки точен час и тъй като новата му къща се намираше в близост до камбанарията, нощем му беше трудно да заспи. Тъкмо се унасяше в лека дрямка и \"Данн...\" главата му започваше да вибрира. Това беше първата му среща с този странен обичай и когато понечеше да се оплаче на някой местен, въпросният го поглеждаше сякаш е крадец или неканен гостенин. Когато дойде да навести къщата с жена си, камбаната удари два пъти за два часа, но той реши, че за това има някакъв специален повод. С жена му бяха решили да се оттеглят някъде и да си почиват на старини, а мястото и къщата им се сториха съвсем подходящи. Селцето създаваше впечатление за тишина и спокойствие.  Проблемът с камбаната се появи още на първия ден, след като се пренесоха в къщата, но съпругата му остана абсолютно невъзмутима. Тя спеше дълбоко и натрапчивото \" Данн...\" дори не й правеше впечатление. Той опита да се справи с проблема по всевъзможни начини. Слагаше си главата между две възглавници, напъхваше си памук в ушите, сложи чаршафи между стъклата на прозорците и запуши ключалката на балконската врата с ръчно изрязани коркови тапи. В отчаянието си дори предложи пари на дежурния на камбанарията, говори с кмета на селото и прикоткваше местните селяни да направят подписка срещу биенето на камбаната поне след 10 часа вечерта, но всичко, което постигна, беше, че те го гледаха така сякаш е от друга планета. Дори не си правеха труда да разберат, че той е дошъл да изживее спокойно старостта си, а ежечасовите удари на камбаната бяха като удари на чукове, забиващи бавно пирони в ковчега му. Жена му бе започнала да се тормози от неспирното мрънкане  на мъжа си, почти колкото той от самата камбана.   - Хората тук живеят така, откакто се помнят. - всеки път казваше тя.  - Да, но аз не живея така, откакто се помня. - отговаряше й винаги той.  Това, че хората тук приемаха толкова спокойно мъчителните стенания на камбаната, напълно го вбесяваше. Взираше се в стенния часовник всеки път, преди стрелката за минутите да посочи право нагоре, и в него се натрупваше нервно напрежение, което след оглушителния удар проникваше до мозъка на костите му. Всеки изминат ден той го чуваше все по-силно.   Една вечер не издържа и каза на жена си, че се маха, защото не може да търпи повече целия този кошмар. Тя го прие равнодушно и не го сметна за нищо по-обезпокоително от друг път. На следващият ден той пое по пътя извън селото. Имаше намерение да се върне, но искаше поне за малко да разкара този звук от главата си. Беше се отдалечил на няколко километра, когато точният час удари и той отново чу разтърсващия звук. Започна да върви все по бързо, за да се отдалечи възможно най-много от селото до следващия кръгъл час. Беше почти на десет километра, когато гръмотевичният тътен на камбаната завибрира в главата му и сякаш я препълни с рояк жужащи оси. Това го накара да изгуби всяка съзнателна мисъл и той започна да тича, доколкото възрастта му позволяваше, само и само, за да се отдалечи. Устата му пресъхна и стомахът му се сви, но той бе решен на всичко. Тича, докато не капна от умора и се облегна задъхан на едно дърво. Беше на повече от 20 километра от селото и тялото му жадуваше за капка вода, но той се загледа напрегнато в стрелките на ръчния си часовник и проследи последната минута в свръхнервно очакване. Стрелките се движеха по-бавно от друг път. 3, 2, 1, \"Данн\"...    Главата му се олюля и той се просна на земята с разперени ръце.     Намериха го след два дена, излегнат по същия начин и го погребаха с камбанен звън, от който ковчегът му се разтресе.", "date": "2020.01.10", "title": " \"Кръг\" - цикъл къси разкази от Мартин Петрушев"}
{"url": "https://duma.bg/vonya-n206718", "text": "Читателю любезний, ти се чудиш и маеш отгде идва тази нетърпима воня напоследък в общественото пространство в нашето Отечество. Досега ти мислеше, че страдаме само от липса на държавност, от задълбочаващ се структурен и институционален разпад, от несигурност и хаос. Твоята наивност и простодушие е обяснима - и ний като теб вярваме в доброто, справедливостта и световната хармония. Но тия дни вярата ни бе поразклатена от поредица духовни безчинства, нравствени плебейщини и други гнусни атаки срещу националната идентичност, чест и достойнство.  Сам помисли, преблагородний читателю, на какво прилича това - в рамките, няма и на месец, нов опит за поругание светлия образ на поета Никола Вапцаров, извършен в извънредно мерзко интервю с една литературна инфузория, която преди тридесетина години написа гнусен поръчков платен пасквил срещу великия поет. Още незаглъхнала дунанмата около тази скандальозност и ето появи се нова сапунка и балаганна простотия. Става дума за осквернителния опит на една клета женица да \"преведе\" великата творба на Иван Вазов \"Под игото\".  Слава богу, някои по-будни учителки и неколцина писатели, които още не са загубили чувството си за чест, реагираха на тази пошлятина. Но благородните наши народни избраници, възвишените наши министри и безкористните наши магистрати, опиянени от своето величие и незаменимост, мълчат и мълчанието им е оглушително. Някои раболепни медии си позволиха даже да защитят \"клетницата\", извършила гнусното деяние, като обясниха, че това всъщност било необходимо на по-младите поколения, тъй като те не разбирали \"архаичния\" език на патриарха на българската литература. Клетницата за десет години едва ли не с риск на живота си била \"превела\" над 6000 думи на Иван Вазов. Джордж Оруел сигурно би завидял на този абсурд, а пък Франц Кафка би се отказал от всички свои творби, ако можеше да прочете опуса на \"преводачката\". Обаче, достопочтений читателю, ти добре помниш, че споменатите гьонсуратлъци от последните седмици са само поредна брънка от добре премислена стратегия, която отродителите и майкопродавците, отцеругателите и нравствените чапкъни, следват неотклонно вече повече от четвърт век. През две-три години те поднасят на озлочестеното българско общество поредна порция духовна отрова, за да пробват до каква степен се е разклатила имунната система на нацията. Ти помниш добре как друга поръчкова перодръжка се опита да обясни, че клането в Батак било мит и страшните сцени, обрисувани от Вазов, с кръвопролитията, насилията и всевъзможните гнусотии били плод на вдъхновението на народния поет. Не си забравил и скверните предложения да се издигне паметник на Вейсел паша в подножието на Шипка, направени от друг потурнак, който даже се бе издигнал до зам.-министър. Ами как да забравиш постоянните подхвърляния на някои псевдокултурантрополози, че нашият народ страда от пристъпи на \"комплексарски национализъм\". За тридесет години десетки са опитите да се поругаят национални икони и светини - Васил Левски съвсем неслучайно убил ратайчето, даже го намушкал няколко пъти, Христо Ботев бил касоразбивач и терорист, понеже отвлякъл незаконно кораба \"Радецки\". Гео Милев подбуждал народа към размирици с поемата си \"Септември\" и с огнената си публицистика, особено със статията си \"Полицейска критика\". Никола Вапцаров пък бил направо подривен елемент, който искал да събори законно установената власт. Примерите са хиляди и са всеки ден пред очите ни. Явно слугите на Княза на мрака искат да накарат българското общество не само да повярва, че няма граница между добро и зло, низко и възвишено, благородно и подло, но и да заживее в състоянието на благодушна лотофагия... Колко уютничко и спокойничко! Ние наивно и простодушно, ненагледний читателю, си мислехме, че има някакъв предел на свинщините и безчинствата, на които се подлага злощастното днешно българско общество. Уви, няма предел. Щедро финансираните от външни грантови структури (и децата вече в България знаят кои са, а правителството не знае) и по-особени организации със специално предназначение, наши нови ибрикчии, политически травестити, олани, поклонници на велзевулската и богохулна истанбулска конвенция и други мушмороци, не спят и неуморно подриват стълбовете на българската идентичност, дух, достойнство, чест и национални традиции. Ако беше жив бай Захарий Стоянов, щеше да възкликне: \"Възгечтисайте се, бре господа!\" Сакън, пардон, пак се объркахме с тия чуждици. Хайде холан, нека всичко да върви мирно и тихо. Белким заситим ненаситния търбух на властогонците.  Народът глухо да ръмжи и страшно да дрънчат окови. Интелигенцията да се вслушва замечтано в приспивните песни на брюкселските мазмантии, които й пеят балдевски песни за политкоректност, европейски ценности и мултикултурални, неолиберални и постмодернистки ерзацсладкиши и блудкажи. А юродивите врагове на Отечеството и зложелатели на народа да си чапкънстват и мастийстват необезпокоявани, да си изстудяват потните ръчички всеки ден с поредната лепта, отпускана им, макар и с погнуса, от техните задкулисни господари. С погнуса, разбира се, защото дори и най-коравосърдечните господари не обичат престараването на лакеите. А любимата музика на лакеите и на нравствените подлоги е шумоленето на банкнотите и звонкът на монетите. Бедний ми, бедний народе, кой те в таз робска люлка люлее?", "date": "2020.01.10", "title": "\tВоня"}
{"url": "https://duma.bg/bezdomnite-n206651", "text": "Върви един човек - наглед ненужен. Вървят след него кучетата две, разбрали, че животът е задружен в най-гладния от всички мигове. Той бърка в кофите и нещо вади: едно за себе си и две за тях. Минават стари. Подминават млади. И няма възраст ситият им смях. Развяват се опашки и парцали - към следващата кофа тръгват те. Не казвайте: \"Ех, кучета го яли!\" - те ще го следват до немай къде. Защо е този присмех незаслужен? Прибирайте се в свойте домове! Бездомникът все с нещичко е нужен - това личи по кучетата две.", "date": "2020.01.10", "title": "БЕЗДОМНИТЕ"}
{"url": "https://duma.bg/pardon-n206650", "text": "ЛАФ НА БРОЯ Презрението към доброто се нарича безсрамие. КОЛЕЛОТО ЗА ЛЕТИЩЕТО Викам му: - Пияна съм, скъпи, възползвай се! А той ми вика: - Дай сто лева назаем! ДОКТОР СПАС И НЕГОВИТЕ ПАЦИЕНТИ Днес, докато чаках на спирката, нещо ми влезе в окото и започнах съсредоточено да го търкам. До мен стоеше доста възрастна баба. Погледна ме и каза със съчувствие: - Не плачи, дъще, аз на твоите години бях много по-грозна и пак се омъжих! ДЖЕЗВЕ - Тате, защо нямам братче? - Защото вечер не спиш и плашиш щъркела! СВОБОДАТА Ех, сладко нещо е, безспорно, свободата: живей човек и й се радва -  славно! Но в друго нещо тука е бедата -  да: гладна свобода е робство най-безправно! 1946 г. ФОЛКБИТАК Българският патриот винаги е готов да защити родината, въоръжен с ракия, салата и дистанционното на телевизора. ПЪРВА ЧАСТНА, ВТОРА ГЛУХА Ако си необвързан, постоянно забелязваш щастливи двойки. Ако си обвързан, постоянно виждаш щастливи ергени. Но ако пиеш постоянно, изобщо не ти пука за тия работи.", "date": "2020.01.10", "title": "ПАРДОН"}
{"url": "https://duma.bg/izlel-e-delyu-haydutin-be-nachaloto-n206672", "text": "Всички знаят кой е българинът Делю хайдутин. Светът е чул неговото име, огласено от народната певица Валя Балканска. Този глас кънти днес и вовеки в безкрайната вселена. По-малко хора са наясно, че тази вълшебна песен е дала старт на още много други български таланти. Бас китаристът Чавдар Костадинов свързва с родопския химн началото на своя път в музиката. \"Излел е Делю хайдутин беше само началото\". Така започва разказа си Чавдар. Той е бил басист на група \"Аеробик\", \"подгрявала\" концертите на дует \"Ритон\" в далечната 1986 г. От онова време Чавдар е запазил прекрасни спомени за чудесните музиканти Катя и Здравко, както и за тяхната скромност и професионализъм. Първите му стъпки са в художествената самодейност, фестивали, конкурси, награди и като бонус - предоставяне на стая в мазето в читалище \"Алеко Константинов\" за репетиции. Мястото е легендарно, в него са свирили \"Бандараците\" и \"Щурците\". \"Когато видя нашите амбиции, управата на читалището реши да ни назначи художествен ръководител в лицето на Методи Иванов-Mечо. Музикант, автор на детски песни, филмови композиции и племенник на великия художник Владимир Димитров - Майстора. В дома му на бул. \"Сливница\" навремето видях почти всичките му картини, които преди това бях познавал само от читанката за трети или четвърти клас\", разказва Чавдар. Той си спомня славните години в читалището, тъй като оттам минават доста известни музиканти и певци като Сашо Миладинов, (син на Янко Миладинов - пианист и композитор), Гюлфие Талипова, бивша певица от \"Сребърни звезди\", Петрос Василиадис, наричан от колегите си на шега емигрант от Гърция, Лъчезар Бонев-Лъчко, барабани, син на Ангел Бонев, построил НДК. Мнозина българи - любители на тази музика, си спомнят и до днес за бандата на Чавдар, която в началото на кариерата си открива новопостроени обекти в България. Сред тях са Домът на армията в Смолян и хотел \"Соколец\". По-възрастните знаят, че по онова време нямаше дискотеки и забавите ставаха в софийските училища, само с жива музика, а групата на Чавдар открива стотици такива музикални празници. Навсякъде свирят безплатно, имат огромна амбиция и хъс да работят, но не всички стават професионални музиканти. Конкуренцията е огромна, нивото е високо, но някои се предават и накрая остава само Чавдар да продължава битката.  Една от житейските истини, която научава още в онова време, е тази, че за всичко се иска много труд. \"Може да си безкрайно надарен, може да си музикален гений, може всичко да ти пада сякаш от небето, даром - това е не само измамно, но и пагубно за една кариера\", е проумял Чавдар. Затова през целия си житейски път той съвместява изпълнението на артиста с прагматичната всекидневна работа - дали ще сглобява усилватели, дали ще строи някаква музикална конфигурация, дали ще се грижи за звук и осветление на дадено място, всичко при него се примесва органично с изкуството.  Няколко години се труди и в \"Кремиковци\" и паралелно с това се подготвя за мечтаната си кариера. Полага изпити пред комисия и получава категория да работи като професионален музикант. Започва в дирекция \"Музика\" в оркестъра на Радослав Иванов, дългогодишен барабанист в Биг бенда на БНР, прекрасен изпълнител на латино, работил с Милчо Левиев, преди той да избяга от България. След няколко години китаристът се прехвърля в Концертна дирекция и започва да свири автентична народна музика с известния родопски изпълнител и два пъти лауреат на Димитровската награда Каньо Бедров. Двамата имат стотици концерти. \"Всеки път, когато запееше \"Делю хайдутин\", ми настръхваха космите на ръцете\", спомня си Чавдар. Има и моменти, когато на концертите спира токът и тогава всички вземат акустичните китари, които някои наричат кухи, и без всякакви микрофони и усилватели изпълват пространството с неповторимата космическа магия. \"Каньо излизаше да пее и тогава публиката разбираше, че наистина при тях е дошъл Делю хайдутин\", казва още Чавдар. Пак през 80-те години дует \"Ритон\" събира банда за турнето си в бившия СССР. \"Сигнал\" се опитва да отиде с тях, но не успява да направи репертоара си и на нейно място заминава групата на Чавдар - \"Аеробик\". Правят прекрасно 45-дневно турне в Русия. Постоянен гост на концертите в Москва е световната звезда Филип Киркоров - тогава просто български студент в съветската столица. На това турне Чавдар се запознава и с Юрий Никулин, който по онова време е директор на цирк \"Москва\". В същия период пак там са братя Аргирови, които са \"гвоздеят\" на тогавашната програма \"Мелодия друзей\", прототип на \"Златният Орфей\", но без награден фонд. Сега може да изглежда странно, че български изпълнители се запознават в друга страна и то по повод своята музикална дейност, но е факт.  Чавдар не се примирява да остане само с получаването на категория за професионалист. Иска да върви напред и да се усъвършенства, да навлиза в безкрайните дебри на музиката. Пръстите му обичат струната на китарата. Веднъж ги галят, друг път ги удрят, понякога ги дърпат до скъсване. Всичко това му идва отвътре. Но той иска да разбере - защо и как; каква е магията на музиката; защо в един от класическите съветски филми боен пилот, командир на \"Пеещата ескадрила\", твърди, че войната - това е нещо преходно, а музиката е вечна. Чавдар търси и тази истина. Затова кандидатства в Консерваторията и там се сблъсква с огромна конкуренция. Тогава кандидат-студенти са Митко Ковачев-Фънкито и Веселин Веселинов-Еко, сега басист на Лили Иванова. Чавдар не крие своето професионално удовлетворение, че е преборил всичките.  По-късно заминава в чужбина. За Финландия пътува заедно с българския Кени Джи - Мишо Грозданов. А в Норвегия при тях идва Соня Васи, преди да замине за САЩ и да стане рок звезда там. Така за него се изтъркулват неусетно 40 музикални години. За свои учители смята Митко Симеонов, Лили Ненкова, Митко Золотович, Божидар-Дарчо, Мони Венков и много други. Опитът му расте непрекъснато с турнета по всички меридиани на земното кълбо - от бивша Югославия, през СССР, до Дубай и Кувейт. Сега, вече 60-годишен, Чавдар Костадинов работи по нов проект - китарно испанско дуо. Но за това няма да разказва предварително, за да не го урочасаме. Нека го направи и ще имаме повод да отидем всички заедно на първия му концерт. Дотогава да споделяме истината му: \"Рокендролът е вечен!\"", "date": "2020.01.10", "title": "Излел е Делю хайдутин бе началото"}
{"url": "https://duma.bg/botevoto-zname-n206719", "text": "В началото на седмицата отбелязахме поредната годишнина от рождението на Ботев. Или я отминахме... За да се потопим отново в мътилката на днешния ни ден. Ден, който големият поет и революционер трудно би приел.  От светлината на порива и подвига до мътилката на настоящето...    Някои го определят като \"луда глава\". Но самият поет казва: Свестните у нас считат за луди,/глупецът вредом всеки почита... А Вазовият бай Марко ще издума: Лудите, лудите - те да са живи! А днес - не сме ли прекалено пресметливи, покорни... И не се ли страхуваме от \"лудите\", които искат промяната на несправедливото ни общество?  За Ботев висша ценност е свободата. Само този, който е свободен, може да се нарече \"човек\".  А не сме ли свободни само на думи?  Защото Ботев говори за свобода национална и социална!  \"Богат е\", казва, пък го не пита/колко е души изгорил живи,/сироти колко той е ограбил/ и пред олтарят бога измамил, продължава поетът.  А ние не мълчим ли пред новите \"чорбаджии - изедници\" и приемаме безропотно статуквото, опирайки се на услужливи оправдания? Готови сме да работим за дребни стотинки от сутрин до здрач!  Има нещо гротескно в това: на рождения ден на Ботев стана ясно, че напълно се узаконява 9-часовият работен ден. По настояване на работодателите и бизнеса. На новите чорбаджии.  И никой не протестира. Може би защото отдавна всички работят повече от 9 часа дори.  А 8-часовият работен ден е спечелен с кръв. Баба ми разказваше за безжалостната експлоатация, комата хляб с лук, за протестите и стачките, разбивани от полицията с бичове и куршуми. Кой ни дава право с лека ръка да се отказваме от така трудно извоюваното?   Не е ли робско това, овцедушници такива! Защо не протестирате по площадите?  В същото време във Финландия министър-председателят предложи 4-дневна работна седмица при 6-часов работен ден... Ами пенсионната реформа? Колцина от нас ще доживеят до пенсия? Във Франция обаче протестите не секват. Но тя има своята Марсилеза, своята Революция, своята Парижка комуна..., възпята от Ботев.  Националната свобода също е мит. Днес сме една колониална държава с продажни управници, които служат на американските интереси.   Кога и у нас някой ще се осмели да изгони чуждите войници?  Свободата е отговорност. А ние отговорни ли сме към завещаното ни?     Ботев е знаме. Може би един друг поет, Никола Вапцаров, го е разбрал най-добре: Ти падаш и Ботев ни казва:/ \"Вдигни го!/ И дай във ръката му знаме!\"/ Подавам ръката си,/ ти се надигаш/ и крачиме рамо до рамо.", "date": "2020.01.10", "title": " Ботевото знаме"}
{"url": "https://duma.bg/otkritiyata-na-2019-g-n206671", "text": "Както винаги, в последните дни на отминалата 2019 г. световните научни списания и масовите медии подредиха постиженията, които оглавяват рейтинга на пробивите в научните изследвания. В последните години за шампиони в науката се съревновават главно Космосът и генетиката. \"Липса на революционни открития при изключително активно развитие на науката\" - такова обобщение може да се извлече от публикуваните резултати. И още: изглежда, че фундаменталните открития от последните 3-4 години в медицината, биологията, астрономията, физиката са дали тласък за многобройни приложни постижения през 2019 г. Ето някои от водещите научни постижения според рейтингите на световните научни списания. През април 2019 г. астрономите успяха да направят за пръв път снимки на т.нар. черна дупка - астрономически обект, който се намира в центъра на милиони светлинни години от Земята. Това събитие световните издания определят като най-важното за годината, то потвърждава теорията на относителността на Айнщайн, която много зевзеци в науката се опитваха да опровергаят в последните години. Досега астрономите имаха само косвени доказателства за съществуването на черните дупки, сега за пръв път учените успяха да получат пряко доказателство за реалността на подобни обекти във Вселената. Консорциумът EHT (Event Horizon Telescope) публикува първото изображение на сянката на свръхмасивна черна дупка в центъра на галактиката M87, разположена на разстояние около 55 млн. светлинни години от Слънцето. Изследването е направено с 8 телескопа, разположени в различни места на планетата и работещи заедно. За пръв път е получено доказателството за това, което е установено в теорията. При експеримента са използвани нови космически технологии, които ще позволят в бъдеще да бъдат постигнати още пробиви в изследването на Вселената. Проектът \"Event Horizon Telescope\" обединява радиотелескопи от цял свят, в това число и от САЩ, Мексико, Чили, Испания и Франция. Целта му е изследването на две свръхмасивни черни дупки (Sagittarius Ax и Virgo A), отдалечени от Земята на разстояние от 53,5 млн. светлинни години. Предполага се, че Sagittarius Ax e с маса около 4 милиона пъти по-голяма от тази на Слънцето. Размерите на първата черна дупка, която човечеството видя, надвишават тези на цялата Слънчева система.   Още през януари 2019 г. човечеството научи първата за годината научна сензация - космическият апарат \"Чанъе - 4\", който е част от лунната програма на Китай, за пръв път в историята на космическите изследвания успя да се приземи на обратната страна на Луната. В задачите му влизат изучаване на грунта, проверка на възможностите на това място да се монтира радиотелескоп и експеримент за създаване на екосистема от ларви на копринени дуди и растения. Благодарение на китайската сонда стана ясно, че на обратната страна на Луната има богати на желязо минерали с произход от мантията на нашия естествен спътник. Според най-разпространената хипотеза Луната се е образувала след гигантски сблъсък на първичната Земя с небесно тяло с размерите на Марс. Този сблъсък е отнел материя от Земята, разтопени скали под формата на магма, които впоследствие са се наслоили и са образували Луната. Първоначално нейната повърхност е била океан от магма, охладил се с лед. Най-леките елементи са образували лунната кора, а по-плътните минерали, като оливина, са потънали в лунната мантия. Откритието на китайския луноход потвърждава хипотезата за \"океана от лунна магма\". Любител астроном от Крим откри комета, идваща към планетите от нашата Слънчева система от чужда звездна система, и успя да направи първата ясна снимка на подобен обект. Кометата \"Борисов\" произведе и може би най-важната новина - учените намериха следи от замръзнала вода на повърхността й. Адам Маккей от центъра \"Годард\" и колегите му откриха големи количества кислород около кометата, вероятно резултат от изпаряване на воден лед заради топлината от Слънцето. По техните данни кометата произвежда до 19 кг вода в секунда. Според астрономите, \"Борисов\" показва, че животът е възможен и в други светове, тъй като водата е доста разпространен елемент. Теорията, че първите микроорганизми на Земята може би са донесени от комета, също изглежда по-възможна. Датски учени направиха възстановка на лицето на човек, живял през каменния век, и на микробите в устата му по останките от ДНК във... вкаменена дъвка от брезова смола. Оказа се, че това е тъмнокожа и синеока жена ловджийка, живяла на територията на Дания преди 5,7 хил. години. Останките от ДНК показаха не само как е изглеждала жената, но и с какво се е хранела и какви вируси е имала в организма си. Преди да пъхне дъвката в устата си, тя е яла патешко месо и горски лешници. В нейното ДНК има и вируси от пневмония, открито е и заболяване на венците. Възможно е затова да е употребявала \"дъвката\" - смолата от бреза съдържа природен антисептик. Учените са я нарекли Лола. Учени от Израел пък създадоха портрет на т.нар денисовци - древни хора, които са от сестринска група с неандерталците. Антрополозите са разполагали с оскъдни останки от този вид хора - три зъба, фаланга от пръст и фрагмент от челюст. И ето, учените постигнаха невъзможното - ДНК, изолирана от фалангата, позволи да се изяснят особеностите на анатомията на денисовеца, да се направи възстановка на черепа му и дори да се моделира външността му. Новият метод може да бъде приложен в много области извън антропологията - в криминалистиката например. Група физици под ръководството на Джон Мартинис от Гугъл обяви на страниците на сп. \"Нейчър\", че е постигнала \"квантово превъзходство\" - по думите на учените с помощта на новото устройство Sycamore те са успели да решат задача, недостъпна дори за най-мощните традиционни компютри. Резултатът, който физиците са получили за 200 секунди, с обичайните компютри би трябвало да се появи след 10 хиляди години.  Sycamore на Гугъл е създаден от алуминий, индий (много мек метал) и силиций, обединени чрез пропускане на свръхпроводящ ток през два суперпроводника. Процесорът пък е охладен до температура, близка до абсолютната нула (20 миликелвина, равняващи се на минус 273 градуса по Целзий). Sycamore се включва към обичайната електроника, работеща при стайна температура.  Корпорацията IBM обаче, която построи Summit и работи над създаването на свой собствен квантов компютър, категорично не е съгласна с тези данни и смята, че обявата за постигането на \"превъзходството\" е преждевременна. Квантовите компютри никога няма да \"господстват\" над класическите, те работят в тандем с тях, обяснява директорът на изследователския отдел на IBM Дарио Гил. Но ако новият компютър наистина работи така, както го представят авторите му, той може да бъде сравнен по значение с първия полет на братя Райт и с изпитанията на водородната бомба. Става дума за нова ера, за нов изчислителен принцип, с чиято помощ може да се решават задачи в най-различни области, които са недостъпни и за най-мощните класически електронно-изчислителни машини. За пръв път в рейтинга попадат и роботи. През 2019 г. са създадени машини, които могат не само да останат прави след удари, но и да станат след падане. Разработването на системите изкуствен интелект е сложно и продължително, защото се прилагат алгоритми, базирани на поведението на човека. Швейцарски учени са приложили нов подход, използвайки нервната система, пренесена в робот, който пада, скача, играе шах... Според френски учени робот с изкуствен интелект ще може да допише незавършената 10-та симфония на Бетовен. Разработена е програма, която вече е анализирала всички творби на Бетовен, което ще помогне на изкуствения интелект да създаде продължение на партитурата. Резултатите от работата над него ще бъдат представени на 28 април 2020 г., когато се навършват 250 години от рождението на композитора. По материали от чуждестранния печат Страница на Велиана ХРИСТОВА", "date": "2020.01.10", "title": "Откритията на 2019 г."}
{"url": "https://duma.bg/maki-maki-praznichni%E2%80%A6-n206652", "text": "Тази случка ми се случи след Нова година, но съм я запомнил сякаш вчера е било. Прибирах се тогава към къщи и гледам -  на тротоара седи, ама направо върху снега, моят съсед и приятел отец Спиридон. - О-о-о! - викам. - Отче Спиридоне! Честита Коледа! Честита Нова година! Той вдигна глава, обаче дума не продума. Само с мъка си облиза устните. - Малееей! - рекох и го задърпах да се изправи. - Къде се наряза така, отче Спиридоне? - Не съм аз отче Спиридоне! - проговори най-после той. - Ти си отче Спиридоне! Аз не съм отче Спиридоне! - Как да не си?! - прекъснах го. - Да не се познаваме от вчера! - Не съм! - заинати се още повече отецът. - Вчера, на първи, бях Свети Василий! А днеска, на втори, съм Свети Силвестър - папа Римски! Знаеш ли ти кой е Свети Силвестър -  папа Римски? Ей това съм аз! А утре кво сме? - Утре сме трети! - Такааа! Трети! Първи, втори, трети… - започна да брои на пръсти той. - На трети ще съм Свети пророк Малахия и мъченик Гордий! Ей това ще съм утре! - Утре може и да си гордий, ами днеска си кьор-кютук пияний, отче Спиридоне! - пак го прекъснах. - Ела, ела да си те водя вкъщи! - А на шести ще бъда Йордан! - продължи той. - Знаеш ли ти кой е Йордан? Йордан е река! Река е Йордан! Значи и аз съм река! И ей сега, ако искам, ще те залея! Ама целия! И взе да хълца - като нищо ще ме залее! - Сакън! - ревнах. - Не ме заливай! Не ме заливай, отче Спиридоне, че главата ти скъсвам! - Добре, де! - съгласи се той. - Обаче разрешаваш ли на Ивановден да съм Иван? Ама цяааал ден да съм Иван? Ей това искам от тебе! Друго не искам! - Ми разрешавам, бе! Как да не разрешавам! - миролюбиво отвърнах и леко-леко го поведох към къщи. - Най ми е трудно на девети! - с въздишка сподели отчето. - Понеже тогава съм мъченик Поли… Поли… Полиевкт! Много мъчно име! И Полиевкт мъченик, и името му мъчно! Виждаш ли кво нещо?! Така - от дума на дума, от мъченик на мъченик замъкнах отец Спиридон до тях. По пътя той поизтрезня, а аз поизмръзнах и някак много естествено се съгласих да вляза у тях - да пием по едно вино за слава на Свети Григорий Нисийски и преподобните Дометиан и Маркиан, понеже на десети, когато е денят им, може и да не се видим. Пихме по едно, по две, по… Не знам по колко пихме, но на другата сутрин се чувствах така, сякаш съм пил не с отец Спиридон, а с преподобния Ксенофонт и дружината му, чийто празник е чак на двайсет и шести януари!  А като си помисля още що светии са се наредили до края на януари, че и през февруари!…  Свети Сава Сръбски да ни е на помощ!", "date": "2020.01.10", "title": "МЪКИ, МЪКИ ПРАЗНИЧНИ…"}
