{"url": "https://duma.bg/a-la-gerb-n193085", "text": "Първият ни партиен и държавен ръководител много обича да обикаля милата рОдина и да се хвали с ремонтите и ремонтите на ремонтите. И вчера, както и в дните преди и след изборите, яхна джипа и показно отпраши по разни инспекции, изтъквайки навсякъде собствените заслуги за все по-растящото благополучие на българските граждани. Все така става обаче, че като си замине, току лъсне проблем. А пърхащите около него журналя вече ги няма, за да го отразят.  Трябваше да дойде 2 юни, за да влезе в новините как по чисто герберски маниер е бил ремонтиран паметникът на Ботев в Калофер. Мимоходом разбрахме, че  , независимо че преди няколко години глътна едни 300 000 лева. Дори зарята, която била планирана за честването, за малко да се провали поради проблеми с електрозахранването. А какво да кажем за гордостта на Варна - онзи булевард \"В. Левски\" с Кръговото, ремонтиран за колосалните 110 милиона лева. Един дъжд и пропадна само седмица след фанфарното рязане на лентичката от самия Борисов! И продължи да пропада, а покрай скандала, който не остана скрит, се разбра, че са нарушени куп разпоредби и технологични изисквания. За гербаджиите, наричани не без основание \"гепаджии\", обаче е важен тъпанът като на циганска сватба - да се чува, пък после кой на кого вярвал, няма значение. Камерите снимаха ли? Снимаха. Той похвали ли обекта? Похвали го. Е, какво повече? Основното предназначение е изпълнено. Ама имало слягания, падания и пропадания. Гражданите на Варна и гостите им да демонстрират и малко скиорски умения - слалом по наклонените места на платното, психическа устойчивост и да имат воля да ползват трасето без страх. Ако някой падне в дупка, да му се отнеме книжката за шофиране с несъобразено с пътните условия поведение. Тъй, ами! А струва ли си да споменаваме за епопеята със столичния \"Граф Игнатиев\"? Ремонт ли бе да го опишеш? Колко ли станаха вече жертвите, пребили се от ръбестите ограничителни блокчета? Но важното е да се усвояват парите, а че на нищо не прилича и е особено некачествено направено - е, още пари ще заминат за ремонт на ремонта. Фандъкова ще размаха пръст и ще назначи комисия да инспектира...  Ами Пловдив, Стара Загора, Хасково. Навсякъде подлези и булеварди станаха плувни басейни и реки тия дни, а запушените шахти бликат ли, бликат като гейзери. В \"столицата на културата\" изхарчиха 7 милиона за изолация само за 1 подлез и тя протече при първия дъжд. Друго си е във Варна, където вече слагат капаци на шахти без отвор и канали - уникално изпълнение \"а ла ГЕРБ\". Без мисъл, без въображение дори. Така им било наредено.  Това са само няколко примера от великите ремонти и строежи на ГЕРБ, чийто лозунг трябва да е \"след нас и потоп\". Дъждовете, студовете, градушките и прочие природни явления явно са започнали в последните години при управлението на най-компетентните управляващи в историята ни. С видими резултати, от които ни се реве.", "date": "2019.06.03", "title": "А ла ГЕРБ"}
{"url": "https://duma.bg/aleksandar-dimitrov-preferentsiite-pokazaha-che-v-bsp-vlastva-demokratsiya-n193042", "text": "Александър ДИМИТРОВ е завършил политология и е доктор по политически науки от УНСС. Основните му научни интереси са в областта на политическия анализ, съвременните идеологии и доктрини, високите технологии в общественото развитие, лидерството и др. Преподавател е в УНСС, катедра \"Политология\", и главен експерт в Центъра по исторически и политологични изследвания. Член на управителния съвет на фондация \"Солидарно общество\". Автор на множество статии и публикации. - Реално голям победител няма, общо взето, по всички фронтове има слабо представили се партии. Само БСП има някакво подобрение от предните избори и печели един мандат в повече. Гласовете отгоре обаче не са толкова много и този мандат идва благодарение на ниската избирателна активност. Ако се бяха реализирали очакванията за по-висока активност от около 35%, може би този мандат нямаше да е за БСП. А и в изборния ден петият мандат за социалистите \"висеше\" до последно. - Има ясен победител, който е взел повече гласове и повече мандати, това са ГЕРБ. Относно заявките на БСП - има голяма разделителна линия между експертите, които работят на \"Позитано\" и които гравитират около нея, и ръководството, активистите и членския състав на партията. Те невинаги са в синхрон. От моя гледна точка например резултатът е изненадващ дотолкова, доколкото избирателната активност беше ниска и всички очаквахме малко по-висок резултат за БСП. Но ако човек следи в детайли отблизо процеса, ще види ясна тенденция на отстъпление. Тя е видима, ако числата се проследят в дълбочина, и е важно доколко този, който ги \"чете\", е запознат с принципния изборен процес в България. Ако примерно по време на кампанията отстъпвате с около 3% или се вижда намаляване на активността и на мобилизацията от порядъка на между 1 и 3%, в изборния ден тези проценти със сигурност ще се удвоят. Тази загуба, която наблюдавахме впоследствие, някому може да се струва изненадваща, но тя е закономерна. - Всички партии можеха да се представят по-добре - с изключение може би на \"Демократична България\", защото те имат гласове близо до тези, които Реформаторският блок постигна - 144 000 гласа. В малките десни партии, които се явяват в коалиция, има една закономерност за всеки следващ избор - всеки път, когато сливат парчетата едно в друго, всеки път, когато оформят коалиция, тези едни и същи части не дават по-висок резултат, напротив - резултатът им намалява, макар и с малко. Тоест те също се облагодетелстваха от ниската избирателна активност и вкараха един представител.  Определено, БСП можеше да направи по-добър резултат. Чисто като гласове и мандат представянето й е по-добро от 2014 г., но условията в момента са по-различни. Имаше политическа обстановка, която трябваше да бъде използвана по-добре, тогава и резултатите щяха да са по-високи. ? - Това, което се случи при \"Обединени патриоти\", е нещо, което винаги е било ясно на повечето от анализаторите - там винаги има един основен субект и всички около него са прибавки. ВМРО е партия, която има по-стабилни структури от партньорите й, има и ясно установено електорално ядро и база. Тези избори бяха изключително показателни - когато вотът се сведе до битка на ядрата, само те вкараха представители в ЕП. - По принцип независимите кандидати в България много трудно биха могли да преминат бариерата от 4% или в случая 5,88%. В Европа видяхме такива случаи, имаше индивидуални кандидати, които се явиха в по-малки държави и дори събраха 20%. Има такива, които получават по 6-7%. В Европа има тенденция да влизат индивидуални кандидати. За България мисля, че все още трудно можем да говорим за отделни кандидати, които да пробият. - За мен преференциите са един от големите положителни моменти в тези избори. Имаше голямо участие на преференциален вот, и то като абсолютни стойности. Щеше ми се при БСП да има още повече лични предпочитания. Убеден съм, че за да работи преференцията, трябва възможно най-висок процент хора да я дават - не 50, а над 80-90%, по възможност всички избиратели. Тогава тя много трудно може да се използва като контролен инструмент за контролирания вот, както понякога се случва, особено в някои секции.  Дали преференцията е изпълнила ролята си? Реално само в БСП има значително разместване, листата на социалистите бе на ръба да има още рокади. Преференциите повлияха и на ВМРО. В БСП имаше потенциал за още две размествания - Деница Златева и Велизар Енчев бяха близо. Тогава петицата на БСП щеше да изглежда много по-различно, от нея оригинално щяха да се запазят само водачът на листата и г-н Петър Витанов, който от втори щеше да стане пети. Нещо подобно щеше да покаже, че избирателите на БСП са развили високо чувство на използване на демократичен инструмент като преференциалното гласуване в листата. Това щеше да потвърди още веднъж тезата, че в БСП властва вътрешноелекторална демокрация, която е много силна. Но и сегашната ситуация е успех и заявка за бъдещи подвизи с преференциите. - Това беше голяма заявка и голямо желание на БСП - да има легитимните претенции за предсрочни избори при победа на вота за ЕП. Не знам дали европейските избори са най-подходящият терен за такива искания, но поне щеше да има основание. В сегашния момент, когато вече е ясен победителят, и е ясно, че той не побеждава с минимална разлика, а с една достатъчно видима разлика, тези претенции са неоснователни и логично БСП тръгва към вътрешни процеси за изясняване на бъдещите си действия. - Ясно е, че на 16 юни ще има конгрес на БСП. На него ще се вземат важни решения, които се отнасят за лидерския пост, за някои членове от устава, може би ще се повдигнат и други въпроси. - Делегатите на конгреса трябва да се съобразят със ситуацията. Трябва бързо да вземат конкретни решения, ако не си оставят достатъчно време за подготовка по местния вот, тогава гарантирано ще има проблем. Първоначалното предложение за пълен цикъл на вътрешни избори за всички длъжности в партийните структури би означавало до септември БСП все още да изяснява вътрешни противоречия и проблеми. Тогава ще се наложи \"ад хок\" да започне да се подготвя за изборната кампания и всичко ще е в последния момент - номинациите за общински съветници и кметове, да не говорим за кампанията.", "date": "2019.06.03", "title": "Александър Димитров:    Преференциите показаха, че в БСП властва демокрация"}
{"url": "https://duma.bg/balgariya-pochete-botev-n193081", "text": "България отбеляза вчера 143-годишнината от гибелта на поета-революционер Христо Ботев. По традиция точно в 12 часа в продължение на 2 минути сирените в цялата страна оповестиха отдаването на всенародна почит към паметта на Ботев и на загиналите за свободата на България. На връх Околчица във Врачанския Балкан се проведе поклонение пред паметника на Христо Ботев. То започна с молебен за България, отслужен от врачанския митрополит Григорий.  В родния град на Христо Ботев Калофер годишнината бе отбелязана с митинг поклонение. Денят на почит обаче бе помрачен от продължаващото рушене на Мемориалния комплекс, изграден в памет на Ботев в родния му град. Фугите са се разместили, има опасност и от срутване, алармира един от строителите на паметника Ненко Чернооков. Той припомни, че комплексът е построен от стотина младежи и 50 наемни работници и има стоманено-бетонна конструкция с каменна облицовка. Проблемът продължава с години, а въпреки отпуснатите през 2016 г. 300 хил. лв. за ремонт състоянието на монумента продължава да е лошо заради некачественото изпълнение на поправките. След 41 години във Велико Търново отново има паметник на поета и революционера Христо Ботев. Той бе официално открит вчера. Бюстът е дарение от Националния военен университет и е поставен върху двуметров мраморен постамент в центъра на града. Тържествената церемония в София бе пред бюст-паметника на Ботев в Борисовата градина, където се събраха много столичани. Слово произнесоха писателите Здравка Евтимова и Никола Инджов, а деца от столични училища прочетоха свои стихотворения, посветени на Ботев.  Ден по-рано президентът Румен Радев участва в тържествената проверка-заря във Враца. \"Почитаме Ботев и падналите за нашата свобода. Правим го от сърце. Правим го по традиция. Но свободата не е традиция, а битка, позиция, отговорност, често и саможертва\", заяви държавният глава. По думите на президента днес имаме тежък дълг към онези безсребърници, които изгладуваха и изстрадаха мечтите си за достойна и независима България. \"Нашето време няма да роди Ботев. Той е великан от друга епоха. Вярвам обаче, че продължаваме да носим част от неговия дух. Че мнозинството от нас ще отхвърли конформизма и безличието. Че носим мъжество и характер да въздигнем отечеството ни там, където заслужава да бъде\", завърши президентът. Лидерът на БСП Корнелия Нинова заяви, че Ботев е останал неразбран за времето си, но е станал великан за бъдещето. \"Малко да имахме от неговата вяра днес, десет да имахме с неговата сила сега, България би била друга. Прекланям се пред характера и смелостта на Ботев. С ясното съзнание, че \"свестните у нас считат за луди\", той дръзко заявява своя избор - свобода или смърт. Падна за свободата, но е жив завинаги\", заяви  Нинова. ", "date": "2019.06.03", "title": "България почете Ботев"}
{"url": "https://duma.bg/shefkata-na-tsik-iska-postoyanna-izborna-administratsiya-n193080", "text": "Необходима е постоянна изборна администрация. За това е необходимо решение на парламента, но аз лично бих го предложила. Това заяви в радионтервю председателят на ЦИК Стефка Стоева. Тя направи уговорката, че първо е необходим сериозен и задълбочен анализ на изборите и още е рано да се правят заключения за необходими промени в изборното законодателство. Според Стоева квадратчето \"Не подкрепям никого\" няма смисъл след отпадането на санкцията за задължително гласуване. Тя отбеляза, че много малко хора са се възползвали от машинното гласуване. По този начин са дали гласа си 158 968 души или 7,59%, обобщи Стоева. С въвеждането на машинното гласуване трябва да следва гарантирането на сигурността на вота, особено с оглед на предстоящите местни избори, допълни тя. Стоева припомни, че на предишните избори машинното гласуване е било под един процент. \"В чужбина гласуваха малко над 25 000 българи. Това доказва, че откриването на секции извън страната е напълно оправдано, защото е начин за връзка на сънародниците ни с родината\", коментира шефката на ЦИК. Няма грешка при разпределението на мандатите на евроизборите, заяви ден по-рано говорителят на ЦИК Александър Андреев. \"Съгласно методиката при определянето на мандатите на партиите и коалициите гласовете \"Не подкрепям никого\" се изваждат. Те са недействителни по отношение на избора, тъй като не подкрепят нито една кандидатска листа или независим кандидат\", подчерта той по повод твърденията на социолога Михаил Мирчев, че комисията е дала неправомерно мандат на \"Демократична България\". \"Няма как незаконосъобразно да сме дали мандат. Изчислението на мандатите е качено на сайта на ЦИК и там са всички стъпки. Става дума за изменение на Изборния кодекс от 2016 г., когато бе въведено задължителното гласуване. Тогава беше предвидена и опцията \"Не подкрепям никого\". Сами по себе си тези гласове са действителни, защото са подадени според изискванията, но са недействителни при определянето на мандатите, тъй като в тях няма посочена воля за подкрепа на кандидатска листа\", категоричен е Андреев. Членовете на РИК и СИК не са били обучени по издадените от ЦИК методически указания за работа с машините, коментират от Института за развитие на публичната среда. Според експертите преференциите при машинното гласуване не са отчетени. Преглед на данните показва, че 13 кандидати са получили повече преференции от машинното гласуване, отколкото има отчетени за тях в общия протокол. Този проблем засяга и парламентарни партии, и извънпарламентарните. От организацията твърдят, че в много СИК преференциите от машините не са пренесени в обобщения протокол. За да бъдат отстранени проблемите при повторното въвеждане на данните, ЦИК прави корекции на несъответствията и поправя 6000 технически грешки. Въпреки това анализът на изборните данни показва, че в близо 40% от тях преференциите на хората, дали вота си с машина в 1138 комисии, не са отчетени или са пропуснати преференции, или е допусната техническа грешка, останала в окончателните резултати, публикувани от ЦИК. Припомняме, че много избиратели сигнализираха, че прференциалният им вот не е отчетен.   ", "date": "2019.06.03", "title": "Шефката на ЦИК иска постоянна изборна администрация"}
{"url": "https://duma.bg/pochitame-zaginali-na-rabota-zhurnalisti-n193082", "text": "ДУМА за поредна година се присъединява към инициативата на \"Нюзеум\" - в първия понеделник на юни се отбелязва Ден на преклонение пред паметта на загиналите по време на работа (при разследвания, при отразяване на събития в горещите точки на света и др.) журналисти по света. На този ден голяма част от вестниците по света излизат със затъмнена първа страница, за да покажат как би изглеждал светът без журналисти, които да съобщават новини.  ДУМА е единственият български вестник, чиято първа страница всеки ден се публикува на сайта на \"Нюзеум\" - музея на журналистиката и свободата на словото във Вашингтон. На специална церемония днес към мемориала с 2323 имена ще бъдат добавени 21 репортери, фоторепортери и оператори, убити през 2018 г. Голяма част са от тях са от Афганистан, Сирия, САЩ, както и от Колумбия, Турция, Словакия. По данни на Комитета за защита на журналистите през 2018 г. загиналите репортери са 54, като част от тях са убити, за да замълчат и да не види бял свят работата им по опасни теми.   \"Мемориалът и това ежегодно събитие ни напомнят всеки ден, че светът е все по-опасно място за онези, които събират информация и съобщават новините, независимо дали те са от бойното поле, или от местата с природни бедствия, или са опасни разследвания, или изобличават репресивни правителства\", казва Джийн Полискински, президент и главен оперативен директор на института \"Фрийдъм форум\".", "date": "2019.06.03", "title": "Почитаме загинали на работа журналисти"}
{"url": "https://duma.bg/vmro-poiska-remont-na-kabineta-n193086", "text": "ВМРО поиска ремонт на кабинета. Войводите настояха за преглед на коалиционното споразумение за управлението. По средата на мандата и ако нещо не върви, трябва да търсим решение на проблемите, отбеляза зам.-председателят Искрен Веселинов. Комуникацията с ГЕРБ била нормална, но от ВМРО искали да разберат съществуват ли партньорите им като такива. Веселинов призна, че единодействие в така наречената \"малка коалиция\" на патриотите няма от есента.  Резултатите от евроизборите показвали, че няма нужда от предсрочен парламентарен вот. От движението искат експертен кабинет, който да управлява в рамките на сегашното НС. Подготвили сме \"Програма за ускорено догонващо развитие на България\", обяви Хамид Хамид.", "date": "2019.06.03", "title": "ВМРО поиска ремонт на кабинета"}
{"url": "https://duma.bg/proliven-dazhd-navodni-i-haskovo-n193074", "text": "След като през последните дни много градове и села бяха наводнени от проливни дъждове и градушки, пострада и Хасково. Централната градска част бе наводнена за по-малко от час. Само за 60 минути са се излели над 62 л/кв.м, а на места дъждът е бил придружен с градушка. Подадени са 260 сигнала, като в първите минути е имало сигнали за бедстващи хора, на които пожарната е оказала съдействие. Реката в Хасково не е преливала. Дъждът създаде неприятности и в с. Средногорово, къдато река Гюрля излезе от коритото си и наводни десетки дворове. Хората споделят, че такова чудо не са виждали досега в селото. Градушка с проливен дъжд унищожи посевите в община Черноочене. Пострадали от стихията са пет села - Пчеларово, Минзухар, Черна нива, Житница и Дядовско. От пороите се възстановяват и залетите преди дни Пловдив и Стара Загора. Наводнени бяха основните булеварди на Пловдив, голяма част от подлезите, включително и наскоро ремонтираният за 6 млн. лева подлез при Централна поща. В Стара Загора бурята пречупи дървета, скъса тролейбусни жици и кабели на уличното осветление. Прясно ремонтираната централна част също се превърна в \"море\".", "date": "2019.06.03", "title": "Проливен дъжд наводни и Хасково"}
{"url": "https://duma.bg/polovin-milion-balgari-sa-s-diabet-n193079", "text": "Около 500 хил. души у нас са със захарен диабет, в това число 100 хил. с инсулинозависим, а с предиабет са още 220 хил. души. Това бе обявено на XIII Национален конгрес на Българската диабетна асоциация (БДА), който събра над 200 ендокринолози, общопрактикуващи лекари, интернисти и кардиолози от цялата страна, както и гост лектори от Италия и Сърбия. От средата на 90-те години до момента диабетноболните се удвоиха, коментира за ДУМА проф. д-р Ивон Даскалова, председател на БДА и началник на Клиниката по ендокринология и болести на обмяната във ВМА. Тя поясни, че наднорменото тегло, нездравословното хранене и обездвижването са предпоставка много деца и подрастващи да развият диабет тип 2. Няколко иновативни терапии, чиято цел е подобряване на контрола на диабета и намаляване на усложненията, както и на риска от сърдечносъдови заболявания, навлизат в Европа и успоредно с това и в България, което дава по-голям шанс на българите с диабет да имат по-качествен живот, коментира специалистът. НЗОК ще поема на 100% стойността на новите медикаменти, които ще се отпускат въз основа на строги медицински критерии. \"Тази година у нас лекарите ще разполагат с четири нови терапии, което ще даде възможност на България да следва европейските и световните ръководства за лечение на диабет\", съобщи проф. Даскалова. Тя е категорична, че у нас се прави прекалено малко за профилактика на това социално значимо заболяване. ДУМА припомня, че над половината от хората на хемодиализа са получили бъбречно заболяване в резултат на зле контролиран диабет. Това е причината и за по-голямата част от ампутациите на крайници. Сърдечносъдовите заболявания (инфаркт, инсулт, сърдечна недостатъчност) са причина за 44% от смъртните случаи на хората с диабет тип1 и 52% при хората с диабет тип 2, в основата на който са затлъстяването, високото кръвно налягане, обездвижването.", "date": "2019.06.03", "title": "Половин милион българи са с диабет"}
{"url": "https://duma.bg/gornooryahovska-firma-bavi-zaplati-za-120-000-leva-n193075", "text": "Инспекцията по труда установи забавени заплати за близо 120 000 лева във фирма в Горна Оряховица. Неизрядното предприятие е за производство на подемно-транспортна техника и готварски печки. Заради неполучените си възнаграждения работниците от \"Складова техника\" излязоха на протест преди дни, което доведе и до проверка на инспекцията. Оттам посочиха, че близо половината от дължимата сума - 55 000 лева, вече е изплатена, а фирмата ще бъде глобена, ако не изпълни издадените предписания.  По информация на Инспекцията по труда над сто души работят в предприятието за подемно-транспортна и битова техника, като там отдавна има проблеми. През изминалия месец са проверени общо 102 предприятия в областта и са издадени 331 предписания за отстраняване на нарушения.", "date": "2019.06.03", "title": " Горнооряховска фирма бави заплати за 120 000 лева"}
{"url": "https://duma.bg/kazichino-nadvi-zhozef-dol-n193076", "text": "В поморийското село Казичино избирателите са се отказали да се вслушат в агитацията на Жозеф Дол за подкрепа на ГЕРБ на отминалия евровот. На връх Цветница председателят на ЕНП заедно с Мария Габриел се опита да проведе предизборна среща в селото. Резултатите след преброяването на бюлетините показаха 29 гласа за БСП и само 15 за управляващите. \"Борисов се опитва да се хвали, че е победил председателя на ПЕС, ама ние надвихме председателя на ЕНП\", шегуват се местните селяни сега. В цялата община Поморие социалистите увеличават резултата си от 890 гласа през 2014 г. на 1331 на 26 май тази година.", "date": "2019.06.03", "title": "Казичино надви Жозеф Дол"}
{"url": "https://duma.bg/sled-signal-na-bsp-vas-otstrani-gerbadzhiykata-s-chastna-zabavachka-n193078", "text": "ВАС в Перник отстрани Румяна Гьорева от постовете й като зам.-председател на Общинския съвет и лидер на съветниците от ГЕРБ. Припомняме, че БСП подаде сигнал срещу нея заради опита й да присвои половината сграда от филиала на общинската детска градина \"Пролет\", за да я превърне в частна забавачка. \"БСП поиска оставката на Гьорева още на 9 август м.г. Гласуването й за изграждането от нейната фирма на частна детска градина, реакцията й след това и оставането й в ОбС за пореден път показват лицето на партия ГЕРБ. Това са ярък цинизъм и конфликт на интереси, който дели децата на държавни и частни, на бедни и богати. Само общественият натиск и реакцията на БСП попречиха този цинизъм да стане реалност. Депозираната от Гьорева оставка след окончателното решение на съда е всичко друго, но не и морален акт. За съжаление вече почти 4 години общината се управлява по този начин - на парче, без каквато и да е визия за развитие или по-скоро с визия за лично облагодетелстване. Управлението на държавата също не е по-различно\", коментира за ДУМА областният лидер на БСП в Перник и общински съветник Валентин Петков. \"Преди година казахме, че такива бомби цъкат във всяко населено място, и времето го доказа с \"Апартаментгейт\" и къщите за гости, за които всички ще плащаме. Тези и още много случаи в цялата страна са доказателство за усещането на ГЕРБ за безнаказаност\", добави той. В петък беше арестуван кметът на пловдивския район \"Северен\" Ральо Ралев от ГЕРБ. Той е обвинен, че е изнудвал строителен предприемач, който щял да изгражда 4-5-етажен блок. Вчера спецсъдът го остави зад решетките. Адвокатът му обяви, че задължително ще обжалва. Делото ще се гледа на втора инстанция на 11 юни пред Апелативния спецсъд.", "date": "2019.06.03", "title": "След сигнал на БСП ВАС отстрани гербаджийката с частна забавачка"}
{"url": "https://duma.bg/vmro-glasi-pregled-na-koalitsionnoto-sporazumenie-za-upravlenieto-n193077", "text": "ВМРО ще поиска преглед на споразумението, по което работи управляващата коалиция, заяви зам.-председателят на партията Искрен Веселинов. Ние сме по средата на мандата и ако нещо не върви, трябва да търсим решение на проблемите, отбеляза той. Комуникацията с ГЕРБ била нормална, но от ВМРО искали да разберат \"съществуват ли партньорите ни като такива\". Веселинов добави, че единодействие в така наречената \"малка коалиция\" на патриотите няма от есента. Според него резултатът на ВМРО на евроизборите бил логичен заради работата, която партията свършила в парламента и управлението. Припомняме, че ВМРО взеха два мандата за ЕП, докато коалиционните им партньори общо събират малко над 2% от гласовете. След евровота лидерът на ВМРО, вицепремиер и министър на отбраната Красимир Каракачанов изрази недоволството си от поведението на \"Атака\". Той дори заяви, че не знае как ще се гледат в очите и как занапред ще работят с атакистите. Размяната на обвинения между \"Обединени патриоти\" продължава задочно в медиите вече няколко месеца. Войводите обаче дадоха заявка, че с добрите си резултати от вота очакват повече власт и в управленската коалиция. Междувременно ДПС също даде заявка за включване във властта заедно с ГЕРБ и партньорите им. Зам.-председателят на парламентарната група на партията Хамид Хамид обяви, че резултатите от евровота показвали, че няма нужда от предсрочни парламентарни избори. От движението искат експертен кабинет, който да управлява в рамките на сегашния парламент. Подготвили сме \"Програма за ускорено догонващо развитие на България\", обяви Хамид Хамид. ДПС щяло да лансира и идея \"как да отървем инвеститорите от Зеления октопод, който изнудва\".", "date": "2019.06.03", "title": "ВМРО гласи преглед на коалиционното споразумение за управлението"}
{"url": "https://duma.bg/varhu-temata-igri-na-shtastieto-pisaha-kandidat-zhurnalistite-v-su-n193073", "text": "\"Игри на щастието\" бе темата, която се падна на кандидат-журналистите в Софийския университет тази година. Тя бе изтеглена от Ивания Ценкова, която е завършила столичното 30 СУ \"Братя Миладинови\". \"Има какво да се напише по темата, стига да развием въображението си и да покажем общата си култура\" заяви Ивания минути преди началото на изпита. Темата предизвика положителни емоции у кандидатите в аулата на университета. Изпитът започна в 9 часа, а кандидат-студентите имаха на разположение 3 астрономически часа да изложат разсъжденията си. Кандидатите за трите специалности - журналистика, връзки с обществеността и книгоиздаване, са 348, а само издържалите успешно писмения изпит ще се явят на устен след 20 дни.  Изпитната комисия ще оценява погледа на зрелостниците върху съвременния политически, икономически, социален, културен и обществен живот, а със своята работа те трябва да докажат умението си да изграждат завършен текст, в който да излагат аргументирани твърдения. Ще бъдат оценявани още тяхната обща и писмена култура, както и оригиналността на подхода при излагането на гледната точка.", "date": "2019.06.03", "title": "Върху темата \"Игри на щастието\"   писаха кандидат-журналистите в СУ "}
{"url": "https://duma.bg/zemedeltsite-mogat-da-promenyat-zayavleniyata-za-direktnite-plashtaniya-n193067", "text": "До 10 юни земеделските стопани могат да извършват промени без санкция във вече подадените заявления по директните плащания. Това стана след изменения на Наредба 5 за условията и реда за подаване на заявления по схеми и мерки за директни плащания, съобщиха от Министерство на земеделието. Възможно е земеделските производители да добавят и допълнителни схеми и мерки, както и земеделски парцели и/или животни по заявените схеми и/или мерки.  Крайният срок за подаване на заявления и извършване на промени в подадени заявления за подпомагане със санкция от 1% на всеки работен ден закъснение е 17 юни включително.  В резултат на промяната в срока за подаване на заявления за подпомагане настъпват изменения и в крайните срокове за задържане на животните. За Кампания 2019 - по схемите за обвързана подкрепа, периодът на задържане е 80 дни от 18 юни до 5 септември 2019 г. включително, а по схемата за преходна национална помощ за овце и кози периодът на задържане е 100 дни от 18 юни до 25 септември 2019 г. включително. Променя се и датата, на която кандидатите по схемата за преходна национална помощ за говеда, необвързана с производството, следва да отглеждат 70 на сто от референтните животни в стопанството си. За Кампания 2019 тя е 17 юни.  Срокът за подаване на заявления за подпомагане по директни плащания за Кампания 2019 без санкция приключи на 23 май. По предварителни данни подадените заявления са над 105 000. Общата очертана площ е над 38 млн. дка.", "date": "2019.06.03", "title": "Земеделците могат да променят заявленията за директните плащания"}
{"url": "https://duma.bg/bulgargaz-e-kupil-amerikanski-vtechnen-gaz-n193068", "text": "България е купила за пръв път американски втечнен природен газ в САЩ в размер на 140 млн. куб. метра, след като \"Булгаргаз\" е подписал сделка за доставка през второто и през третото тримесечие, съобщи миналата седмица енергийният министър Теменужка Петкова. Синьото гориво е закупено от регистрираната в Холандия компания \"Колмар\", като през второто тримесечие ще бъдат доставени 90 млн. куб. метра втечнен газ, а през третото тримесечие - 50 млн. куб. метра. Тези количества ще влязат в страната ни през обновения терминал за втечнен природен газ край гръцкия град Ревитуса и после през газопреносната система на нашата страна. Корабът, превозващ втечнен природен газ от САЩ, е пристигнал миналата седмица на гръцкия терминал за втечнен природен газ край град Ревитуса. Според Теменужка Петкова това била още една стъпка към либерализиране на газовия пазар и ясен знак за диверсификация. Първата доставка в България на газ от САЩ е от американския производител Cheniere, а втората - от американското поделение на British Petroleum, посочи Петкова. \"Тази доставка на практика е на цени, конкурентни, по-ниски от настоящите доставни цени. Доставчикът \"Колмар\" депозира официално писмо до Министерството на енергетиката и до \"Булгартрансгаз\" с ясно заявление за участие в пазара на природен газ на България, като предлага да бъде обсъдена възможността да бъдат проведени преговори и да бъде сключен договор за доставка на втечнен природен газ, който ще бъде в количества, приблизително около 500 милиона кубични метра газ за 5 г., каза Петкова. Количествата ще бъдат търгувани на бъдещата газова борса, обясни изпълнителният директор на \"Булгартрансгаз\" Владимир Малинов. Целта била борсата да започне да функционира от 1 октомври. Цената ще бъде тази, която пазарът покаже, че е готов да понесе, коментира Малинов. Част от закупените количества американски втечнен природен газ ще бъдат нагнетени в газохранилището в Чирен. Те ще са на по-ниски цени от постановените от регулатора. Това щяло позволи от юли \"Булгаргаз\" да поиска, макар и символично, поевтиняване на цената на синьото гориво с 0,22%.", "date": "2019.06.03", "title": "\"Булгаргаз\" е купил американски втечнен газ"}
{"url": "https://duma.bg/nay-visokite-zaplati-u-nas-v-malki-obshtini-s-golemi-kompanii-n193069", "text": "Най-високата средна заплата в България за 2017 г. е регистрирана в община Челопеч, където има голяма добивна компания. Средната заплата за общината е 2178 лв. Това пише в свой анализ икономистът от Институра за пазарна икономика Петър Ганев. След това са Козлодуй, с ядрената централа - 1790 лв. средна заплата за общината, Раднево и Гълъбово, с големите компании в енергетиката, имат средни заплати от съответно 1657 лв. и 1610 лв. Веднага след тях са Пирдоп - с 1562 лв. средна заплата (отново наличие на голяма добивна компания) и Девня - с 1442 лв. средна заплата (силно изразен индустриален профил). Общините с най-висока средна заплата в България не са големите областни центрове. Лидерите по заплати са сравнително малки общини, в които има много големи работодатели - обикновено в енергетиката или добивната промишленост. Тези големи компании дават високи заплати и в същото време доминират тотално на местния пазар на труда, тоест голяма част от работещите на територията на общината работят именно в тях, пише икономистът.  Столицата София се нарежда на 8-о място през 2017 г. със средна заплата от 1433 лв. За разлика от много други икономически класации, тук община София няма как да бъде лидер, тъй като икономическият профил на столицата е много разнообразен, и макар заплатите да са високи, те не могат да догонят средните нива на заплащане в някои малки общини, където огромната част от наетите са в енергетиката или в добивната промишленост, е отбелязано в анализа. Веднага след София в класацията идва Панагюрище (9-о място) със средна заплата от 1285 лв. през 2017 г. Отново пример за община с голяма добивна компания, която излиза в челото. Другите примери в топ 20 вече включват общини с индустриален профил - обикновено близо до големия град и с развита индустриална зона. Такива са Костинброд, Елин Пелин и Божурище в близост до София, Суворово, Аксаково и Белослав до Варна и Марица до Пловдив. Всички тези общини са със средна месечна заплата в рамките на 1000 - 1200 лв. за 2017 г.", "date": "2019.06.03", "title": "Най-високите заплати у нас - в малки общини с големи компании"}
{"url": "https://duma.bg/izkupuvat-avansovo-rozoviya-tsvyat-na-po-niska-tsena-n193070", "text": "В Карловския район изкупуват килограм розов цвят от производителите за 1,80 лв. Тази цена се плаща авансово, а обещанието е след приключване на кампанията на розопроизводителите да се доплати. Очакването е то да е в рамките на около 70 ст., или общо до 2,50 лв. за килограм. Това разказа депутатът от \"БСП за България\" Веска Ненчева, която е народен представител от пловдивска област. Тази година розоберът закъсня заради лошото време. До края на кампанията остават 1-2 седмици, но 100% гаранция, че производителите ще получат остатъка от парите си до 2,50 лв. няма. Вероятно защото получават авансово пари, засега сред розопроизводителите няма напрежение. Другият проблем е, че тази година добивите от розовите градини в района на Карлово са по-ниски. Причините са по-лошите климатични условия и болестите. Заради по-ниските добиви обаче себестойността за производството на розовия цвят тази година е по-висока.   И розопроизводители от други райони се оплакаха от по-ниски добиви. Говорят за между 20-40% по-малко розов цвят. Дестилериите изкупували на 2,50 лв. за кг, но производителите не са доволни от цената и се надяват те да я коригират с 10-20% нагоре, предаде agri.bg. При цена под 3 лв. трудно един земеделски стопанин може да отгледа качествено насажденията си, оплакват се земеделците. Влияние връху цената оказвали и опитите на преработвателите да намалят себестойността на розовото масло. Освен това земеделците се оплакват и от прекупвачите в сектора, които, според тях прибират между 20 и 30% от цената на розовия цвят. Преди 4 години розовият цвят се изкупуваше на около 3,50, но цената достигана и до 4,50 лв. за кг. Миналата година имаше масови протести на розопроизводителите именно заради ниските изкупни цени и липсата на купувачи, което доведе до силно социално напрежение. Тогава цените паднаха на 1,80-2 лв., а производителите обвиняваха розоварите в картел. Тази година като цяло цените вероятно няма да са като през миналата, но заради лошите условия разходите на розопроизводителите са по-големи. Още при протестите през миналата година властта обеща специален закон за розата. Заради поетия ангажимент близо година МЗХГ разработва Закона за маслодайната роза и той беше предложен на Народното събрание. Депутатите от \"БСП за България\" от парламентарната земеделска комисия обаче излязоха със специална позиция по него. Те заявиха, че Закон за маслодайната роза е необходим, но внесеното от властта предложение няма да реши нито един от проблемите в сектора. Още през април депутатът от БСП и зам.-председател на комисията по земеделие проф. Светла Бъчварова заяви, че ако законът бъде приет в този вариант, това ще доведе до отлив от производството на рози от средните и малките стопанства. В този вид не можем да подкрепим законопроекта, заявиха депутатите от БСП. Те отбелязаха, че са силно скептични, че така разписан законът ще осигури прозрачност и ще гарантират производството и преработката на розов цвят. Въпреки това в края на април законопроектът на властта бе приет на първо четене от НС. Изтича последният срок за предложения между първо и второто четене на закона. В края на миналата седмица \"БСП за България\" внесе в НС своето предложение за изменение в първоначално внесения вариант. \"Предлагаме доста по-прибран закон. Регистър на розопроизводителите, на обектите, в които се изкупува и преработва розовият цвят, и на розопреработвателите (маслобойните) трябва да има\", заяви пред ДУМА проф. Светла Бъчварова. По нейните думи обаче регистърът трябва да е един и да е изключително семпъл от гледна точка на информацията. За розопроизводителите например какви площи с трайни насаждения обработват. БСП предлага да е абсолютно забранено да се прави каквото и да било посредничество при изкупуването на рози. Така ще се реши един много голям проблем за розопроизводителите - посредниците, които печелят от тях, заяви проф. Бъчварова. Ако не си регистриран като розопреработвател или нямаш регистриран пункт, няма да имаш право да изкупуваш рози, обясни тя.  В предложения от властта проект регистърът беше изключително утежнен с информация, с която всеки би се затруднил, включително и фирмите, каза тя. Затова левицата предлага регистрацията да се осъществява от общинските служби по земеделие. Те да отидат на място и да вземат необходимата за попълване информация. Предлага се също 6 месеца срок за попълване на регистъра и когато той е готов, да е публичен. Това ще е голямо облекчение, защото да искаш 12 документа от един розопроизводител е невъзможно за осъществяване, обясни проф. Бъчварова. Така се внася сериозно административно облекчение за вписване в регистъра, който е необходим и за консултативния съвет по розата.  БСП предлага държавата чрез МЗХГ да подкрепя розопроизводителите. Сега за трайните насаждения има държавна подкрепа за защита с пръскания, за производството на рози обаче няма. Миналата година с много трудности получиха подкрепа по \"де минимис\", която беше мизерна сума, припомни Бъчварова. Затова ние предлагаме държавата да включи розопроизводителите в подпомагането за трайни насаждения, каза зам.-председателят на Комисията по земеделие. Другото предложение на БСП е свързано с това, че розопроизводството се нуждае от научно обслужване. \"Предлагаме Селскостопанска академия - чрез Института по розата и етеричномаслените култури, да бъде ангажирана с разработване на технологии за поддържане на генофонда, с предложения за добри практики в производството\", обясни тя. \"Те може да не са задължителни и не всички да ги припознаят, но когато има научно обслужване при проблем с технология и т.н., ще се знае кой отговаря производителите да бъдат информирани\", каза Бъчварова. По отношение на контрола зам.-председателят на земеделската комисия обясни, че в проекта на властта той е поверен на 12 ведомства. Министърът на земеделието отговаря за него и дали той ще търси една или друга агенция при неговото осъществяване, е негова работа, коментира Бъчварова. Понеже предлагаме регистърът да бъде направен от общинските служби, всичките предвидени санкции трябва да отпаднат, каза тя. Освен това БСП предлага режимът за създаване на нови мощности, когато розопроизводители се обединяват, да е изключително облекчен.", "date": "2019.06.03", "title": "Изкупуват авансово розовия цвят на по-ниска цена"}
{"url": "https://duma.bg/siriya-i-izrael-si-razmeniha-udari-n193063", "text": "Сирийската армия изстреля две ракети срещу хълма Хермон на Голанските възвишения, не се съобщава за загинали и ранени, съобщи РИА-Новости. По лична заповед на премиера Бенямин Нетаняху Израел отвърна с две ракетни атаки. Поразени са две артилерийски батареи и една зенитно-ракетна. Сирийската агенция САНА твърди, че са убити трима сирийски войници, а още 7 са ранени.  В същото време от взривена кола бомба в североизточния сирийски град Рака загинаха 10 души. От 2013 г. Рака бе \"столица\" на групировката \"Ислямска държава\" (ИД), която бе прогонена от града през 2017 г. от кюрдски сили, подпомагани от САЩ. ", "date": "2019.06.03", "title": "Сирия и Израел    си размениха удари"}
{"url": "https://duma.bg/kitay-sasht-sa-vinovni-za-provala-na-pregovorite-n193062", "text": "\"САЩ са изцяло отговорни за всички неуспехи в търговските преговори, защото Вашингтон се отклони от договореностите, постигнати с големи затруднения\", гласи публикуваната \"Бялата книга\" на китайския Държавен съвет. Пекин подчертава, че в хода на преговорите страните са успели да постигнат солиден напредък и определен консенсус, но са били изправени пред значителни трудности. \"И всеки път тези трудности възникваха от факта, че САЩ се оттеглиха от споразуменията, защото казваха едно нещо и правеха друго, не показваха искреност и почтеност... Търговските преговори претърпяха смазващ неуспех и отговорността за това изцяло е на САЩ\", подчертава Бялата книга.  Последният кръг от преговори приключи в средата на май без резултат, а САЩ за пореден път вдигнаха митата от 10 на 25% върху китайския внос на стойност около $200 милиарда. Вашингтон даде гратисен период за китайските стоки по море, но от 1 юни това отпадна и тези стоки започнаха да се облагат с 25% мита. В отговор Пекин от 1 юни повиши митата за вноса на стоки от САЩ в размер на $60 милиарда. ", "date": "2019.06.03", "title": "Китай: САЩ са виновни  за провала на преговорите"}
{"url": "https://duma.bg/v-berlin-protestiraha-sreshtu-antisemitizma-n193064", "text": "Около 1000 души протестираха в Берлин срещу антиизраелска демонстрация на радикални ислямски групировки, предаде ДПА. \"Когато антисемитите надигнат ненавистни глави, е необходима съпротива. Затова сме тук,\" заяви на протеста Петра Пау от парламентарната партия \"Левите\". В демонстрацията участваха пълномощникът на правителство за борбата срещу антисемитизма Феликс Клайн, висшият представител на \"Зелените\" Фолкер Бек и израелският посланик Йереми Исахароф. Според официалните данни броят на антисемитските престъпления в Германия се е увеличил от 1504 през 2017-а на 1646 през 2018-а. Броят пък на случаите с насилие са нараснали от 37 на 62.  В същото време над 1000 радикални ислямисти демонстрираха в друга част на града. ", "date": "2019.06.03", "title": "В Берлин протестираха   срещу антисемитизма"}
{"url": "https://duma.bg/ek-chehiya-da-varne-17-mln-evrosubsidii-n193066", "text": "Европейската комисия иска Чехия да върне 17 400 000 евро, съобщава АФП по данни на чешки медии. Причината е, че те са били изплатени неправомерно под формата на субсидии на холдинг, контролиран от премиера Андрей Бабиш. Местните медии се позовават на проект на доклад от одитна проверка, която е била извършена в началото на 2019 г. по заръка на Комисията. При одита е било установено, че 64-годишният милиардер Бабиш е продължил да получава постъпленията от холдинга \"Агроферт\" дори след като през февруари 2017 г. го е прехвърлил на два попечителски фонда. Това го е поставило в конфликт на интереси, тъй като в качеството си на политик е вземал решенията за разпределението на европейските фондове. От своя страна премиерът отрече тези твърдения в чешкия печат, наричайки ги \"мръсна лъжа\". Той увери, че финансите на \"Агроферт\" са изрядни и че няма да се наложи Чехия да връща пари на ЕС. \"Няма да връщаме никакви средства, защото няма основание за това. Чехия ще отхвърли подобни искания\", заяви Бабиш. Според него документът е предаден по \"странен начин\" на чешкия постоянен представител в Брюксел, който от своя страна го е препратил на Министерството на финансите и регионалното развитие в Прага. \"Към него няма приложено съпровождащо писмо. Под проекта за одиторски доклад няма подписи. В документа не са обозначени и срокове, в които трябва да реагираме\", каза още Бабиш. Чешкият премиер заподозря също, че докладът е провокация, зад която стоят неговите врагове на политическата сцена в Чехия, а целта е да бъде дискредитиран. Бабиш не за пръв път настоява, че никога не е нарушавал закона, защото при влизането си в политиката е оставил управлението на имуществото си на попечителски фондове, върху чиято дейност той не може да упражнява влияние. \"Всичко беше направено според законовите изисквания\", категоричен е той. Само преди дни неговото центристко движение \"Акция на недоволните граждани\" (АНО) спечели изборите за Европейски парламент с 21,18 % и получаи шест места в ЕП. 0701-1 - ", "date": "2019.06.03", "title": "ЕК: Чехия да върне 17 млн. евросубсидии"}
{"url": "https://duma.bg/advokat-na-feysbuk-e-sreshtu-poveritelnostta-n193061", "text": "Адвокат на Фейсбук заяви в съда, че потребителите на социалната медия \"не би трябвало да имат очаквания за поверителност\". \"Няма никакво нахлуване в личния живот, защото няма лично пространство\", заяви Снайдър, защитавайки компанията в хода на съдебен процес. Според него Фейсбук не е нищо повече от \"цифров обществен площад\", където потребителите доброволно се отказват от защитата на личната си информация. Изявлението на Снайдър дойде само часове преди главният изпълнителен директор на Фейсбук Марк Зукърбърг да заяви на годишна среща на акционерите, че Фейсбук ще се превърне в социална платформа, фокусирана върху неприкосновеността на личния живот. ", "date": "2019.06.03", "title": "Адвокат на Фейсбук е срещу поверителността "}
{"url": "https://duma.bg/50-000-leva-za-sech-na-desetki-darveta-do-stadiona-v-bistritsa-n193072", "text": "С 50 000 лева ще бъдат глобени виновниците за отсичането на 68 дървета до стадиона в Бистрица. Това стана ясно от питане на общинските съветници от БСП в София Иван Таков и Альоша Даков, които преди месец сигнализираха за непозволена сеч на десетки дървета около спортната площадка, стопанисвана от футболния клуб \"Витоша-Бистрица\". Клубът стана известен заради активното участие в него на премиера Бойко Борисов.  Сигналът за неразрешената сеч на близо 70 иглолистни дървета с възраст над 40 години в скат между стадиона и спортната площадка на клуба е подаден в началото на април. Районната администрация и представители на дирекция \"Зелена система\" към Столичната община обаче са реагирали и са отишли на проверка едва след половин месец, заяви Альоша Даков. Той коментира, че това е фрапантен случай на грубо нарушаване на общинските разпоредби, а забавянето е необяснимо.  Проверка на общината е установила, че в края на март има издадено разрешение за аварийно премахване само на 8 полусухи наклонени черни борове по хълма. След като станало ясно, че наред с опасните дървета са отсечени и здравите, и то без разрешение, общината е съставила акт за административно нарушение.", "date": "2019.06.03", "title": "50 000 лева за сеч на десетки дървета до стадиона в Бистрица"}
{"url": "https://duma.bg/tramp-nasaskva-london-sreshtu-es-n193065", "text": "Американският президент Доналд Тръмп призова Великобритания да откаже да плаща 39-те милиарда паунда, които са цената за раздяла с Европейския съюз, предаде вчера Ройтерс. Днес Тръмп започва тридневна визита на Острова. Той също така посъветва Лондон да се оттегли от преговорите с ЕС за напускане на блока, ако не получи това, което иска. В интервю за вестник \"Сънди таймс\" в навечерието на посещението Тръмп разви тезата, че Консервативната партия е допуснала грешка, че не е ангажирала лидера на Партията на Брекзит Найджъл Фараж в преговорите в Брюксел след неговото успешно представяне на изборите за Европарламент миналия месец и че следващият лидер на партията трябва да направи точно това.  \"Много харесвам Найджъл. Той има много да предложи, той е много умен човек. Те няма да го ангажират (с преговорите за Брекзит), но само си помислете колко добре щеше да е, ако го направят. Просто все още не са се досетили за това\", изтъкна Тръмп, като добави, че Великобритания трябва да напусне ЕС тази година. \"Те трябва да приключат с това. Аз бих се оттеглил. Ако не получиш справедлива сделка, се оттегляш\", посочи американският президент. Тръмп отново изрази подкрепата си за тези от кандидатите за премиерския пост във Великобритания, които заявиха, че тя трябва да напусне ЕС на 31 октомври със или без сделка. Сред тези кандидати е бившият британски външен министър Борис Джонсън, когото Тръмп похвали в интервю от петък за вестник \"Сън\". Кандидати са също бившият министър по въпросите на Брекзит Доминик Рааб и вътрешният министър Саджид Джавид.  Думите му предизвикаха реакцията на лидера на Лейбъристката партия Джереми Корбин, който определи изявленията на Тръмп като \"намеса във вътрешните работи\". Според Корбин британците трябва да решат кой ще е следващият премиер, а не Тръмп. Така той призова за провеждане на предсрочни парламентарни избори. \"Мисля, че Великобритания позволи на ЕС да притежава всички карти. И е много сложно да играеш, когато цялото надмощие е в едната страна\", каза Тръмп в същото интервю. По думите му той е предупреждавал премиера Тереза Мей, че трябва да си изгради защита. Той изказа и мнението, че вместо да говори от позицията на силния, Обединеното кралство е заело позиция на просещ. По-рано и съветникът на Тръмп по въпросите на националната сигурност Джон Болтън открито се обяви за излизане на Великобритания от ЕС, като коментира, че това ще я укрепи. Болтън посочи, че според американската страна е правилно Лондон на изпълни волята на мнозинството и да напусне ЕС. \"Брекзит дава възможност Великобритания да стане силна и независима страна, която ще влияе положително на света и ще играе важна роля в НАТО\", заяви Болтън в интервю за британското издание \"Телеграф\". Болтън потвърди ангажимента на Тръмп за двустранни преговори по търговско споразумение, което да е \"взаимно изгодно\" за САЩ и Великобритания.", "date": "2019.06.03", "title": "Тръмп насъсква Лондон срещу ЕС"}
{"url": "https://duma.bg/vlastta-predizborno-trupa-izlishak-v-byudzheta-n193071", "text": "Правителството продължава да следва законната, но некоректна практика да трупа огромни текущи излишъци през годината, които преразпределя по свое усмотрение през ноември и декември. Тази година съмненията около спорната практика се засилват и заради предстоящите през есента местни избори.  По предварителни данни на Министерството на финансите излишъкът в бюджета се очаква да достигне 2,98 млрд. лв. за май. Това се отчита на фона на планиран дефицит за годината в размер на 600 млн. лв. Плюсът в хазната до момента е двойно по-голям в сравнение с натрупаната сума до същия месец на миналата година, когато излишъкът възлизаше на 1,4 млрд. лв. През 2018 г., когато излишъкът се трупаше с доста по-бавни темпове от сегашните, кабинетът успя да задели 2,8 млрд. лв. до месец преди Коледа, които изхарчи набързо само за няколко седмици, и в крайна сметка годината официално приключи с минимален \"плюс\". Огромната част от предколедното раздаване на милиарди отиде за изграждането на магистрала \"Хемус\" - 1,35 млрд. лв. Така, за трета поредна Коледа, през 2018 г. ГЕРБ изля над 1 млрд. лв. от излишъка за непланирани в бюджета строителни проекти. През 2016 г. и 2017 г. по 1 млрд. лв. бяха раздадени за безплатно саниране на панелки по схема, която преди седмици управляващите признаха, че е несправедлива. Преди коледното раздаване на милиарди миналата година президентът Румен Радев призова това да стане през парламента, за да се обсъди целесъобразността на разходите и процедурата да бъде прозрачна. Оказа се обаче, че практиката на финансовото министерство е напълно законна и няма основание да се стига до промяна на Закона за държавния бюджет. Публикуван бе и специален одит на Сметната палата по темата, от който излезе, че няма никаква законова пречка премиерът Бойко Борисов да харчи по своя преценка натрупания \"псевдоизлишък\", който се дължеше повече на нереализирани разходи, отколкото на свръхвисоки приходи. Трактовката на премиера Бойко Борисов за натрупания към май т.г. излишък от 3 млрд. лв. обаче е съвсем друга. Според него \"държавата се управлява от добри стопани и затова има 3 млрд. лв. излишък в бюджета\". Това стана ясно от неговите думи във видео, публикувано във Фейсбук по време на посещението му в Сливен.", "date": "2019.06.03", "title": "Властта предизборно трупа излишък в бюджета"}
{"url": "https://duma.bg/bezumie-zdravey!-n193057", "text": "С поздрава \"Ваканция, здравей\" областната полиция в Силистра прати няколко деца в местната болница. При необичайна демонстрация на взривяване на светлинно-звукова граната съвсем невръстни малчугани пострадаха преди празника си - 1 юни. Как и защо учебни пособия навредиха сериозно на част от публиката тепърва ще се изяснява. Виновни може да не се намерят, но поне показно ще се потърсят. С преминаването на първоначалния шок от злощастния инцидент обаче просветват едни други сигнали и питания. Що за демонстрация за Деня на детето е направена пред малчугани от детската градина и първите класове и подходяща ли е била за техните очи, уши, психика? Начинанието на местната полиция трябва да е по-скоро под наслова \"Безумие, здравей!\". Разследване е нужно и за това чия е инициативата, хрумката пред хлапетата да се демонстрира груба сила и агресия - било то и от страна на \"добрите\". 300 деца, събрани на 1 юни, гледат командоси в черно, с маски на лицата, които насочват автомати към лошите, събарят ги на земята, хвърлят гранати... Меко казано, е израз на лош вкус, реално казано, е опасно и страшно. Показаните грозни сцени на насилие категорично не са подходящи за детската психика, нито ще са им полезни в бъдеще.  Все пак на какво са искали да научат децата авторите на идеята, като са манифестирали бруталността на света, в който живеят възрастните? Имало ли е мисъл в главата на онези, които мятат пушкала, крещят и пресъздават отвратителните страни на българската действителност пред невинните детски погледи? Вредата, нанесена на децата, е не по-маловажна от физическото нараняване на другарчетата им.  Какво да очакваме за следващия 1 юни - хепънинг с децата от яслата с подробна демонстрация на незаконната дейност на наркоразпространители например? ", "date": "2019.06.03", "title": "Безумие, здравей!"}
{"url": "https://duma.bg/politdivashtina-n193056", "text": "В последните дни политическата диващина в Украйна отново изпадна в умопомрачение и се озъби срещу разума и нормалността. И срещу народа си, от чието име се пъчи с патриотична мачовщина. Ако Зеленски не чуе нашия глас, ще увисне на бесилото, закани се във \"фейса\" неонацисткият депутат Дмитрий Ярош, бивш главатар на националистическата сбирщина \"Десния сектор\". Наскоро обаче за президента Владимир Зеленски гласуваха 73% от украинците. И те ли трябва да увиснат на бесилото според тази вкаменелост от кървавите времена?  \"Земята ще гори под краката ви\", закани се и парламентарният бос Андрей Парубий по повод намерението на Зеленски да преразгледа антиевропейския закон за езика, лишаващ близо 20% етнически руснаци от право да говорят на майчиния си език. Това е екземплярът, който по време на Майдана участваше в организирането на провокацията със стрелбата срещу невинни демонстранти, за да се хвърли вината за убийството на 49 от тях срещу тогавашния президент Виктор Янукович. Но над половината украинци говорят руски, а според едно от последните допитвания, те смятат руснаците за приятелски народ и не искат война с него. И на тях ли под краката им ще гори земята?  На свой ред вицепремиерът Павел Розенко заплаши \"новата власт\" с преврат, ако тя отмени закона за езика. Но това комай ще бъде преврат не толкова срещу Зеленски, колкото срещу самия украински народ. Впрочем и Майданът беше антинароден преврат, ако се съди по последиците му.    А командващият операцията в Донбас Александър Сирски плю срещу армейски ред и морал и отказа да се подчини на главнокомандващия Зеленски за спиране на бойните действия. Народът обаче иска край на конфликта там, значи пишман командващият се е изплюл и върху народната воля. Всичко това е в разрез с ценностите на ЕС, който има споразумение за асоцииране с Украйна. Всичко това е анти Европа. Но Брюксел мълчи. Дали пък не му харесва политдиващината?", "date": "2019.06.03", "title": "Политдиващина"}
{"url": "https://duma.bg/poslednata-bitka-e-za-detsata-n193054", "text": "Порои крокодилски сълзи се изплакаха заради демографската криза в България. След наборите от 1970-е, достигащи 150 хиляди, днес у нас се раждат по 60 хиляди бебета годишно. Изтичането на мозъци не спира, етническият дял на българите в страната намалява и не е трудно да си представим как след 30 години - само едно поколение - регионите ни ще опустеят, или ще бъдат заселени от хора с различни религия, език и култура. Природата не търпи вакуум.  Опасността сякаш е разпозната - нали правителството има вицепремиер по демографската политика. Следователно трябва да очакваме грижите за малкото деца, които се раждат в България, да бъдат удвоени. Предполага го и икономическата теория: нобелистът Гари Бекър твърди, че количеството и \"качеството\" на децата са обратнопропорционални. Когато се раждат по-малко деца, инвестираме в тях повече средства, те се превръщат в успешни възрастни хора и компенсират по-малкия си брой.  И тази теория се проваля в България. Разбира се, родителите насочват всичките си ресурси към децата. Частни уроци, математически кръжоци, езикови школи, лидерски курсове и какво ли още не обират парите на жертвоготовните майки и татковци. Но дори без да коментираме факта, че малкото на брой деца стават разглезени, в едно недоброжелателно към деца общество родителският жест е недостатъчен. Не може само с родителски инвестиции да се неутрализират дефектите на системата.   Масова практика у нас е в родилните отделения да се плаща \"за избор на екип\" - прикрит начин да се вземат няколко хиляди лева за здравна грижа, уж гарантирана по закон. Само този скрит рушвет е достатъчен да подтикне младите семейства към емиграция. А лошото тепърва предстои: година след година хиляди малчугани в София не получават достъп до държавни детски градини. Или плащаш за частна градина, или имаш баба, или не работиш, или... вадиш медицинска бележка, че детето ти е болно. Или емигрираш. Записването в първи клас също е мъчение на много места. Не е достатъчно да кажем, че \"извън София не е така\". Всяко дете е важно за България. Системата трябва да служи на децата, а не децата да оправдават разходите на системата.  През XVIII век Япония била заплашена от пълно обезлесяване и управниците наредили да се води отчет за всяко дърво в страната. Колко по-лесно е днес да се проследи развитието на всяко българско дете: здравословното му състояние, образователни резултати, специални таланти. Всяко дете в България може да получи индивидуализирано образование и възпитание. 60 000 българчета не са чак толкова много.  Скришната цел на митовете, че \"норвежци\" искат да ни откраднат децата, е да оневинят системата, която не осигурява базови неща: спокойно раждане и адекватни педиатрични грижи, прием в детска градина, начално образование. Сякаш достиженията на социалната държава умишлено се рушат, за да се провокират младите хора да емигрират и така да остане повече пространство за нискочели злодеи. Последната битка в защита на България е за децата. ", "date": "2019.06.03", "title": "Последната битка е за децата"}
{"url": "https://duma.bg/mediynata-imperiya-na-domuschievi-se-raztrese-ot-skandali-n193049", "text": "Скандалите в \"Нова броудкастинг груп\" се отприщиха с пълна сила, след като журналисти от спортния сайт \"Гонг\" се оплакаха от намеса в редакционната политика. В началото на миналата седмица главният редактор на медията Николай Александров подаде молба за напускане. Колегите му от \"Дарик радио\" обявиха, че ще си тръгнат заедно с него от сайта, който създадоха в началото на 2007 г. Gong.bg е част от \"Нетинфо\", което пък е част от медийното портфолио на Нова телевизия.  Изпълнителният директор и миноритарен собственик на \"Нетинфо\" Христо Христов обяви публично, че не е приел оставката на Александров. Той също се оплака, че през последните месеци има засилена намеса в редакторската политика на сайтове в групата. \"През последните месеци виждам засилена намеса в редакторската политика на сайтовете Гонг, Вести и Дарикнюз. Два от тези три сайта са създадени от мен и моя екип преди повече от 10 години и досега са се радвали на свобода в новините и мненията, които са изразявали. От няколко месеца се появи натиск за публикуване на новини, които са с доста съмнителни факти и достоверност\", обяви Христов и даде пример с новина за ЦСКА. По думите му, ако редакторът откаже да публикува подобен материал, върху него започва натиск и обвинения, че пропуска новини. При повторно възпротивяване от страна на редактора следва скорошното му напускане по \"взаимно съгласие\", допълва Христов. От \"Нова Броудкастинг Груп\" (НБГ) отрекоха обвиненията и обявиха, че се противопоставят на \"опита за уронване на престижа и дискредитация на медията с цел да се обслужат интересите на миноритарния собственик в момента на търговски преговори\". \"Всички дружества в групата на НБГ и НетИнфо спазват ясни правила и имат изисквания към екипите си, които гарантират високи професионални стандарти, компетентност, почтеност, дисциплина и резултати. Тези критерии са еднакви за всички служители, независимо от опит и позиция, и не се правят компромиси с тях. За съжаление все по-често сме свидетели на случаи, в които се прави съзнателна подмяна на факти и събития с цел лични облаги или придобиване на обществена популярност\", атакуваха от медията. В резултат от скандала Христов бе отстранен. За главен редактор на Gong.bg беше назначен Бисер Тошев, който идва от Sportal.bg. Той ще отговаря за цялостната стратегия за подобряване на качеството и разширяване на съдържанието в сайта. От \"Нова\" анонсираха предстоящи промени в самата телевизия. Ще бъдат обединени новинарските екипи за телевизионните и онлайн новините. \"Във всички звена, свързани с реализиране на телевизионна продукция, продължава прегледът на ефективността на работа с цел по-прецизно разходване на бюджетите\", обявиха от медията. Промените обаче се оказаха пряко свързани с три знакови за \"Нова телевизия\" имена. Неясно е бъдещето на трима разследващи журналисти в медията Миролюба Бенатова, Генка Шикерова и Марин Николов, разкри \"Клуб Z\". В петък тримата били привикани, за да им се предложи \"смяна на трудовите взаимоотношения\". Оказва се, че трудовите договори на тримата ще бъдат прекратени, за да може те да работят като \"свободни електрони\" - да произвеждат продукция, която после да предлагат на телевизията. Новите шефове заявили, че така Бенатова, Шикерова и Николов получават пълна свобода и независимост. Предложен им бил проект на договор, в който липсвала конкретика, но се подчертавало, че при готовност за преговори предложението ще бъде конкретизирано.  \"Разбрахме, че им предлагат да са нещо като фрийлансъри. Което по мое тълкуване означава, че по време на разследване никой не стои зад гърба им. Тоест, ако някой те удари, защото го снимаш, няма да е ударил журналист от \"Нова тв\", а някой си, който си прави собствено разследване. Освен това през цялото време из нюзрума се подмята, че това било начин да се намалят заплатите им, които били неправомерно високи - сякаш искат да ни настроят срещу тях\", твърди пред \"Клуб Z\" журналист, присъствал на \"оперативката\". Пред сайта Бенатова потвърждава, че са получили предложение за нов вид трудови взаимоотношения, но отказва да коментира подробности. \"Разговорът ме изненада, трябваше да съм в отпуск, специално за това отидох, ще обмисля предложението, когато се върна на работа\", заявява Николов. Припомняме, че от април т.г. \"Адванс медиа груп\" на братята Кирил и Георги Домусчиеви официално финализираха с покупката на НБГ от досегашния собственик MTG. Председател на съвета на директорите на \"Нова Броудкастинг груп\" е Георги Домусчиев, а за изпълнителни директори групата бяха назначени Вяра Анкова и Николай Андреев. Експерти коментираха, че свободата на словото в медията може да бъде застрашена или повлияна от бизнес начинанията и футболните интереси на Домусчиеви. Асоциацията на европейските журналисти – България, посочва, че смяната на собствеността или ръководството на една медия не бива да създава напрежение в журналистите, които да се притесняват, че могат да загубят работните си места, тъй като не са симпатични на новите собственици, директори или на свързани с тях лица. Това гласи позиция на медийната неправителствена организация във връзка с драмата в \"Гонг\". \"В работата си журналистите трябва да се стремят да бъдат безпристрастни и обективни, но в личния си живот имат право както на футболни, така и на политически пристрастия. Това е тяхно човешко право, а лишаването им от него ги превръща в безправни роби. Журналистите имат право и задължение да задават въпроси. Включително и такива, които не се харесват на хората с власт, най-вече такива. Отстраняването на журналисти заради лични предпочитания или заради въпроси, зададени в ефир или на вътрешно събрание на медията, създава среда на автоцензура, която е вредна за обществения интерес – а на този интерес трябва да служат на първо място медиите и журналистите\", гласи позицията им.", "date": "2019.06.03", "title": "Медийната империя на Домусчиеви се разтресе от скандали"}
{"url": "https://duma.bg/sbarkana-li-e-danachnata-sistema-u-nas-n193051", "text": "В залисията около отминалите евроизбори някак незабелязано изтекоха информациите, че Гърция и Румъния намаляват ДДС. В южната ни съседка храните вече се облагат с 13 %, а не както беше досега - с 24 %. За ресторантите и кафенетата също ще се прилага 13-процентна ставка. Сред продуктите, които са с намалено ДДС, са зехтинът, месото и рибата, какаото и стандартизираните замразени храни и консерви. Освен това вече сметките за електричество ще подлежат на 6 % ДДС, а не на 13 на сто, както и сметките за природен газ. От месец май и в Румъния ставката по ДДС за традиционните и биохраните е намалена от 9 на 5%. Медиите в Букурещ съобщиха, че  намаляването на ДДС от 9 на 5 процента на традиционните и биопродуктите ще има общ бюджетен ефект в размер на 836 милиона леи (еврото се разменя за 4,76 леи) през следващите четири години, като спадът на приходите се очаква да варира от 106 милиона леи през тази година до 260 милиона леи през 2022 г. Основен мотив за промяната на ДДС е, че нивото на затлъстяване в Румъния отчита възходяща тенденция: 9,1 % от пълнолетните хора са били затлъстели през 2014 г. в сравнение със 7,9 процента през 2008 г., а нивото на затлъстяване сред децата се е удвоило през последното десетилетие. В Румъния стандартната ставка на ДДС е 19 %, но се прилагат и две намалени ставки, съответно 9 % - за храни, лекарства, протези, ортопедични продукти, доставка на питейна вода и доставка на вода за напояване, и 5% за книги, брошури, туристически услуги и кетъринг. У нас за диференцирани ставки по ДДС при това управление е невъзможно да се мисли. Преди десет години, когато Борисов управляваше с първото си правителство, при посещение в Израел обеща да намали ставката от 20 на 18 %. При завръщането му обаче финансовият министър Симеон Дянков охлади страстите. Наследникът му Владислав Горанов също не дава и да се продума за подобни промени. Винаги когато има възможност, той подчертава, че докато той е министър на финансите, промяна на ставката по ДДС няма да има.  \"С въвеждането на диференцирана ставка на ДДС за храни и лекарства няма да бъде постигнато трайно намаляване на крайните цени за потребителя, като в тази връзка следва да се посочи опитът на Европейската комисия, която е провела множество изследвания в тази област, и е доказано, че влиянието на по-ниския ДДС върху цените е минимално. По-ниските данъчни ставки само частично се отразяват върху крайните потребителски цени, а намалението на ДДС води до увеличаване на печалбите на производителите и търговците на стоките. Дори в случаите, когато диференцираната ставка за ДДС намира отражение върху цените, този ефект е временен, след което цените отново постепенно се повишават. В заключение следва да се отбележи, че националната данъчна система е структурирана по начин, по който основният дял от данъчните приходи в държавния бюджет се формира от постъпления от ДДС и акцизи, като са взети предвид и основните препоръки, включени в Стратегия \"Европа 2020\" за стимулиране на икономическия растеж и развитие.  Прилаганата дългогодишна данъчна политика в България е за ниски ставки за преките данъци (корпоративни данъци и данъци върху доходите на физическите лица) и за неутралност на ставките за косвените данъци, в т.ч. единна ставка на данъка върху добавената стойност. Политиката в областта на ДДС за целия период от неговото въвеждане в България през 1994 г. винаги е била за една-единствена стандартна ставка, тъй като ДДС не се счита за разходно-ефективен и целенасочен инструмент за икономическа политика. Това отговаря преди време министър Горанов на депутатско питане за диференциран ДДС. Сегашната данъчна система е една от причините за сравнително слабия икономически растеж. У нас на косвените данъци, каквито са ДДС и акцизите, се падат 51 % , докато в другите държави от ЕС е постигнато равновесие, твърди доц. Виктор Йоцов от Института за икономически изследвания при БАН. \"Именно тук е българският дефект. Триъгълникът на данъците в ЕС включва равно разпределяне между преки и косвени данъци и социални осигуровки, а при нас голямата тежест е хвърлена върху косвените данъци, а преките се поддържат ниски. Не само че нещата в България не се оправят и не вървим към просперитет, но и трябва да кажем, че последните данни за неравенството на европейско ниво показват, че България чисто и просто не е европейска държава\", твърди икономистът Димитър Събев. Според него на плоския данък се дължат само 15 % от бюджетните приходи, а останалото се пада на косвените налози, а само данъчната система може да намали неравенството. Една от препоръките в последния годишен доклад на Института за икономически изследвания е необходимостта от широка обществена дискусия за промяна на данъчната система у нас. Явно отминава времето, когато се хвалехме пред инвеститорите, че България е данъчен рай. Статистиката сочи, че във всички новоприети страни членки на ЕС, с изключение на Хърватска и Словакия, икономическият ръст и привлечените инвестиции са много повече, в сравнение с България, въпреки че там ставките са по-високи. Изобщо тезата за данъчния рай издиша отвсякъде. Белгийският икономически институт \"Милионари\" е направил сравнение  на реалната данъчна тежест в 28-те страни  от ЕС. Резултатите показват, че работещите в Кипър, Ирландия, Великобритания и Малта плащат по-малко от българите. У нас общото облагане на доходите е изчислено на 38,39 %. За сравнение - в Кипър то е 23,40 %, а във Великобритания - 35,08 %. Данъчната тежест в известната с високите си данъци Дания е съвсем малко по-висока от българската - 41,41%.  Друга широкоразпространена заблуда е, че у нас плащаме най-нисък ДДС. Пет държави в ЕС са с по-ниско облагане на добавената стойност, а други пет са с равно на това в България - 20 %.Единствената намалена ставка у нас е тази на хотелиерските услуги - 9%. Във всички други страни членки на ЕС се прилагат намалени ставки за различните категории стоки, което прави реално облагането още по-ниско. В Белгия например ДДС върху храните, лекарствата и книгите е 6 %. В Германия със 7 % се облагат храните, социалните услуги и гражданският транспорт.  Във Франция намалението на ДДС  за храните и лекарствата стига до 2,1%. За различни стоки и услуги ставките по ДДС могат да бъдат намалени до 3 % в Люксембург, до 4 % - в Италия и Испания, до 5 % - в Унгария, Великобртания. Корпоративният данък от 10 % у нас наистина е един от най-ниските в ЕС, но има и по-ниски. Преди две години се въведе ставка за компаниите от 9 %. Нулева ставка обаче предлага Естония. Там от 2000 г. корпоративният данък върху неразпределената печалба е нула. Там с данък се облага само печалбата, насочена към собствениците. Освен това у нас се наблюдава двойно данъчно облагане за фирмите. Налага се те да плащат допълнително безброй такси и разрешителни, които могат да се нарекат и скрити данъци. По изчисления на БСК размерът на тези скрити данъци е около 2,5 млрд. лв. През 2016 г. тези данъкообразни такси са нараснали с 40 %, а през 2017 г. със 7 %. През октомври миналата година \"Оксфам\" - организацията, която се бори с бедността, публикува ежегодния си индекс за намаляване на неравенството, в който са класирани 157 държави. Един от авторите му е Макс Лоусън, който е базиран в Найроби, Кения - една от най-бедните държави в света. \"България е в средата на индекса с изключение на един ключов показател, по който отива много назад. Става дума за данъчната система. В България има 10 % плосък данък за бизнеса и за хората. От 157 държави - по този показател вие попадате на 130 място, което е много зад останалите европейски държави. Знам, че в страните, където има постсоциалистически реформи, плоският данък е много разпространен. Ще дам пример с Латвия, която се отърва от това и въведе прогресивна скала. Ако имам препоръки към България, то това е да реформира данъчната си система. Няма как, ако учител или медицинска сестра плащат еднакъв процент от дохода си като данък, какъвто е и за мултимилионера, страната да се пребори с неравенството\", твърди Уолсън.", "date": "2019.06.03", "title": "Сбъркана ли е данъчната система у нас"}
{"url": "https://duma.bg/tsvetanov-reshavashe-koy-e-kradets-koy-ubiets-n193053", "text": "Уважаеми хора, някои сигурно се питате защо до този момент не съм коментирал факта, че повече няма да видим снимка, показваща Бойко Борисов и неговия доскорошен пръв помощник. Чаках някой запознат да се произнесе по темата - и ето, че дочаках - певецът Веселин Маринов пред \"Дарик радио\" си спомня за Цицерон, по паспорт Цветанов, когато той е бил министър на вътрешните работи: \"Това бяха много страшни години. Беше по цели дни и нощи в кабинета си. Виждах го колко е угрижен, как щеше да промени света към по-добро веднага и да има справедливост.[...] Той се бореше за справедливост, не за целия свят. Той не може да го промени, но просто искаше да възтържествува справедливост. Това се усещаше.\" Разбирам г-н Маринов - той е приятел с човека Цецо, но когато говори за министъра Цветанов, просто можеше да избере друга позиция и да каже: \"Извинете, но аз съм приятел с него, не мога да говоря обективно.\" Невероятно..., но Ексклузивно! Цветанов се спасява от затвора, бягайки в САЩ. Много е уплашен. Защото, ако човек говори обективно за времето, в което Цв. Цв. беше министър и вицепремиер, ще трябва да си спомни, че тези години бяха страшни, но не за бандитите, а за невинните хора, обявени от Цветанов за престъпници! Национално движение \"Апартамент\": Г-н Цветанов, правете нова партия, смазваме всички на изборите!... Кой няма да иска \"Апартамент\" да,... Веселин Маринов може и да е забравил, но ние помним, че именно Цветанов беше човекът, който пред микрофоните на камерите решаваше кой е крадец, кой - мошеник, кой - убиец, и кой - детеубиец. Как може човек да е забравил, че именно Цветанов бе човекът, съсипал живота и кариерата на едни лекари от Горна Оряховица, като прочете от трибуната на Народното събрание (и в нарушение на закона) записи от СРС-та, за да покаже, че те са детеубийци?! Това не беше справедливо, а подло и гнусно. Какъв оратор си отива! Не, не и не! Арестуването на бивш министър с викове \"Като всеки престъпник - на колене!\" не е справедливост, а пълно тържество на беззаконието. А какво да кажем за останалите изказвания и издаване на микрофонни присъди по адрес на най-обикновени граждани, журналисти или художници, или използването на фамилни имена на съдии (помните ли заглавието \"Цветанов обяви нова акция на МВР - \"М.И.Л.Е.В. - Мастит Измамник Лицемер...Е  Вреден\"?), намесата му в съдебни дела (забравихте ли, че се изказа по случая с осъдените полицаи за убийството на човек на улица в Благоевград?) и т.н., и т.н. Ако някой познава Веселин Маринов, моля да му предаде, че човек с подобни прояви в качеството си на министър трудно ще бъде угрижен как да променя света към по-добро и \"да има справедливост\". Бомба! Цветанов прави партия, ще се конкурира с ГЕРБ. Напротив - с подобни действия министърът Цветанов направи така, че в обществото имаше по-малко справедливост. А сметката за некадърната работа на МВР под неговото ръководство от онова време я плащаме все още всички ние - с всяка осъдителна присъда в Страсбург. За разлика от Веселин Маринов, нормалните граждани, които не са приятели с Цветанов, няма как да видят каквото и да е лошо в това, че такъв човек вече не е във властта.                      ", "date": "2019.06.03", "title": "Цветанов решаваше кой е крадец, кой - убиец"}
{"url": "https://duma.bg/nazem-ot-mrezhta-n193048", "text": "- Родител 1 лиши Родител 2 от родителски права над ГЕРБ. Слухът е, че единият си запазва асансьора, а другият - зайчарника. Издръжката не се уточнява. - Истината лъсна - Родител 1 и Родител 2 на ГЕРБ са се развели заради различни музикални вкусове или любовен триъгълник с Веско Маринов... - Цветанов учредява \"Бушони ГЕРБ\". Кани Цачева, Добрев, Нанков, Фидосова... а бе всички. Особено многоимотните. - Малко се притесних... кой сега ще ни е \"щатен държавен молитвен закусвач\" вместо Цв.?! И с'я, като е безработен, как аджеба ще ходи да наглежда щерката - ма т'ва ми е бял кахър, сигурна съм, че все е спастрил бели пари за черни дни, пък и тъщата имотна и богата - ще помагаa. Нали за това са тъщите! - Цецо, вместо като Костов да пишеш мемоари, в които да съчиняваш лъжи, напиши \"Моите години в Шайката\". Антон Тодоров ще хареса това... след парламентарния вот скоро. - Борисов отстрани Цецо не защото е корумпиран (за 2008 г. зам.-кметът Цецко се е обогатил с 500 хилки, но суперполицаят Борисов нииищо не е забелязал), а защото много тъпо се остави за го хванат и злепостави патрона си! - Дружината се разпада, понеже кожата на Баша е по ценна от всичко. Но се събира огромно напрежение, тъй като Цв има хора навсякъде. - Бойко не искаш повече Цветанов и Веско Маринов.ОК! Какво ще кажеш за думите на твойта заместничка в ГЕРБ и кметица на София Фандъкова,че ремонта на \"Графа\",пл .\"Славейков\" , \"Кристал\" пл.\"Народно събрание\" и \"Св.Седмочислиници\" е некачествен и грозен ,но било важно, че може да се ползват обектите от столичани. Историческо признание и изказване във вреда на теб и ГЕРБ... - ББ за пореден път каза \"И магаре да вържем, ще го изберат за депутат\". Правете си извода за: 1. Качеството на кандидатите им. 2. IQ-то на гласуващия за тях дебил. 3. характера на формацията, която май няма нищо общо с ПП ами май повече има общо с ОПГ... - Началото на края е поставено! Боцето потъва и няма шанс да изплува вече! Сто процента ни играят театро и двамата в момент, но не е ясно кой кого ще изиграе накрая! Защото сценарият се пише на момента от двамата главни артисти в постановката. Така че, очакваме следващия епизод.... - Ех Борисов при теб е все така, все искаш ти да излезеш чист и сух от цялата тая ваша помия! Все нищо не знаеш, все не си ги разбрал какви са всъщност всички твои мутрета, все това,все онова и все другите са ти виновни за провалите. Ей за това са ви резултатите такива на тези избори, затова има отлив от вашите поддържници, щото дойдохте с уж новите идеи още през 2009г, а нищо не направихте. - Не ми е мъчно за Цветанов, най-мъчно ми е за Веско. Кой ще пее \"Нашата полиция ни пази\" сега? Или Веско е виновен, че като погне полицията униформен и той все се самозастрелва? - \"Не искам повече Веско Маринов да ми пее\", заяви Бойко Борисов на излизане от централата на партията. От сега нататък партийните мероприятия на партия ГЕРБ ще започват с песента - \"Магистрали, асансьори и балъци милиони\".", "date": "2019.06.03", "title": "Наз@ем от мреж@та"}
{"url": "https://duma.bg/vreme-e-za-nov-red-na-ravnopravie-n193052", "text": "Ако от края на ХIХ в. до 60-те години на ХХ в., по думите на Карл Ясперс и други водещи умове на Европа, главната идея беше идеята за социализъм, то след краха на съветския държавен социализъм тази идея беше обругана с примитивни антикомунистически клишета и не само загуби своята публична привлекателност, но необяснимо защо повлече надолу и социалдемократическите й версии. Това, естествено, отслаби не само социалистическите партии от Източна Европа, които  издигаха за ръководители все по-посредствени хора, но и мощните социалдемократически партии на Западна Европа, ръководени преди десетилетия от титани като Вили Брандт, Франсоа Митеран, Улоф Палме, а днес от посредствени лилипути.  Провалът на социалистическата идея, главно по вина на лидерите и теоретиците в 90-те и първото десетилетие на XXI в., беше съпроводен от глобалния възход на неолиберализма, който се възползва от идейната немощ и неспособността на главния му политически враг да се реформира в съответствие с духа и технологическите възможности на епохата, а се върна назад да реанимира обърканите проекти от първите години на съветския държавен социализъм.  Всъщност, както неведнъж съм писал и в онази, и в тази епоха, и както е писано и от други автори, полагането на началото на реалния социализъм като обществен строй беше  на философско-политическата доктрина на К. Маркс и Ф. Енгелс високопарно обявена за \"научен комунизъм\" от съветските обществоведи.  В действителност изначално философско-политическата доктрина на марксизма беше основана на фундаментални диалектически принципи, отчитащи исторически развиващите се общества. За съжаление обаче - въпреки непрекъснатото позоваване на някакъв диалектически материализъм, за който се изписаха тонове книги, приложението на духа на тази доктрина ставаше в съответствие с познанията по наивен материализъм от вождовете на този първи реален социализъм. И тъй като в съответствие с наложената догматика истината можеше да се даде само от генералните секретари на съответните комунистически партии - а те не бяха с някакво високо, още по-малко философско образование, вместо да се обогатява и развива, доктрината непрекъснато се свеждаше до няколко банални истини.  Накратко, беше създадена репресивна тоталитарна система за осигуряване на щастие на масите. И колкото и несъобразно да беше в началните десетилетия на прехода от национален капитализъм към държавен - по същество сталинистки, социализмът постигна немалки резултати в различните области на материалната и духовната култура. Липсата на свобода, свободна инициатива, реална демокрация започна да се чувства през 70-те години на ХХ в. с разгръщането на научно-техническата и научно-производствената революция и налагането на новите информационно-комуникационни технологии, които изискваха промяна на системата на обществените отношения. Именно тогава се показа идейната нищета на теоретическия арсенал на държавния социализъм.  Колкото и парадоксално да звучи, почувствал духа на епохата и възможностите на новите технологии, капитализмът също не тръгна напред в своите напъни за реформи, а се обърна назад в своята неоконсервативна революция, която заложи на агресивната, животинската природа на човека и възстанови духа на първия, манчестърския капитализъм. Бързо бяха орязани всякакви социални програми, които им миришеха на социализъм.  Свободата и печалбата ставаха кредото на неолиберализма. Колкото по-бързо се превъртат парите и носят нови пари, толкова по-добре. Но \"простите рецепти\" превърнаха обществата, приели тази идеология, в джунгла. Особено тежко бяха ударени бившите социалистически страни от Източна Европа, превърнати в новите колонии на старите империи на Запада и главно на отвъдокеанския им ментор. По такъв начин - въпреки че продължава да се държи като кърлеж за тялото на поразените общества - в голяма степен и благодарение на продажните и контролирани медии, неолиберализмът много бързо се дискредитира. Свободата, която той предлагаше, се оказа произвол за акулите на капитала, за финансовия олигархат.  Опитът на някои лидери на социалистически и социалдемократически партии да вземат реванш и възродят социалистическата идея чрез лозунга и призива за социална справедливост може много бързо да бъде опразнен от заряд, ако не се опре на солидна теоретическа база, която да формира политиките на социалистическите партии днес.  Можем ли да изведем няколко най-общи ориентири, които ще възродят социалистическата идея, която да води народите към един бъдещ социализъм, социализма на XXI век? Трябва да е ясно, че преобразуването на всяко общество в съответствие с принципите на свободата и социалната справедливост, които са основните, фундаменталните принципи на философско-политическата и философско-политикономическата доктрина на научния социализъм, трябва да става в конкретните условия на конкретната страна в съответствие с нейните исторически традиции и национално-културната й идентичност. В този смисъл принципите на научния социализъм не трябва да се трактуват като някакви догми от типа на религиозните или, както показа горчивата практика на държавния социализъм - съветски или азиатски тип. В това отношение примерът на КНР след реформите от 80-те години на XX век насам е добър урок на диалектически цялостен системен подход  при провеждане на политиката, насочена към социалистическо преустройство и развитие на обществото.  Но, за да бъде осигурено единството на свободата и социалната справедливост като фундаментални принципи на едно социалистическо общество, това общество трябва категорично да се освободи от доминацията, водещите принципи на индивидуалисткия либерализъм, където всеки постига свободата си  защото всеки е сам за себе си, и всеки всъщност е против всички. Това е дълбоката същност на обществото на капитализма, където напред са изведени животинските, агресивните инстинкти на човека. Неговия завършен вид оформи неолиберализмът, залял първо Англия и САЩ и останалия Запад, а след това и останалия свят след неоконсервативната революция от края на 70-те и началото на 80-те години на ХХ век. Това е обществото, в което действат \"простите рецепти\", че най-важна е печалбата от всяка обществено необходима дейност, с което държавата налага в обществото \"правилата на джунглата\" (Дж. Сорос) в отношенията между хората. Действително, социалистическо общество може да бъде само обществото, основано на колективисткия принцип, осигуряващ единството му и водещата роля на цялото, на обществото, на държавата. Но това съвсем не означава връщане към догмите на държавния социализъм, когато държавата е собственик, а основната маса население са наемни работници.  Държавата, както е известно, е един от ключовите фактори за раждането на първите човешки цивилизации. Тя е факторът, който в различните епохи е осигурявал единството на определен етнос, етноси, нации. Но държавата, както и цялата система на човешкото общество, се развива исторически. В съвременните условия държавата трябва да бъде стратегическият национален субект, който задава универсалния законов конкурентен ред, валиден за всички, и е върховен арбитър по отношение на поведението на всички обществени субекти - естествени монополи, крупен бизнес, среден и дребен бизнес, отделни граждани. Тя поставя в един ред на равноправие  на различните обекти и мощности - колективни (държавни, кооперативни, акционерни, общински и т.н.), частни с различен мащаб и индивидуални - на дейци със свободни професии. Но цялата тази система ще работи ефективно, постигайки така необходимата хармония на динамично развиващото се общество в името на благоденствието на всички свои граждани, само ако управляващият държавата политически субект - партия, изповядваща идеалите на социализма за свобода на всички и социална справедливост за всички, успее да намери рационалния баланс между принципите и правилата на един стратегически индикативен национален план с механизмите и регулаторите на пазара. В същото време държавата трябва да стимулира онези, които работят в интерес на цялото общество чрез данъчни облекчения, държавни поръчки и подкрепа в пространствата на глобалния пазар.  Налагането на тези и на редица свързани с тях принципи, които ще очертаят новата социалистическа структура на обществата в следващите десетилетия на XXI век, не би могло да става по някакъв \"революционен път\", чрез преврати и бунтове. Никакви диктатури и насилствено налагане на щастие нямат място в този процес. Това може да става, само ако народите искат действително да бъдат свободни и да постигнат социална справедливост и благоденствие  за всички.", "date": "2019.06.03", "title": "Време е за нов ред на равноправие"}
{"url": "https://duma.bg/kiev-narushava-primirieto-v-donbas-n193060", "text": "Украинските силоваци три пъти нарушиха примирието през последното денонощие в провъзгласената Луганска народна република. В съботния ден нарушенията бяха още две. Ранена бе жителка на селището Донецки. Междувременно завърналият се в Украйна бивш грузински президент Михаил Саакашвили, на когото новоизбраният президент Владимир Зеленски възстанови украинското гражданство, изрази мрачни перспективи за страната. \"Казват, че Украйна се е превърнала в аграрен придатък. Това е истина. Навсякъде в Украйна са спрени технологичните цикли. Изоставаме от технологичния промишлен цикъл, ще изостанем и от аграрния\", каза той.", "date": "2019.06.03", "title": "Киев нарушава примирието в Донбас"}
{"url": "https://duma.bg/kratki-novini-n193058", "text": "\"Готови сме да водим диалог с Иран без предварителни условия. Готови сме да седнем на масата за преговори\", заяви държавният секретар на САЩ Майкъл Помпео на пресконференция в Швейцария.  Полицията в Северна Ирландия обезвреди взрив, намерен под полицейска кола в Белфаст. \"Щастлива случайност е, че устройството е било открито, преди да е избухнало, и никой не е бил убит или сериозно ранен. Явно е било предназначено да убие полицаи\", заяви старши инспектор Шон Райт. Според полицията опитът за убийство е дело на републиканци дисиденти. Политици и експерти във Великобритания смятат, че Брекзит без сделка ще възроди тероризма в Северна Ирландия. Най-малко 18 души са ранени от взривяването на две коли-бомби до щабквартирата на Либийската национална армия (ЛНА) в източния град Дерна. В момента командваната от Халифа Хафтар ЛНА атакува столицата Триполи в западната част на страната, която се държи от Правителството на националното съгласие (ПНС). То е признато от ООН, но е подкрепяно от радикални ислямистки групировки. Круизен кораб се сблъска с туристическо корабче в един от каналите на Венеция. Поради повреда лайнерът дрейфал в канала, а влекачите не могли да стигнат до него. Така вълните го запратили към пристанището, където той ударил корабчето, пуснало котва. При удара някои от пътниците на корабчето са паднали във водата, отделно пострадаха четирима от пътниците му. В града отдавна се спори дали круизните кораби трябва да имат право на достъп до каналите.  Пострадалите при съботните взривове в завода за експлозиви в руския град Дзержинск станаха 89 души, двама души са в неизвестност. От ранените 44 души са от завода, а 45 са местни жители. Аварията станала в цех за производство на тротил. Избухнал пожар на площ от около 100 квадратни метра. Силни бури, придружавани от проливни дъждове, се изсипаха над централните части на Босна и Херцеговина, доведоха и до наводнение. Залети са къщи, както и няколко селища в района на Зеница, разрушени са мостове и пътища. Много местни и регионални пътища са блокирани от вода и свлачища. В неделя валежите намаляха. ", "date": "2019.06.03", "title": "Кратки новини"}
{"url": "https://duma.bg/valna-ot-nasilie-zalya-shtatite-n193059", "text": "През последните 24 маса в американския град Чикаго ляха простреляни 30 души, четирима от които загинаха, предадоха световните медии. Последната вълна от насилие започна в петък вечерта. Повече от двама души са били прострелвани на час, според местните власти. Полицаите са се отзовавали на различни сигнали в почти всяка част на града. Междувременно на 4 юни в страната е обявен ден на траура заради стрелбата в град Вирджиния Бийч, при която загинаха 12 души, включително и насилникът. Наполовина ще бъде спуснат националният флаг по държавните учреждения. При стрелбата бяха ранени четирима души, трима от тях са в критично състояние. Масовият убиец се оказал 40-годишен уволнен общински служител. По този повод водещи личности от Демократическата партия, след които бившият вицепрезидент Джо Байдън, сенаторите Бърни Сандърс и Елизабет Уорън, настояха да се затегне контролът върху личните оръжия.", "date": "2019.06.03", "title": "Вълна от насилие  заля Щатите"}
{"url": "https://duma.bg/shte-ima-li-plovdiv-svoy-sobstven-shrift-n193047", "text": "\"Почеркът на Пловдив\" е проект, който се опитва да събере и анализира ръкописни почерци на пловдивски граждани. Събраните почерци ще бъдат обработени от екип, обединяващ пловдивчани от две графични студиа. Идеята е да бъдат претворени в уникален по рода си шрифт, който да остане като част от наследството на Европейската столица на културата 2019 и след годината на титлата. Приемат се ръкописи на изречение, в което са употребени всички букви от азбуката, на площада пред общината, на площад \"Марукян\" в \"Капана\", до виенския павилион в Цар Симеоновата градина, на централната алея в парк \"Лаута\", до детската железница на Младежкия хълм и до Младежкия център на Гребната база. Мотото на кампанията е  \"#пишанаръка\". Идеята е да бъде насърчено писането на ръка, дори и във времената на почти пълна дигитализация. Шрифтът ще бъде дарен за свободно ползване и сваляне в електронен формат на 1 ноември - Деня на народните будители. Чрез кирилицата проектът \"Между буквите от Пловдив до Матера\", реализиран от фотографката Галина Йотова с участието на скулптора Сава Стоименов, осъществява културен мост между двете европейски столици на културата през 2019 г. - Пловдив и Матера. В основата на проекта е историята на първия български печатар Яков Крайков, собственик през XVI век на една от най-големите печатници във Венеция. Първата му отпечатана книга е \"Часословец\" през 1566 г. - една от най-богато илюстрираните с гравюри печатни книги с кирилски шрифт. Днес единствените два непълни екземпляра от \"Часословец\" се съхраняват в Пловдивската библиотека \"Иван Вазов\". Делото на Яков Крайков е популяризирано от проф. Аксиния Джурова, проф. Мариана Цибранска-Костова и писателката Силвия Томова (романът \"Печатарят\"). Проектът насочва вниманието върху значението на кирилицата и Яков Крайков, чрез когото българската книга и азбука влизат в европейската култура. Както разбираме, ще бъдат привлечени жители от Пловдив и Матера, които да участват в \"Открито фотостудио\". Събраният фото- и видеоматериал ще бъде представен в изложби в Пловдив (1-30 септември) и Матера (1-31 октомври).", "date": "2019.06.03", "title": "Ще има ли Пловдив свой собствен шрифт"}
{"url": "https://duma.bg/trima-nashi-s-evrotitli-za-yunoshi-n193036", "text": "България има трима шампиони от Европейското първенство по бокс за юноши и девойки в Галац, Румъния. При това и тримата спечелиха титлите си с победи над представители на най-силната школа в Европа - Русия. Радослав Росенов (50 кг) разби с 5-0 руснака Алексей Стародупцев. Веднага след него на ринга се качи Красимир Джуров (52), който в много оспорван финал надигра Алексей Шендрик (Рус) с 3-2 съдийски гласа. Уилиам Чолов (79) донесе третия златен медал след победа над Михаил Усов също с 3-2 гласа. Така България завършва европейското с 3 златни, 1 сребърен и 1 бронзов медал. Среброто заслужи Диана Ал Шаар (80 кг) след загуба на финала от Асуде Едиз Ече (Турция) с 0-5. В тежката категрия (над 80 кг) Пенка Костова заслужи бронз, след загуба на полуфиналите от Кристина Марчине (Рум) с 0-5.  До края на деня България може да има и трета европейска титла, тъй като на финал боксира и надеждата при 70-килограмовите Уилиам Чолов. Както е известно, по-рано днес Диана Ал Шаар (до 80 кг) стана европейска вицешампионка. Медал има и Пенка Костова с бронз в категория над 80 килограма. Българката Диана Ал Шаар стана европейска вицешампионка в категория до 80 килограма на Европейското първенство по бокс за юноши и девойки в румънския град Галац. Ал Шаар загуби финала с 0-5 от Асуде Едиз Ече (Турция). Така Диана донесе втори медал при девойките за страната ни след бронза на Пенка Костова в категория над 80 килограма. До края на деня България може да има цели трима европейски шампиони. На ринга в следобедната сесия на финалите се качват Радослав Росенов (50 кг), Красимир Джуров (52 кг) и Уилиам Чолов (70 кг).", "date": "2019.06.03", "title": "Трима наши с евротитли за юноши"}
{"url": "https://duma.bg/semeystvo-kluni-razigrava-na-targ-vecherya-na-komo-n193038", "text": "Семейство Клуни разиграва на търг вечеря във вилата в Лальо, на брега на езерото Комо, Северна Италия. Поканата отправя самият Джордж, който в специален видеоклип скромно се представя като половинката на по-известната от него Амал, по-атрактивния елемент в тяхната двойка. Вечерята във вила Олеандра ще се състои в средата на юли. Поканена ще бъде една двойка. Гостите на Клуни ще получат и двупосочен самолетен билет и настаняване в хотел с 4 звезди. За целта всеки заинтересован трябва да кандидатства в платформата Omaze, предназначена за събиране на средства. Там желаещите да вечерят със семейство Клуни могат да дарят от 10 до 5000 долара, дори и повече. Всяка сума увеличава шансовете за спечелване на възможността за среща със знаменития семеен тандем. На вечерята ще бъдат сервирани традиционни италиански блюда и напитки. Средствата от даренията пък ще отидат за фондацията на семейство Клуни, която се бори срещу нарушаването на човешките права по света.", "date": "2019.06.03", "title": "Семейство Клуни разиграва на търг вечеря на Комо"}
{"url": "https://duma.bg/nashiyat-kolega-n193037", "text": "журналист, писател, издател, има повод да празнува днес. Той всъщност го има всяка седмица, защото материалите в неговата рубрика \"Черно на бяло\" в ДУМА са сред най-четените. И съмишленици, и врагове, но най-вече историците, са впечатлени от забравените, а най-често неизвестни документи, които той намира в архивите, за да подкрепи с тях публицистичните си тези, свързани неизменно с днешния ден.  Да си жив и здрав, Христо! И понеже не всички са въздържатели като теб, за твое здраве!                      Колегите от ДУМА    ", "date": "2019.06.03", "title": "Нашият колега"}
{"url": "https://duma.bg/elenite-vizhdat-tigrite-zeleni-n193039", "text": "През годините много учени са се опитвали да установят защо тигрите са оранжеви и имат черни ивици. Оказва се, че други животни, и най-вече плячката, която тези хищници ловуват, всъщност ги виждат в друг цвят. Например за елените тигрите изглеждат зелени. Това служи за камуфлаж на хищниците, когато са в гората -  така те по-лесно ловуват, тъй като често остават незабелязани. Човешкото око разпознава и трите основни цвята - червения, синия и зеления. Но елените виждат само зелено и синьо. Оранжевото, което е комбинация между червено и жълто, за тях е неразпознаваемо и те го виждат като зелено, обяснява д-р Джон Фенел от Университета на Бристол в Англия.", "date": "2019.06.03", "title": "Елените виждат тигрите зелени"}
{"url": "https://duma.bg/bonusi-za-kasi-poli-dava-ruska-kompaniya-n193040", "text": "Руска алуминиева компания търпи критики от страна на феминистки за това, че предлага бонуси на своите служителки, ако ходят на работа с рокли или поли, съобщи \"Мирър\". Офертата бе определена от активистките като сексистка и гнусна в социалните мрежи. Но от \"Татпроф\" твърдо стоят зад предложението си през юни да проведат своя \"маратон на женствеността\". Фирмата ще възнаграждава служителките си със 100 рубли над заплатата, ако се явяват на работа с по-секси одежди. Полите не бива да се спускат на повече от 5 см под коляното. Служителките освен това трябва да изпратят снимки, че са ги носили именно в предприятието. Но за разлика от феминистките, дамите в компанията не смятали за обидно да бъде оценен техният сексапил. В \"Парада на женствеността\" са се включили вече 60 дами. Те нямали нищо против да \"изплакнат очите\" на колектива, съставен на 70% от представители на силния пол. В по-късен етап служителките ще се включат и в конкурс за бързо правене на пелмени, докато мъжете ще мерят сили в състезание за лицеви опори.", "date": "2019.06.03", "title": "Бонуси за къси поли дава руска компания"}
{"url": "https://duma.bg/otkriha-zagadachni-svoystva-na-vodata-n193041", "text": "Експерти от националната лаборатория \"Оук Ридж\" в САЩ и Националния изследователски съвет на Канада откриха анормални свойства на аморфния лед, който се образува при екстремно ниски температури и високо налягане, съобщи \"Сайънс алърт\". Смяташе се, че тази фаза е непосредствено свързана с водата в течно състояние и допринася да се обяснят някои нейни анормални свойства. Новите резултати обаче навеждат на мисълта, че тези виждания не отговарят на истината. Учените са се опитали да получат аморфен лед, като замразят сфера тежка вода с диаметър 3 мм при температура минус 173 градуса Целзий и постепенно увеличат налягането до 28 000 атмосфери. Но вместо очакваната фаза била наблюдавана поредица преминаващи едни в други кристални модификации. Първоначално се образувал обичайният лед с хексагонална кристална решетка, а след това лед IX, лед XV и накрая лед XIII. Аморфната форма се образува вместо лед IX единствено при бързо увеличаване на налягането. В този случай обичайният лед вече не може да се превърне в лед XV. Така образуването на аморфен лед всъщност е следствие от прекратяването на трансформацията между две кристални модификации, а това поставя под съмнение досегашните виждания по този въпрос. Аморфният лед има три разновидности. Едната от тях - с висока плътност, се получава от обичаен лед при налягане 11 000 атмосфери и температура, която е по-ниска от минус 143 градуса Целзий. Свързаният с получаване на аморфен лед с висока плътност процес е описан като термодинамично топене, т.е. смяташе се, че тази фаза е стъклообразно състояние на водата. Благодарение на възможността за обратимо превръщане на аморфния лед с висока плътност в такъв с ниска плътност, учените са създали модел, в съответствие с който всяка форма на аморфния лед е свързана с единия от двата компонента на водата в течно състояние - нормалния или свръхтечения. Това може да обясни някои анормални свойства на течната фаза, свързани с плътността и топлоемкостта.", "date": "2019.06.03", "title": "Откриха загадъчни свойства на водата"}
{"url": "https://duma.bg/voleybolistite-biha-kanada-posle-padnaha-ot-arzhentina-n193035", "text": "Волейболните национали записаха победа и загуба в Група 2 в първия уикенд от второто издание на Лигата на нациите. При повторния дебют на Силвано Пранди начело на тима ни, \"лъвовете\" сръфаха Канада с 3:1 гейма  (25:20, 26:24, 19:25, 25:17) в Мендоса, Аржентина. Срещу \"кленовите листа\" топ реализатор стана Николай Учиков с 27 т. Тодор Скримов добави 10, а младият Алекс Грозданов 9. За Канада Шарън Върнън-Еванс заби 22 т. Във втория си мач обаче \"лъвовете\" бяха като жертвени агънца срещу неособено силния тим на Аржентина. Домакините бяха безапелационни с 3:0 гейма (25:16, 25:21, 25:23), като само в третия гейм нашите успяха да им се опънат. Най-резултатен за България беше отново Учиков с 13 т., а братята Пенчеви добавиха по 10 - Розалин (1 блок, 1 ас) и Николай (1 блок). За \"гаучосите\" Бруно Лима реализира 15 т. (1 блок), а по 12 добавиха Факундо Конте (1 ас) и Агустин Лосер (4 блока, 1 ас). Късно снощи нашите играха с дебютанта Португалия и очакванията бяха за втора българска победа срещу аутсайдера в турнира. Пранди не бе доволен от представянето на българите срещу Аржентина.  \"Аржентина спечели напълно заслужено срещата. Техният отбор показа по-добра игра във всички елементи, бяха много компактни и взаимодействието между блокадата и защитата им донесе резултат. Нашата задача е да израстваме във всеки двубой и да изграждаме механизми в играта, които да ни носят успех. Надявам се това да се види още в последния ни мач от турнира срещу Португалия\", заяви Професора.  Следващия уикенд България играе в Китай с домакините, световния шампион Полша и Франция. В двата турнира нашите са без Цветан Соколов, Теодор Салпаров, капитана Виктор Йосифов, Николай Николов и Теодор Тодоров.", "date": "2019.06.03", "title": "Волейболистите биха Канада,  после паднаха от Аржентина"}
{"url": "https://duma.bg/studentska-kniga-s-premiera-v-peroto-n193044", "text": "Книгата \"Отвъд преградите\" показва човешките измерения на трудната съдба на бежанците. Изданието на Факултета по журналистика и масова комуникация на Софийския университет е създадено от студентите по книгоиздаване от II курс под ръководството на преподавателя им Георги Александров. Тяхно дело са не само текстовете, но и издателската подготовка, извършена в рамките на дисциплината \"Учебно издателство - майсторски клас\". Студентите ще представят своята книга днес, 3 юни, от 19 ч. в Литературния клуб \"Перото\" в НДК. Премиерата е включена в програмата на Майските дни на културата на Софийския университет.", "date": "2019.06.03", "title": "Студентска книга с премиера в \"Перото\""}
{"url": "https://duma.bg/balkanskata-psihologiya-prez-pogleda-na-trima-ispantsi-n193043", "text": "Енрике Криадо, дипломат и писател, Мигел Родригес - директор на списание \"Балкания\", и Марк Касалс - писател, ще представят балканската народопсихология през техния поглед на 4 юни от 18.30 ч. в големия салон на БАН. Културното и историческото богатство на Балканите често е виждано от Испания, а и от други държави през погледа на стереотипи и клишета. Точно обратната гледна точка ще изложат тримата испански писатели, живели в София. Срещата ще бъде модерирана от журналиста Бойко Василев.", "date": "2019.06.03", "title": "Балканската психология през погледа на трима испанци"}
{"url": "https://duma.bg/zmiyanskata-vezba-predstavya-etnografskiyat-muzey-n193045", "text": "Регионалният център за опазване на нематериалното културно наследство в Югоизточна Европа под егидата на ЮНЕСКО, Институтът за етнология и фолклористика с Етнографски музей при БАН и Музеят на Република Сръбска - Баня Лука, представят изложбата \"Змиянската везба\". До 29 юни посетителите на Националния етнографски музей  могат да я разгледат. През 2014 г. изработката на везбата е вписана в Представителния списък на нематериалното културно наследство на ЮНЕСКО. Това е сложна везбена техника с употребата на един цвят конец - черен или син. Традиционна е за селата от областта Змияне в Република Сръбска в Босна и Херцеговина и се отличава с богати орнаменти.", "date": "2019.06.03", "title": "Змиянската везба представя Етнографският музей"}
{"url": "https://duma.bg/grisho-padna-ot-vavrinka-v-2-dni-i-sled-3-taybreka-n193034", "text": "Григор Димитров приключи участието си на „Ролан Гарос“ в третия кръг.  Българинът отстъпи с 6:7 (5), 6:7 (4), 6:7 (8) пред трикратния шампион от Големия шлем Стан Вавринка (Швейц, №28) след повече от три часа игра. Срещата между двамата започна в петък, но беше прекъсната след втория сет заради тъмнина. При подновяването Вавринка се наложи след трети тайбрек. Шампионът в Париж от 2015 г. проби за 5:4 в третия сет, но Гришо изигра перфектен гейм и върна пробива, но не издържа в тайбрека. В него Димитров има за какво да съжалява, тъй като поведе с 6-2 точки в тайбрека, но пропиля 5 сетбола (4 поредни), за да остане в мача. Швейцарецът пък реализира втория си мачбол и продължава през втората седмица, където днес ще излезе срещу Стефанос Циципас (Гър, №6), шампион от турнира на следващото поколение през 2018 г. Димитров започва подготовка за сезона на трева. За трета поредна година той отпада в III кръг на \"Ролан Гарос\", който се окзва таванът му на клей до момента. Българинът има 3 загуби от Вавринка в турнири от Големия шлем и общо 5, както и 4 победи над швейцареца. ", "date": "2019.06.03", "title": "Гришо падна от Вавринка  в 2 дни и след 3 тайбрека"}
{"url": "https://duma.bg/balerini-muzikanti-i-pevtsi-ot-narodno-chitalishte-d-debelyanov-1960-s-kontsert-v-rkits-n193046", "text": "Годишният концерт на НЧ \"Димчо Дебелянов-1960\" отново събра талантливите възпитаници на читалището, бъдещи балетни артисти, певци и музиканти в голямата зала на Руския културно-информационен център. Спектакълът бе посветен на Международния ден на детето. Водещ бе носителят на престижни национални и международни награди, младият композитор Марио Кръстев, който над 13 години овладява вокалното майсторство в читалището под ръководството на директора на арт училище \"Студио Музика\" Росица Йорданова. Поздравителни адреси изпратиха от СБЖ, културни центрове и институции, писатели и поети.  С бурни аплодисменти бе посрещнато първото изпълнение на балерините от танцово студио \"Класик\" с педагог Славея Стойчева \"Валс\" по музика на Шостакович. Младите пианисти с педагог Марио Йоцов изпълниха \"Шутка\" от Кабалевски и \"Менует\" от Моцарт, \"Colors of the wind\" по музика на Алан Менкен от филма \"Покахонтас\" и \"Старинна френска песен\" по музика на Чайковски. Приказни бяха балерините, които представиха танца \"Приятелки\" от балета \"Зле опазеното момиче\" по музика на Луи Херолд и Петер Хертел. Веднага след тях затанцуваха най-малките от ТС \"Класик\", които се превъплътиха в образите на \"Вълкът и червените шапчици\". Възпитаниците на музикалния педагог Велислава Йорданова, под ръководството на Росица Йорданова, показаха артистичност с песните \"Непознати улици\", \"Жена на всички времена\", \"Междучасие\", \"Сбогом, моя любов\". Публиката се наслади на \"Танца с ветрила\" от балета \"Баядерка\" по музика на Минкус, вариация от \"Лебедово езеро\" по музика на Чайковски и на танца от \"Корсар\" по музика на Адолф Адам. И този път Марио Кръстев бе многократно аплодиран за професионалното и сърцато изпълнение на две испански песни - \"Tengo la camisa negra\" и \"Duele el corazon\". Спектакълът приключи с танца \"Карибски пирати\" по музика на Ханс Цимер. Възпитаниците на ТС \"Класик\" получиха за поредна година дипломи за добре свършена работа.  От НЧ \"Димчо Дебелянов-1960\" благодариха на ръководството на РКИЦ и на ръководителя на отдел \"Наука и образование\" Коста Пеев за благородната мисия да помагат за развитието на културата и читалищната дейност. Заради дългогодишното сътрудничество и сърцато приятелство.", "date": "2019.06.03", "title": "Балерини, музиканти и певци от Народно читалище \"Д. Дебелянов-1960\" с концерт в РКИЦ"}
{"url": "https://duma.bg/boksat-ima-nov-kral-n192995", "text": " Битката започна по плана на британеца, който пазеше дистанция и заради дългите си ръце подбираше моментите, в които да атакува 29-годишния си съперник. В 3-ия рунд Ей Джей го повали в нокдаун с два много тежки удара и феновете в залата полудяха. Джошуа се хвърли да реши мача, но пропусна тежък удар и сам падна в нокдаун. Шампионът едва се изправи на 8-ото отброяване, а мексиканецът го прати в още един нокдаун още преди гонга. В 7-ия рунд той отново просна шампиона на ринга и реферът прекрати мача и му присъди победата с технически нокаут. Руис стана първият мексиканец със световна титла при най-тежките боксьори.  \"Тренирах усилено, оставам отдаден, но просто бях победен от добър боец тази нощ. Ще бъде интересно да видим колко далеч ще стигне той, но аз трябва да се върна обратно. Всичко това е част от историята и пътуването. Засега шампионът е той. Но ще се върна! Това е рискът, който поемаме, но ще се върнем обратно\", призна Джошуа след фиаското. Промоутърът му Еди Хърн обяви, че реванш с Руис е следващият бой на британеца. \"Ей Джей ще се върне на 100%. Ще направим реванша във Великобритания през ноември или декември. Но тази вечер принадлежи на Анди Руис. Той написа история. Тази нощ беше масивен шок в тежка категория\", заяви промоутърът пред Sky Sports.  Неочакваният нокаут измества плановете за бой на Ей Джей срещу Кубрат Пулев за доброволна защита на титлата във версия Международна боксова федерация (IBF), където българинът е официален претендент. \"Той направи това, което трябваше да направи. Всеки излиза за добра нощ в бокса. Хората говореха, но сега боксът в тежка категория ще получи повече живот. Това е първият път, в който битката в тежка категория наистина ми хареса\", коментира бившият шампион Тайсън Фюри. \"С мен те не могат да се боксират, така че те просто търсят големи удари. Аз трябва да работя за това, да съм по-силен в базата си. Поздравления за първия мексикански шампион в тежка категория\", каза още Фюри.  “Искам да благодаря на Господ, че ми даде тази победа. Без него това нямаше да е възможно. Чувствам се много добре, сбъднах мечтата си, работих много за това. Благодаря на всички. За първи път ме свалят в третия рунд, но и аз го свалих веднага в нокдаун. Продължих напред, защото има мексиканска кръв в мен, това е мексиканският стил след третия рунд. Исках да го преследвам, атакувам, спазвах тактиката и нещата се получиха. Разбира се, очаквам да има реванш”, сподели Руис. Джошуа пък взе микрофона от ръцете му и продължи: “Голямо уважение, Анди, добър боксьор си, благодаря на Америка, благодаря на всички. Съжалявам, че подведох моите фенове. Това обаче е добре за телевизията, нали така”, коментира Джошуа.", "date": "2019.06.03", "title": "Боксът има нов крал"}
{"url": "https://duma.bg/mesi-e-golmaystor-v-shampionskata-liga-n193027", "text": " С 8 гола завърши Роберт Левандовски (Байерн М) в 8 мача, а Серхио \"Кун\" Агуеро (Манчестър Сити) е трети с 6 гола в 7 срещи. Големият съперник на Меси в индивидуалните съревнования - Кристиано Роналдо (Ювентус), остана четвърти също с 6 гола. Меси има и 3 асистенции през сезона, а Роналдо - 2. Това не е единствената голмайсторска награда за звездата на Барселона през този сезон. По-рано той спечели и \"Златната обувка\" на Европа.", "date": "2019.06.03", "title": "Меси е голмайстор в Шампионската лига"}
{"url": "https://duma.bg/na-65-godishna-vazrast-pochina-legendarniyat-borets-nikola-dinev-koko-n192983", "text": " Той бе големият съперник на друг велик наш борец - Александър Томов. Носител е на още 4 медала от големи първенства в категория тежка, както и на златния пояс \"Никола Петров\" за 1977 г.  Роден е на 18 октомври 1953 г. в Нова Загора. Става световен шампион в Гьотеборг 1977 и в Катовице 1982. 3 пъти световен вицешампион - в Мексико 1978, Осло 1981 и Киев 1983; 5 пъти е европейски шампион - 1977, 1980, 1982, 1983, 1986 г. и веднъж е европейски вицешампион - през 1975 г. Носител е на Златния пояс на \"Никола Петров\" през 1977 г., призьор е и от международни турнири по самбо. На 21 септември 1977 е обявен за \"Почетен гражданин на Стара Загора\".", "date": "2019.06.03", "title": " На 65-годишна възраст почина легендарният борец Никола Динев - Коко"}
{"url": "https://duma.bg/lyupko-petrovich-shte-vodi-tsska-pred-uefa-n193020", "text": "Легендата Люпко Петрович ще бъде картотекиран пред УЕФА като старши треньор на ЦСКА за квалификациите в Лига Европа. Временният треньор Добри Митов няма необходимия лиценз, а на “Армията” искат да привлекат още един треньор в щаба, но задължително условие е той да работи в екип с Люпко. На практика сърбинът ще е главният фактор в щаба. Собственикът на клуба Гриша Ганчев залага на Люпко още от годините в Литекс. Петрович изведе Цървена звезда до КЕШ през 1991 година, а записа и успехи на международния терен с Левски и Литекс.  \"Армейците\" са преговаряли със Стамен Белчев, но той отказал да бъде асистент, още повече след като спечели баража с Арда срещу Монтана и класира кърджалийския тим за първи път в елита.  След отказа на хасковлията клубът от Борисовата градина се е насочил към друг треньор, най-вероятно Христо Янев, който води ЦСКА от лятото на 2015 г. до август 2016 г., но бе освободен и отстъпи поста тъкмо на Белчев, а през 2018 г. отново води за кратко тима след напускането на хасковлията. От ЦСКА успокоиха феновете, че няма да продават асовете Тиаго и Жеферсон по време на летния трансферен прозорец. Изобщо няма да има разпродажба на играчи, категорични са \"червените\".", "date": "2019.06.03", "title": "Люпко Петрович ще води ЦСКА пред УЕФА"}
{"url": "https://duma.bg/gledayte-bstv-n193087", "text": "07.30 Новини 07.40 \"България се събужда\" с водещ Стоил Рошкев 09.00 ТВ пазар 09.15 \"България се събужда\" (продьлжение) 10.30 Новини 10.50 \"Безценната перла\", сериал, 22 еп. (п) 11.40 ТВ пазар 11.55 \"Холивудски знаменитости\": Куин Латифа (п) 12.30 Новини 13.00 \"Следобед с БСТВ\" с Елена Пенчукова 14.50 ТВ пазар 15.30 Новини 15.40 \"Безценната перла\", сериал, 23 еп. 16.30 \"Голямо изкуство и в малкия град\" - документален филм 17.00 \"Гласове\" с водещ Явор Дачков (п) 18.10 \"Холивудски знаменитости\": Юън Макгрегър 18.30 Новини - централна емисия 19.00 \"Червен картон\" - спортно предаване с Кирил Веселински 20.00 \"Не се страхувай\" с водещ Васил Василев 21.00 \"Прокурорът\" (1968 г.), Любимите български филми 22.30 Новини 22.45 \"Степан Бандера и следите му на Майдана в Киев\" - Киносалон БСТВ 23.30 Новини - късна емисия (п) 23.45 \"България се събужда\" с водещ Стоил Рошкев (п) 02.40 \"Гласове\" с водещ Явор Дачков (п) 03.40 \"Червен картон\"- спортно предаване с Кирил Веселински (п) 04.40 \"Следобед с БСТВ\" с Елена Пенчукова (п) 06.30 \"Не се страхувай\" с водещ Васил Василев (п) 07.30 Новини 07.40 \"България се събужда\" с водещ Стоил Рошкев 09.00 ТВ пазар 09.15 \"България се събужда\" (продьлжение) 10.30 Новини 10.50 \"Безценната перла\", сериал, 23 еп. (п) 11.40 ТВ пазар 11.55 \"Холивудски знаменитости\": Юън Макгрегър (п) 12.30 Новини 13.00 \"Следобед с БСТВ\" с Елена Пенчукова 14.50 ТВ пазар 15.30 Новини 15.40 \"Безценната перла\", сериал, 24 еп. 16.30 \"Прокурорът\" (1968 г.),(п) Любимите български филми 18.10 \"Холивудски знаменитости\": Крисчън Бейл 18.30 Новини - централна емисия 19.00 \"Лява политика\" с Александър Симов 20.00 Актуално от деня 20.30 \"Разводи, разводи\" (1989 г), Любимите български филми 22.00 Новини 23.00 Новини - късна емисия (п) 23.15 \"България се събужда\" с водещ Стоил Рошкев (п) 02.10 \"Дискусионен клуб\" с Велизар Енчев (п) 03.10 \"Не се страхувай\" с водещ Васил Василев (п) 04.10 \"Лява политика\" с Александър Симов (п) 05.10 \"Следобед с БСТВ\" с Елена Пенчукова (п) 07.00 Актуално от деня (п) 07.30 Новини 07.40 \"България се събужда\" с водещ Стоил Рошкев 09.00 ТВ пазар 09.15 \"България се събужда\" (продьлжение) 10.30 Новини 10.50 \"Безценната перла\", сериал, 24 еп. (п) 11.40 ТВ пазар 11.55 \"Холивудски знаменитости\": Крисчън Бейл (п) 12.30 Новини 13.00 \"Следобед с БСТВ\" с Елена Пенчукова 14.50 ТВ пазар 15.30 Новини 15.40 \"Безценната перла\", сериал, 25 еп. 16.30 \"Разводи, разводи\" (1989 г),(п) Любимите български филми 18.10 \"Холивудски знаменитости\": Дженифър Лопес 18.30 Новини - централна емисия 19.00 \"За историята - свободно\" с Александър Сивилов 20.00 Актуално от деня 20.30 \"Ивайло\" (1964г.), Любимите български филми 22.00 Новини 22.15 \"Убийството на Кенеди. Нови следи\", ІІ част - Киносалон БСТВ 23.00 Новини - късна емисия (п) 23.15 \"България се събужда\" с водещ Стоил Рошкев (п) 02.10 \"Лява политика\" с Александър Симов (п) 03.10 \"Червен картон\" - спортно предаване с Кирил Веселински (п) 04.10 \"За историята - свободно\" с Александър Сивилов (п) 05.10 \"Следобед с БСТВ\" с Елена Пенчукова (п) 07.00 Актуално от деня (п) 07.30 Новини 07.40 \"България се събужда\" с водещ Стоил Рошкев 09.00 TВ пазар 09.15 \"България се събужда\" (продължение) 10.30 Новини 10.50 \"Безценната перла\", сериал, 25 еп. (п) 11.40 ТВ пазар 11.55 \"Холивудски знаменитости\": Дженифър Лопес (п) 12.30 Новини 13.00 \"Следобед с БСТВ\" с Елена Пенчукова 14.50 ТВ пазар 15.30 Новини 15.40 \"Безценната перла\", сериал, 26 еп. 16.30 \"Ивайло\" (1964г.),(п) Любимите български филми 18.10 \"Холивудски знаменитости\": Джон Кюсак 18.30 Новини - централна емисия 19.00 \"Студио Икономика\" с водещ Нора Стоичкова 20.00 Актуално от деня 20.30 \"Шведски крале\" (1968 г.), Любимите български филми 22.00 Новини 22.15 \"Цигари за Фидел\" - Киносалон БСТВ 23.00 Новини - късна емисия (п) 23.15 \"България се събужда\" с водещ Стоил Рошкев (п) 02.10 \"За историята - свободно\" с Александър Сивилов (п) 03.10 \"Лява политика\" с Александър Симов (п) 04.10 \"Студио Икономика\" с водещ Нора Стоичкова(п) 05.10 \"Следобед с БСТВ\" с Елена Пенчукова (п) 07.00 Актуално от деня (п) 07.30 Новини 07.40 \"България се събужда\" с водещ Стоил Рошкев 09.00 ТВ пазар 09.15 \"България се събужда\" (продължение) 10.30 Новини 10.50 \"Безценната перла\", сериал, 26 еп. (п) 11.40 ТВ пазар 11.55 \"Холивудски знаменитости\": Джон Кюсак (п) 12.30 Новини 13.00 \"Следобед с БСТВ\" с Елена Пенчукова 14.50 ТВ пазар 15.30 Новини 15.40 \"Безценната перла\", сериал, 27 еп. 16.30 \"Шведски крале\" (1968 г.),(п) Любимите български филми 18.10 \"Холивудски знаменитости\": Джоди Фостър 18.30 Новини - централна емисия 19.00 \"В обектива\" с водещ Валерия Касиян 20.00 Актуално от деня 20.30 \"Патилата на Спас и Нели\" (1987г.), Любимите български филми 22.00 Новини 22.15 \"Любов по другия начин\" (2013г.), САЩ, Киносалон БСТВ 23.40 Новини - късна емисия (п) 23.55 \"България се събужда\" с водещ Стоил Рошкев (п) 03.10 \"Дискусионен клуб\" с Велизар Енчев (п) 04.10 \"В обектива\" с водещ Валерия Касиян (п) 05.10 \"Следобед с БСТВ\" с Елена Пенчукова (п) 07.00 Актуално от деня (п) 07.30 \"Холивудски знаменитости: Джоди Фостър (п) 07.55 \"Миа и аз\" - детски анимационен сериал 08.20 \"Общество и култура\" (п) 09.20 ТВ пазар 09.35 \"Патилата на Спас и Нели\" (1987г.),(п) Любимите български филми 11.15 ТВ пазар 11.30 \"Студио Икономика\" с водещ Нора Стоичкова (п) 12.30 Новини 13.00 \"Червен картон\" - спортно предаване с Кирил Веселински (п) 14.00 ТВ пазар 14.30 \"Професия Турист\": Сардиния (ІV част) 15.00 \"В обектива\" с водещ Валерия Касиян (п) 16.00 \"Цветен следобед\"- избрано от следобедния блок на БСТВ с Елена Пенчукова 17.30 \"Не се страхувай\" с водещ Васил Василев (п) 18.30 Новини - централна емисия 19.00 \"Дискусионен клуб\" с Велизар Енчев 20.00 \"Тютюн\" (1962г.), Любимите български филми 22.20 \"Пъзел\" (2013г.), Румъния, Киносалон БСТВ 23.50 Новини - централна емисия (п) 00.20 \"Дискусионен клуб\" с Велизар Енчев (п) 01.20 \"Студио Икономика\" с водеш Нора Стоичкова (п) 02.10 \"Цветен следобед\"- избрано от следобедния блок на БСТВ (п) 03.40 \"Гласове\" с водещ Явор Дачков (п) 04.40 \"Червен картон\" - спортно предаване с Кирил Веселински (п) 05.40 \"Лява политика\" с водещ Александър Симов (п) 06.30 \"В обектива\" с Валерия Касиян (п) 07.30 \"Холивудски знаменитости\": Сандра Бълок (п) 07.55 \"Миа и аз\" - детски анимационен сериал 08.20 \"Дискусионен клуб\" с Велизар Енчев (п) 09.20 ТВ пазар 09.35 \"Професия Турист\": Сардиния (п) 10.00 \"Шевица\" - фолклорно предаване 11.00 \"Планетата на съкровищата\" - анимационен филм (1982г.), режисьор Румен Петков 12.30 Новини 12.50 ТВ пазар 13.05 \"Тютюн\" (1962г.),(п) Любимите български филми 15.25 ТВ пазар 15.40 \"Цветен следобед\" - избрано от следобедния блок на БСТВ с Елена Пенчукова 16.30 \"За историята - свободно\" с Александър Сивилов (п) 17.30 \"Гласове\" с водещ Явор Дачков 18.30 Новини - централна емисия 19.00 \"Общество и култура\" с водещ Иван Гранитски 20.00 Любимите български филми: \"Господин за един ден\" (1983г.), режисьор Николай Волев, в ролите Тодор Колев, Йорданка Стефанова, Ицхак Финци, Стоян Гъдев, Иван Григоров, Павел Поппандов и др. Приключенията на беден музикант с многолюдно семейство, който въпреки немотията е готов да пожертва всичко заради илюзията за друг живот. 21.30 \"Великата красота\" (2013г.), Италия/Франция, Киносалон БСТВ 23.50 Новини - централна емисия (п) 00.20 \"Гласове\" с водещ Явор Дачков (п) 01.20 \"Студио Икономика\" с водещ Нора Стоичкова (п) 02.50 \"Цветен следобед\" - избрано от следобедния блок на БСТВ (п) 03.50 \"В обектива\" с водещ Валерия Касиян (п) 04.40 \"Общество и култура\" с водещ Иван Гранитски (п) 05.40 \"Лява политика\" с Александър Симов (п) 06.30 \"Не се страхувай\" с водещ Васил Василев (п)", "date": "2019.06.03", "title": "Гледайте: БСТВ"}
{"url": "https://duma.bg/datata-n193050", "text": "1906 - В АМЕРИКА СЕ РАЖДА ЖОЗЕФИН БЕКЕР, ФРЕНСКА ПЕВИЦА И АКТРИСА (УМИРА 1975 Г.). Джозефин Бейкър е американският прочит на името й. Прекарва по-голяма част от живота си в Европа като актриса, певица и танцьорка. По време на Втората световна война работи активно за Съпротивата и разузнаването. Като протест срещу расизма осиновява 12 деца с различен цвят на кожата. Журналистите я наричат \"бронзовата Венера\" и \"черната перла\". 1931 - РАЖДА СЕ ИЛЧО ДИМИТРОВ, АКАДЕМИК, ИСТОРИК И ПОЛИТИК (УМИРА 2002 Г.). Ректор на СУ (10 октомври 1979-18 ноември 1981), директор на Центъра по българистика при БАН (септември 1984-октомври 1986), зам.-председател на БАН (септември 1984-25 юли 1988). Министър на народната просвета (24 март-18 август 1987), министър на културата, науката и просветата (19 август 1987-17 ноември 1989), министър на образованието, науката и технологиите (25 януари 1995-12 февруари 1997). 1963 - УМИРА НАЗЪМ ХИКМЕТ, ТУРСКИ ПОЕТ (Р. 1902 Г.). Основоположник на турската революционна поезия, лауреат на Международната награда за мир (1950). Арестуван е заради политическите си убеждения и прекарва голяма част от живота си в затвора или в изгнание. Поезията му е преведена на над 50 езика. 2000 - УМИРА НЕВЕНА КОКАНОВА, АКТРИСА (Р. 1938 Г.). Наричат я \"първата дама на българското кино\", където има над 50 роли. Сред най-известните ленти с нейно участие са \"Тютюн\", \"Крадецът на праскови\", \"С дъх на бадеми\", \"Мъже в командировка\", \"Сами сред вълци\", \"Опасен чар\", \"Дом за нашите деца\", \"Дами канят\" и др. Носителка на многобройни награди. В Ямбол има Театрални празници и Драматичен театър \"Невена Коканова\". 2006 - УМИРА ИСАК (ЗАКО) ХЕСКИЯ, БЪЛГАРСКИ КИНОРЕЖИСЬОР (Р. 1922 Г.). Режисьор е на едни от най-хубавите български филми - \"Тримата от запаса\", \"Зарево над Драва\", \"Сами сред вълци\", \"Бой последен\" (и сценарист), \"Йо-хо-хо\", \"Нощем с белите коне\", \"Горещо пладне\" (режисьорски дебют през 1966 г.), \"Началото на една ваканция\", \"Осмият\" и др. Носител на десетки награди. 2006 - ПРОВЪЗГЛАСЕНА Е НЕЗАВИСИМОСТТА НА ЧЕРНА ГОРА. Слага се край на конфедерацията Сърбия и Черна гора. На извънредна сесия на парламента в столицата Подгорица са потвърдени резултатите от референдума на 21 май с.г., при който 55,5% от гласоподавателите подкрепят независимостта. Приета е декларация, с която Черна гора е определена като \"мултиетническа, мултикултурна и мултирелигиозна\" държава.", "date": "2019.06.03", "title": "Датата"}
