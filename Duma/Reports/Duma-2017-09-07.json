{"url": "http://duma.bg/node/152196", "text": "Мотивирането на полицаите с 25 стотинки за час нощно дежурство е изключително несериозно, отсече председателят на синдикалната федерация на МВР Илия Кузманов и добави, че чистачките в МВР получават по 50 ст. за нощен труд. \n\"Търсим аргументи защо отказват увеличение на заплащането. Валентин Радев обеща в национална медия увеличение от 20%. Той да отговори как от март до септември се изпариха тези 20 процента увеличение\", настоя Кузманов. \nЗасега униформените изчакват заседанието на Съвета за социално партньорство на 12 септември. Ако ситуацията не се промени, отново ще има голям национален протест, а след 5 януари полицаите могат да откажат извънредния труд.   \n", "date": "2017.09.07", "title": "Полицаите се обидиха от 25 ст. за нощен труд  "}
{"url": "http://duma.bg/node/152184", "text": "От 17,30 часа от езерото \"Ариана\" тръгва шествие към Братската могила. \nЗа 18 часа е насрочен тържественият митинг на Братската могила. \nВ 20 часа започва безплатна прожекция на филма \"Осмият\". Лятното кино ще се състои на мястото на разрушения Мавзолей в Градската градина. \n    \n", "date": "2017.09.07", "title": "Градският съвет на БСП в София организира тържествено честване на 9 септември"}
{"url": "http://duma.bg/node/152185", "text": "Общинският съвет на БСП в Ямбол кани гражданите на общината на дискусия на тема \"Социализмът - минало, настояще, бъдеще\". Тя ще се проведе на 8 септември, в навечерието на празника на Социалистическата партия – 9 септември, в 18,15 часа в Ритуалната зала. Гост-лектори ще бъдат проф. Максим Мизов и доц. Евгени Кандиларов.   \n", "date": "2017.09.07", "title": "ПРЕДСТОЯЩО"}
{"url": "http://duma.bg/node/152186", "text": "\"Фотоизложба \"Славната Бдинска дивизия. Свещени и паметни места по бойния път на бдинци през Първата световна война\" отваря врати днес в Дом-паметник \"Йордан Йовков\" в Добрич. По-късно в село Козлодуйци ще бъде открит Мемориал на загиналите воини от дивизията в Добричко. \nИзложбата е съвместно дело на Държавните архиви във Видин и Враца. Посетителите ще имат възможност да видят фотоси от личния албум на генерал Христо Рачев Попов, командир на 6-та Бдинска дивизия, както и фотоси от фотоалбум, изготвен в дар на генерал Никола Жеков, главнокомандващ армията през Първата световна война. В изложбата са показани и снимки на паметници, издигнати в чест на участието на военните части във Видин и Враца, както и документи, свързани с участието на България във войната. \nФотоизложбата ще гостува във всички населени места, свързани с бойния път на военните части от Шеста Бдинска дивизия. Много от воините на дивизията оставят костите си по бойните полета на Добруджа. \n    \n", "date": "2017.09.07", "title": " Възкресяват паметта за Шеста Бдинска пехотна дивизия с изложба и паметник"}
{"url": "http://duma.bg/node/152187", "text": "\"120 български военни гробища са ликвидирани в Северна Добруджа. Амбицията ни е да се споразумеем с Румъния и да ги възстановим\". Това обяви вчера Иво Антонов, директор на Дирекция \"Социална политика\" в МО по повод Тутраканската епопея, дала началото на освобождението на Южна Добруджа. Според него десетилетия наред Румъния е водила политика на поетапно и постепенно ликвидиране на гробовете на нашите войници. Експерти от военното ведомство и от историческите музеи в Добрич и Тутракан са обиколили над 120 обекта на военни паметници, за които има подробни схеми и карти. При експедицията са намерени по-малко от дузина оцелели паметници и индивидуални погребения. \n\"Открихме военно гробище в село при река Сирет в стара Румъния. Натъкнахме се на разрушен военен паметник на загиналите български войници в село Черна. Дори местните хора там не са разбрали, че това е обелиск. Имаме сведения и архивни снимки, карти и схеми и амбицията ни е постепенно да ги открием и да ги възстановим\", обясни Антонов.    \n", "date": "2017.09.07", "title": " МО иска възстановяването на 120 български военни гробища в Добруджа"}
{"url": "http://duma.bg/node/152188", "text": "Девети септември е успешен завършек на антифашистката борба на българския народ, която е неделима част от световната демократична борба срещу хитлерофашизма. Това заявява лидерът на БСП Корнелия Нинова в поздравително писмо до социалистите от област Добрич. То бе изпратено до участниците в дискусията под наслов \"9 септември - преди, след и сега\", организирана от общинската организация на левицата в Добрич. В нея участваха народният представител Красимир Янков, Вяра Емилова, член на Изпълнителното бюро и НС на БСП, кметът на Генерал Тошево Валентин Димитров, членове и симпатизанти на партията, представители на сдружение \"Русофили\", БАС и Съюза на офицерите и сержантите от запаса. \nУчителят по история Райна Стойчева с вълнение сподели спомен от посрещането на съветските войници. Специалисти от различни сфери на обществения и икономическия живот припомниха за развитието на региона през годините след 1944 година. \nДобричките социалисти отпразнуваха и Деня на Съединението и подписването на Крайовската спогодба на 7 септември 1940 г., довела до връщането на Южна Добруджа на България.   \n", "date": "2017.09.07", "title": "За \"9 септември - преди, след и сега\" дискутираха социалистите в Добрич"}
{"url": "http://duma.bg/node/152189", "text": "Цяла България отбеляза тържествено вчера Съединението. Стотици хиляди участваха в тържества, положиха цветя и венци, посетиха исторически изложби и инициативи по случай 132 години от Съединението на Княжество България с Източна Румелия. В някои градове празникът бе отбелязан с концерти и маратон.  \nВ София гвардейци поднесоха венци пред костницата на княз Александър Батенберг, който на 8 септември 1885 г. издава манифеста за Съединението. С цветя, венци и трикольори в ръце граждани се поклониха пред подвига на героите, рискували своя живот в името на свободна, силна, независима и цяла България. Тържествена смяна на почетния гвардейски караул бе направена пред сградата на президентството.  \nКулминацията на тържествата бе в Пловдив, където на 6 септември 1885 г. военни части и четата на Чардафон Велики арестуват губернатора на Източна Румелия, обявяват обединението на разделените от Великите сили през юни 1878 г. български територии на Княжество България и Източна Румелия. В града снощи се състоя заря-проверка с участието на президента Румен Радев, а през деня бе отслужен молебен от пловдивския митрополит Николай, който почете всички участници в събитията преди 132 години и призова към единство. \nС тържествен военен ритуал в Стара Загора бяха поднесени венци и цветя пред Паметника на загиналите във войните старозагорци в парк \"Александър Стамболийски\". Командирът на Втора механизирана бригада бриг. ген. Костадин Кузмов поздрави присъстващите с празника и припомни в словото си историята на великото дело на Съединението. Той отправи послание народ и държава да се ръководят от девиза \"Съединението прави силата\" и да живеем така, че да я има България и за в бъдеще.  \nВелико Търново също отбеляза тържествено годишнината. Много жители и гости на старата столица, ротата и почетният караул от Националния военен университет почетоха паметта и делото на храбрите търновци и българи, борили се за свобода и за националното обединение.  \nТържества имаше и във Варна, Плевен, Кюстендил, Русе, Враца, Хасково, Благоевград, Добрич и др. снимки Емилия Костадинова \n \"Съединението на Княжество България с Източна Румелия е съвършеният пример за смелост и достойнство. Смелостта да отхвърлиш чуждата намеса и достойнството да защитиш правата си. Нито оръжията, нито дипломацията на по-големите имат силата да спрат обединението, което е поискано със сърцата и умовете на всички българи. Честит празник! Нека се гордеем и помним!\". Това заявява лидерът на БСП Корнелия Нинова в поздравителен адрес по повод националния празник 6 септември. \n    \n", "date": "2017.09.07", "title": " България чества Съединението  "}
{"url": "http://duma.bg/node/152190", "text": "Лазар Влайков подава оставка като председател на Общинския съвет в Септември, става ясно от заповед на самия Влайков, публикувана в сайта на общината. Изключеният за пореден път от ГЕРБ мъж свиква за днес извънредна сесия на Общинския съвет. Като единствена точка е записан \"избор на нов председател на Общинския съвет в Септември\". Не е ясно и дали Влайков ще се откаже само от председателския си пост, или ще напусне окончателно и самия Общински съвет. ДУМА припомня, че общинарят е собственик на пистолета, с който бе застрелян 47-годишният Наско Тонкев в с. Виноградец. Работи се по две версии - изстрелът да е дошъл от самия Влайков или от 6-годишно дете, присъствало на пиянския запой, на който той размахвал пистолета си. \nБлизките на убития твърдят, че Влайков е произвел фаталния куршум. Те обвиняват гербаджията, че е говорил по телефона с приятеля си районен прокурор на Пазарджик, веднага след като лично констатирал смъртта на Тонкев. Смятат, че прокурорът му е дал съвет как да се измъкне от ситуацията. \nВ понеделник от прокуратурата обявиха, че решението за арест и повдигане на обвинение на Влайков ще бъде взето след разпит на детето и проверка на разпечатките от разговорите на Общинския председател в нощта след убийството. Днес трябва да излязат резултатите от проверката на разпечатките. \n    \n", "date": "2017.09.07", "title": "Лазар Влайков подаде оставка като председател на общинския съвет в Септември"}
{"url": "http://duma.bg/node/152191", "text": "Пожар горя вчера в емблематичната за София Mинерална баня в квартал \"Овча купел\", която е паметник на културата. Огънят беше угасен бързо, има съмнения за умишлен палеж предвид дългогодишните спорове между здравното министерство и Столичната община за собствеността на земята и банята. \nБлизо 20 години уникалната сграда тъне в разруха. Мястото е известно с лековитата си минерална вода още през 30-те години на XX век. Тогава със собствен труд и средства софиянци изграждат банята по проект на арх. Георги Овчаров. Земята под банята с площ от 40 дка е била собственост на населението, впоследствие хората я даряват на държавата. Заради терена след 1989 г. започва и конфликтът между МЗ и общината. На територията на банята има и болница по физиотерапия и рехабилитация, както и лечебен плаж. Принципал на болницата е МЗ, което е спечелило дела и за собствеността на банята и земята. Общината оспорва от 2001 г., тъй като има издаден акт за собственост от 1951 г. Министерството обаче също има акт за собственост и през последните 50 г. е стопанисвало сградния фонд на Националния институт по курортология и физиотерапия. Преди 17 г. започва ремонт на сградата и тя е затворена уж временно, но така и не отваря врати повече.   \nРъководството на болницата има идеи за европроект, който да включи частично възстановяване на банята. Местни подозират, че може би това е и поводът за пожара, защото Столичната община пък обсъжда предложение емблематични стари бани като тези в Горна баня и \"Овча купел\" да се обособят в научни центрове. Според общината най-доброто решение е МЗ да се откаже от правата си върху банята. Кметството се ангажира тя да продължи да действа и като балнеолечебница. снимка БГНЕС \nСградата от години е в плачевно състояние     \n", "date": "2017.09.07", "title": "Пожар горя в минералната баня в \"Овча купел\""}
{"url": "http://duma.bg/node/152192", "text": "Министърът на финансите Владислав Горанов е разпоредил проверка във връзка с твърденията, че българският представител в Европейската банка за възстановяване и развитие (EБВР) в Лондон Калин Митрев, съпруг на генералния директор на ЮНЕСКО Ирина Бокова, е замесен в мащабна схема за пране на пари. Тя е описана като \"Азербайджанската перачница\" в разследване на в. \"Гардиън\" съвместно с още 20 световни медии. \n\"С внимание следим темата и сме притеснени от информацията, разпространена в медиите. Разпоредих проверка по изнесените данни и изисках обяснение от Калин Митрев\", заявява Горанов. По думите му на база събраната информация правителството ще вземе отношение по казуса на днешното си редовно заседание. \nРазследването на т.нар. Азербайджанска перачница твърди, че между 2012 и 2014 г. са направени повече от 16 хил. плащания по различни канали на стойност близо 2,9 млрд. долара от Азербайджан към известни европейци. Част от сумите са платени на политици и журналисти за международна лобистка кампания, която да създава позитивен имидж на страната и да отклонява критиките срещу управлението на президента автократ Илхам Алиев. \nПо сметки на Митрев в България и в Швейцария са преведени над 425 000 евро. Той обяснява, че получил парите за консултантски услуги от азербайджанската фирма \"Авуар\". По думите му става въпрос за напълно законен бизнес, средствата са декларирани в България и са платени данъци върху тях. Митрев подчертава пред \"Гардиън\", че не познава цялата схема, не му е известен първоизточникът на парите. Консултантската ми работа беше прекратена, когато влязох в борда на ЕБВР, уточнява той.     \n", "date": "2017.09.07", "title": "Горанов разпоредил проверка на \"Азербайджанската перачница\""}
{"url": "http://duma.bg/node/152193", "text": "Решението на министъра на отбраната за използването на екипи и високопроходима техника в операцията по задържане на убиеца от Пещера е нелепо, необосновано, безпрецедентно. Така бившият военен министър Ангел Найденов коментира действията на колегата си Красимир Каракачанов. ДУМА припомня, че 44-годишният Георги Генов бе обявен за общодържавно издирване, след като намушка жена си в центъра на Пещера. Каракачанов уреди съдействието на бригада \"Специални сили\" за залавянето му след искане от МВР. \nПред БГНЕС Найденов подчерта, че не би подписал такава заповед, защото в този случай Въоръжените сили нямат законово основание да участват в задача от вътрешен характер. \"Въоръжените сили могат да подпомагат силите за сигурност в случаите на незаконно разпространение на оръжие за масово поразяване, за незаконен трафик на оръжие, за пресичане на международен тероризъм, могат да участват в охраната на стратегически обекти или на обекти от критичната инфраструктура, могат да участват в операции по пресичане на терористична дейност. Но нито една от тези хипотези не позволява участие на военни части в полицейска операция\", обясни бившият военен министър. Армията може да участва и в охраната на границата. \"Не виждам и никакви аргументи в операцията от гледна точка на сложност и опасност, за да се стигне до използване, особено пък на специалните части на БА, в полицейска операция. Стои въпросът - какво се случва със Специализираните полицейски части, какво се случва със Специализирания отряд за борба с тероризма? Виждам, че се използва аргументът за това, че били свободни в този момент военните специални части, а полицейските служби и служители били заети – няма аргумент: \"Свободно време\" в закона за отбраната и въоръжените сили\", категоричен бе Найденов.     \n", "date": "2017.09.07", "title": " Нелепо е да се използват военни за залавянето на убиец"}
{"url": "http://duma.bg/node/152174", "text": "Три случая на болести, пренасяни от кърлежи, са установени за само седмица в края на лятото във Великотърновско, съобщиха вчера от Регионалната здравна инспекция. \nДвама души са заболели от лаймска болест. Пациентите са от Велико Търново и Златарица, а жител на Стражица се е заразил с марсилска треска. Трима са боледували от вирусен хепатит, двама от ротавирус, а един е страдал от салмонелоза, сочат данните на здравните експерти. Отново има регистриран търновец, заболял от туберкулоза. \nПрез изминалата седмица е регистриран и случай на колиентерит. Болестта се причинява от бактерията ешерихия коли, характеризира се с възпаление на тънкото черво и засяга предимно кърмачета. Продължава да върлува гастроентерита, който е повалил 15 души за седем дни.   \n", "date": "2017.09.07", "title": "Двама с лаймска болест и един с марсилска треска за седмица във Великотърновско"}
{"url": "http://duma.bg/node/152175", "text": "Зачестяващите прояви на агресия срещу лекари и поредният случай на нападение срещу медицинска сестра от Пловдив стана повод за служителите и ръководството на УМБАЛ \"Св. Георги\" да изпратят протестна нота, подписана от изпълнителния директор проф. д-р Карен Джамбазов. Те призовават обществото да се обедини срещу неоправданото и непровокирано насилие над медици.  \nПрипомняме, че на 1 септември 25-годишният Васил Сотиров от пловдивското село Първенец нападна 48-годишната медицинска сестра Мария Нейкова в Детското спешно приемно отделение в първа база на болницата. Младият баща напирал да влезе в кабинета, където на системи било момченцето му, на година и половина. Детето било погълнало цяла лъжица прах за пране. Сестрата се опитала да възпре изнервения баща, казала му, че вътре има и друг и трябва да изчака. Тогава младият мъж вдигнал скандал и се нахвърлил с удари върху сестрата. Нападението станало пред очите на нейни колеги, както и на десетки малки пациенти и техните родители.  \nКатегорично не толерираме агресията, особено срещу хора, които отдават времето и опита си, за да спасяват нашето бъдеще - децата, пише в протестната нота. Пловдивските медици припомнят, че ежемесечно близо 2000 деца получават необходимата им медицинска помощ в Детското спешно отделение, средно по 350 души преминават през всички спешни звена на най-голямата болница в страната.  \n\"Като образовани и квалифицирани лекари и медицински специалисти настояваме за уважение към самата болнична институция и към хората, които всекидневно се трудят в полето на медицината. За съжаление след подобни прояви на насилие броят на работещите в центровете за спешна медицинска помощ и в спешните отделения намалява драстично. Никой не може пълноценно да се бори за спасяването на чужд живот, докато неговият е застрашен\", пише в нотата. \nПетков. \n    \n", "date": "2017.09.07", "title": "Пловдивски медици призовават за обединение срещу насилието "}
{"url": "http://duma.bg/node/152176", "text": "Областната инспекция по труда в Плевен наложи санкции по 20 хил. лв. на трима работодатели, съобщи вр.и.д. директор Борис Петков. Бизнесмените са глобени, защото създавали пречки пред инспекторите за извършване на проверки в техните фирми. Това е най-големият размер на санкция, която Областната инспекция по труда може да наложи, уточни Петков. \nПрез летните месеци акцентът на проверките бе в сферите на строителството и селското стопанство. В строителството най-често се откриват работници без трудови договори, но те не съдействат на инспекторите, за да бъдат документирани нарушенията, поясни Петков. По думите му под наблюдение за стриктно спазване на правилата за безопасност на труда са над 20 блока, които се санират. \nИнспекторите в Плевен са извършили в региона над 1100 проверки и открили повече от 4700 нарушения - по-малко в сравнение с м.г. Съставили са 127 акта. Доказани са 13 случая на липса на трудови договори, над 50 са нарушенията при заплащането на труда. Положителна тенденция е, че намаляват случаите на неизплатени трудови месечни възнаграждения и работниците получават заплатите си навреме, коментира Петков. \n    \n", "date": "2017.09.07", "title": " Плевенски инспектори глобиха с по 20 хил. лв. трима работодатели "}
{"url": "http://duma.bg/node/152177", "text": "Най-евтино хранят болните в общинските болници, където средно един храноден струва 1,94 лв. през 2016 г. Това става ясно от обобщената информация за икономическите показатели на лечебните заведения за м.г., представена от Националния център за обществено здраве и анализи. Леглоден в общинските болници е средно 118,33 лв., а един лекарстводен - 13,22 лв. Един преминал болен струва на общинските здравни заведения 574,87 лв.   \nНай-евтин е лекарстводенът в държавните психиатрични болници - 1,76 лв., независимо че точно в тях един преминал болен струва най-скъпо - 2116,55 лв. По данни на НЦОЗА през 2016 г. през такива лечебни заведения са преминали 10 666 души, като средният престой на болен е близо 57 дни. Година по-рано пациенти са били 11 167, като средният престой е с ден по-малко. \nВ центровете за психично здраве един лекарстводен е 2,04 лв. През тези лечебни заведения през 2016 г. са преминали 16 350 души.  \nНай-скъпи са лекарствата в онкоцентровете - средно на ден по 228,87 лв. на болен. Преминалите болни през Комплексните онкологични центрове през м.г. са 58 903 със среден престой на лекуван пациент - 4,3 дни. През 2015 г. са 81 447, но средният престой на пациент е бил 3,6 дни.    \n", "date": "2017.09.07", "title": "Храната е най-евтина в общинските болници, лекарствата - в психиатричните"}
{"url": "http://duma.bg/node/152178", "text": "Софийският университет \"Св. Климент Охридски\" е извън класацията на най-добрите 1000 университета в света. Това показва новото издание на подреждането на световните университети \"The Times Higher Education World University Rankings\", което подрежда класацията си за 2018 г. В него сред първите 1000 няма нито един български ВУЗ, единственият споменат роден университет обаче остава СУ. Миналата година той бе между 800 и 900 позиция. \nЗа първи път световната класация се води от двата най-престижни британски университета. Оксфорд за втора поредна година е номер 1, докато Кеймбридж се изкачва от четвъртото място в миналогодишното подреждане до втората позиция сега. \nПоловината от първите 200 вуза в класацията са от Европа. Най-същественият принос за това имат Великобритания, Германия и Холандия, но също така и университети от Испания и Италия, които са успели да минат напред в списъка на най-добрите. \n    \n", "date": "2017.09.07", "title": " Класация за 2018 г. извади СУ от топ 1000 на университетите в света"}
{"url": "http://duma.bg/node/152179", "text": "Близо 25 000 подписа са събрани в рамките на Националната гражданска инициатива за качествена и иновативна образователна система, съобщи вчера председателят на инициативния комитет Васил Николов. Подписите са внесени в Народното събрание на 4 септември. Акцията започна в средата на юни и продължи до 1 септември. През юли родители излязоха и на шествие в подкрепа на исканията си.  \nИнициаторите на акцията са обединили предложенията си в 14 точки. Те настояват за въвеждане на мандатност на директорите на ясли, детски градини и училища, както и да има методики за подбор на всички постоянни и временни ръководители и служители. От комитета искат още да се въведат периодични тестове и събеседвания за определяне на състоянието на всеки служител в системата. Според инициаторите на подписката трябва да се създаде независима комисия за надзор на системата на образованието, която да може да наказва с дисциплинарно уволнение при насилие от страна на работещите в ясла, детска градина или училище. Затова и от комитета настояват за постоянно наблюдение във всички помещения на образователните институции.  \nДруго искане е да се осигури адекватен брой специалисти като психолози, логопеди, педагози, социални работници и др., както и да се промени целият адаптационен модел при първоначалното постъпване и при смяната най-вече на ясла или градина. Нужно е и да се въведат периодични, ефективни задължителни обучения на служителите, а за всяко дете със СОП да бъде осигурен помощен персонал, категорични са от Инициативния комитет. Те настояват да се разреши на родители при желание да подпомагат във всекидневните дейности от битов характер в детските заведения, а в тях телевизията и интернетът да бъдат използвани единствено с учебна цел.  \n\"Ние - гражданите, считаме, че образованието в България е въпрос от национално значение. Затова и осъзнаваме необходимостта от адекватни законови промени, имащи за цел да се замени остарелият и неработещ модел на отглеждане и обучаване на децата с модел, базиран на иновативни добри практики\", заявяват организаторите, които очакват реакция на предложенията си от отговорните институции. Снимка Фейсбук \nВ организирането на подписката в цялата страна участваха десетки доброволци   \n", "date": "2017.09.07", "title": " 25 000 поискаха промени в образованието "}
{"url": "http://duma.bg/node/152180", "text": "Две момичета, намерили и предали в полицейското управление в Пазарджик портфейл с лични документи и немалка сума пари, бяха отличени от директора на Областната дирекция на МВР старши комисар Йордан Рогачев. \nБлизначките Симона и Стела Нешеви били на разходка в парка до Минералната баня в областния град, когато забелязали загубен портфейл. Вътре имало лични документи и 360 лева. Ученичките от Профилираната гимназия \"Ив.С.Аксаков\" веднага предали намереното в близкото полицейско управление. Униформените установили, че собственик на портфейла е момче от пазарджишко село. Изгубените документи и пари са върнати на притежателя им. \nСтела и Симона получиха грамоти и подаръци от директора на областната дирекция на МВР в Пазарджик. Рогачев им благодари за честността и доблестната постъпка, като определи поведението им като пример за подражание.   \n", "date": "2017.09.07", "title": " Наградиха ученички, върнали намерен портфейл"}
{"url": "http://duma.bg/node/152181", "text": "Столичната дирекция на вътрешните работи ще има нов обединен дежурен център в навечерието на председателството на България на Съвета на Европейския съюз. Това се разбира от обществена поръчка на стойност от близо половин милион лева без ДДС. Новият център ще се помещава в сградата на СДВР до пл. \"Възраждане\". \nОт документацията става ясно, че новият дежурен център ще разполага с над 20 работни места за служители, които ще отговарят за отделните райони на столицата. В съседство е разположена и заседателна зала, която ще може да се ползва от оперативния щаб при възникване на кризисни ситуации. От Дежурния център на практика ще се следи цялото видеонаблюдение в столицата. Заданието за обществената поръчка показва, че при изграждането на дежурния център ще бъде подменена цялата ВиК и ел.инсталация. Служителите на центъра ще имат и отделно кухненско помещение за хранене и почивки по време на смените. \nПодаването на оферти приключва в края на септември, а бъдещите строители ще имат два месеца, за да приключат работата.     \n", "date": "2017.09.07", "title": "СДВР с нов дежурен център преди председателството "}
