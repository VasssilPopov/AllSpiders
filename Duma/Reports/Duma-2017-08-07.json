{"url": "http://duma.bg/node/150463", "text": "Около 17 000 са подписите, които са събрани в подкрепа на каузата за промени в системата на образованието. Подписката, която е част от национална кампания, стартира на 20 юни и ще продължи три месеца. След това ще бъде депозирана в Министерството на образованието и науката. \nИсканията на родителите са 14. Едно от тях е въвеждане на мандатност на директорите на учебните заведения за срок от четири години и не повече от два мандата. В подписката са заложени и тестове за учителите, които да покажат какво е нивото им на преподаване, както и периодични психотестове.   \n", "date": "2017.08.07", "title": "17 000 подписа за промени в образованието"}
{"url": "http://duma.bg/node/150464", "text": "С проектонаредбата си за финансиране на институциите в системата на предучилищното и училищното образование МОН слага ограничения в броя на децата в една паралелка или група в училища и детски градини. Според норматива директорите на забавачките ще могат да приемат 23 деца в целодневни или полудневни групи, като след съгласуване с педагогическия съвет бройката може да се увеличи с 2. Минимумът записани деца не трябва да е под 12. Яслените групи пък не бива да надхвърлят 18 деца, а минималната бройка е 8. \nВ основното училище от първи до четвърти клас паралелките ще бъдат от 12 до 23 ученици, а за по-горните класове се позволява да достигнат до 26 деца. \nВ момента в големите градове и основно в София, където има хронична липса на места в градините, числеността на групите драстично надминава новите изисквания. В градинските и яслените групи са записани масово над 30 деца, а някъде бройката достига 40. По този начин директорите реагират на кризата за места, която според Столичната община вече не съществува. Не е ясно дали ръководствата ще продължат да нарушават законовите изисквания, които и досега не допускаха толкова много деца да бъдат приемани в градините.   \n", "date": "2017.08.07", "title": "МОН ограничава броя на децата в градини и училища"}
{"url": "http://duma.bg/node/150465", "text": "Българският лекарски съюз е изготвил предложение за разпределение на средствата за медицински дейности през 2018 г., научи ДУМА от Центъра за защита на правата в здравеопазването. В предложението на съсловната организация е направена прогноза за увеличение на приходите на НЗОК с 402 млн. лв., което ще се получи в резултат на предвидените допълнителни плащания за осигурените от бюджета и увеличените приходи от здравни вноски заради повишения размер на минималната работна заплата. \nБЛС предлага бюджетът за лечебните заведения да се увеличи с общо 178 млн. лв. За първична извънболнична помощ са необходими 223 млн. лв. (увеличение с 23 млн. лв.), за специалистите 245 млн. лв. (увеличение с 25,6 млн. лв.), за медикодиагностична дейност 85 млн. лв. (увеличение с 7,5 млн. лв.), за болнична помощ 1,792 млн. лв. (увеличение със 116 млн. лв.). \nБЛС предлага още резервът на НЗОК да е 5% от събраните приходи от събраните осигуровки и трансферите за здравноосигурителни вноски от други бюджети. Предложението е резервът да не се разпределя в началото на годината.  \nОт БЛС предлагат средствата, необходими за заплащане на лечението на хората с редки болести, да не са за сметка на здравноосигурителните вноски, а да се формира фонд с други финансови източници.   \n", "date": "2017.08.07", "title": "БЛС със свои предложения за бюджета за догодина"}
{"url": "http://duma.bg/node/150466", "text": "БСП се обяви против антикорупционния закон на министърката на правосъдието Цецка Цачева. Затова от партията инициират консултации, на които канят различни институции за публикувания от правителството проект на антикорупционен закон. Той предвижда създаването на специалното звено за противодействие на корупцията да бъде създадено чрез механичното сливане на досега съществуващите БОРКОР, Комисията за конфликт на интереси и Комисията за отнемане на незаконно придобито имущество имущество.  \nНие сме против този начин на съставяне на звеното, защото то е механичен сбор от досега съществуващите органи. При това се предвижда и хората да останат същите, да няма разследващи функции, заяви лидерът на БСП Корнелия Нинова. Според нея начинът на избор на ръководство, предложен в законопроекта, представлява опит на изпълнителната власт да овладее и това звено. Затова социалистите излизат с алтернативно предложение - специалната дирекция в Държавната агенция \"Национална сигурност\" за борба с корупцията да бъде извадена оттам, само тя да представлява това звено, да има разследващи функции, директорът да се назначава от президента, членовете да се избират от парламента с 2/3 мнозинство. Целта е този орган наистина да бъде независим, да има разпределение на властите и да се приложи принципът \"власт власт възпира\", смятат от партията. \nНинова е провела разговори с президента Румен Радев, главния прокурор Сотир Цацаров, председателя на Висшия адвокатски съвет Ралица Негенцова, председателя на ВАС Георги Колев и декана на юридическия факултет Сашо Пенов и те са приели да участват в бъдещи консултации по предложения от БСП проект. Съдържанието им ще е открито и пред всички. Срещите ще станат в периода от 21 август до 10 септември.  \nВсички поканени са приели да дадат своето становище. Целта ни е да се състои най-накрая истински разговор за съдебната реформа и борбата, с корупцията, заяви Нинова. \"Години наред много правителства имитират такава и резултата го виждаме - никакво чувство за справедливост. Искаме чрез тези консултации аргументи \"за\" и \"против\", обществото да чуе за какво спорим и най-доброто да бъде взето като решение. От приказки само за съдебна реформа да пристъпим към реални действия\", коментира още Корнелия Нинова. Според нея, ако и този път се случи имитация,  пипалата на паралелната държава ще продължават по същия начин с 10 млрд. лв. кражби годишно, народът ще си продължава да обеднява и да няма чувство за справедливост.   \n", "date": "2017.08.07", "title": "БСП против антикорупционния закон на Цачева"}
{"url": "http://duma.bg/node/150470", "text": "Въпреки непоносимите жеги вчера, които обхванаха цялата страна, от  Националния институт по метеорология и хидрология (НИМХ) към БАН оповестиха, че температурни рекорди към 15 ч. в страната не са измерени. Най-топло в този час е било в Сандански, където термометрите са показвали 41 градуса. 39 градуса пък са отчетени във Видин, Стара Загора и Елхово. В Русе, Ловеч, Монтана, Кюстендил, Пловдив, Пазарджик, Карнобат, Благоевград и Хасково термометрите са показвали 38 градуса. В София температурата е била 35 градуса. Подобни температури се очакват и в следващите няколко дни. \nОколо 10 души са припаднали или им е прилошало заради жегите в София вчера. До късния следобед в Спешната помощ е имало общо 200 повиквания.   \n", "date": "2017.08.07", "title": "41 градуса в Сандански, няма температурни рекорди"}
{"url": "http://duma.bg/node/150471", "text": "Община Самоков ще отпусне средства за парична помощ на хората, пострадали от наводнението преди около месец, съобщи кметът Владимир Георгиев. Според него не всички пострадали от природната стихия са получили помощ от държавата от малко над 325 лева. Затова от общината ще окажат допълнително подпомагане. На някои ще се помогне чрез общинското лесничейство, на други - с парични средства. \n До седмица се очаква мнението на експертна комисия за пораженията от водната стихия върху инфраструктурата в община Самоков, каза още кметът. Трябва да се изградят и подпорни стени,  да се възстанови част от канализационната система, мостчетата на реката също са в тежко състояние.   \n", "date": "2017.08.07", "title": "Община Самоков ще помогне на пострадалите от наводнението "}
{"url": "http://duma.bg/node/150472", "text": "Превръщането на Приморска Добруджа в самозалесяваща се гора и бурна плевелна растителност е стъпка към може би реализиране на идеята за проучване на шистов газ, което преди 3 години отново изкара хората на протест. В това се съмняват от БСП, става ясно от специална позиция на партията за забраната за икономически дейности в Крайморска Добруджа. Социалистите обявиха, че подкрепят протестиращите граждани за отмяна на заповедта в частта земеделие, гори и риболов. \nСпоред тях заповедта на екоминистър Нено Димов за тотална забрана на всички дейности по Северното Черноморие е скандална, тъй като освен строителството, се забранява и каквато и да е земеделска дейност, а също така и риболов на 15 км навътре в морето. От БСП изразяват несъгласието си със забраната на министър Димов към правото на стопаните да обработват земята, като успоредно с това той разрешава на всички инвеститори с разрешителни за строеж да осъществят проектите си. \n\"Утешенията на Димов, че земеделците ще получат компенсации е подигравка с тях, като се има предвид, че компенсациите не могат да бъдат повече от 26 лева на декар, и то ако има свободен ресурс\", категорични са от партията. Според левицата никога досега земеделието и риболовът не са заплашвали околната среда и местообитанията на птиците, както и никога земеделската дейност не е била проблем на околната среда.   \n", "date": "2017.08.07", "title": "БСП прозира в скандала интерес към шистовия газ "}
{"url": "http://duma.bg/node/150475", "text": "Неясноти за кои земи се отнасят ограниченията, липса на реални очертания на защитената зона, несъответствия с кадастралната карта са основните проблеми около защитената зона \"Комплекс Калиакра\". Това стана ясно след протестите на гражданите от Каварна, Шабла и Балчик и вчерашната среща на Бойко Борисов и министри с кметовете, НПО граждански организации и природозащитници. Дори и да бъде отменена заповедта на екоминистъра от 21 юли, основен проблем остава Интегрираният план, в който са истинските рестриктивни мерки. \nУправляващите хвърлиха вината на Тройната коалиция и пред гражданите изиграха ролята на жертви, след като в петък пратиха жандармерия на протеста пред общината в Каварна. \nНяма реални очертания на защитената зона. Това заяви вчера за ДУМА кметът на община Каварна Нина Ставрева във връзка със скандалите около защитената зона в \"Комплекс Калиакра\". Тя е категорична, че не е ясно за кои земи се отнася ограничението за различни дейности, нито къде се намират те, знае се само, че става въпрос за около 23 хил. дка земи. Междувременно става ясно, че има несъответствия с кадастралната карта, защото, когато са правени тези очертания, не е взет предвид начинът на трайно ползване на земите - дали е пасище, нива, урегулиран поземлен имот (т.е. за строителство). \nСтаврева обясни, че Заповедта на екоминистъра  Нено Димов от 21 юли, заради която в края на седмицата се вдигнаха на протест жителите на Каварна, Шабла и Балчик, касае само природното местообитание Понто-Сарматски степи. Освен това, не може да се каже, че министърът я е отменил, тъй като все още заповед за отмяна не е публикувана в Държавен вестник. Основният проблем не е в заповедта на министъра, която не засяга сектор рибарство, а в Интегрирания план за управление на Защитената зона \"Комплекс Калиакра\", според който се забранява риболовът на 430 кв. км в морето. \"Днес те разбраха, че сме чели, знаем за какво иде реч и не могат да ни заблудят\", коментира за ДУМА вчерашната среща на Бойко Борисов, Нено Димов и други министри с кметовете на трите добруджански общини и инициативни комитети за обсъждане на ситуацията в района след решението на Съда на ЕС за забрана на дейностите в териториите, включени в \"Натура 2000\", която се проведе във Варна. Борисов напълно очаквано хвърли вината на \"недалновидни и неправилни управленски решения, взети от правителството на Тройната коалиция и министър Джевдет Чакъров\" и на бърза ръка се оправда: \"Да се връщаме назад и да търсим кой е виновен е безсмислено. По думите му \"ще се наложи засегнатите собственици на земи, попадащи в защитената зона, да бъдат компенсирани чрез механизми на държавата и ЕС\". \nВъпреки че още през 2002 г. са очертани границите на \"Натура 2000\", през 2006 г. тогавашният кмет на Каварна Цонко Цонев е продавал терени, които са част от \"Натура 2000\", и са издавани разрешения за строежи. За имот от над 260 дка в землището на каварненското село Българево, например, се променя начинът на трайно ползване (НТП) от пасище, мера в \"посевна площ\" след съставен протокол от Службата по земеделие в Каварна. Цонев превърнал имота от публична общинска в частна общинска собственост без решение и уведомление на собственика - Общинският съвет. Според запознати \"същата операция се провежда и през 2008 г. с друг имот от 160 дка\" в същото село, което е на няколко километра от нос Калиакра. Така имотите, представени като частна общинска собственост пред Общинския съвет, се пускат за продажба и вече не са \"степ\". Въпреки жалбите от Общинския съвет и общински съветници прокуратурата в Добрич установява, че няма закононарушения. Подобни нарушения били извършени и на \"Белите скали\" за Каварненското голф игрище. ДУМА припомня, че с промяна на чл.25, ал.1 от ЗСПЗЗ от февруари 2007 г. мерите и пасищата стават публична общинска собственост и разпореждането с тях е прекратено (поне до промените в същия член през 2009 г.). \nВ края на миналата седмица, когато трябваше тихомълком да бъде обсъден Интегрираният план, стотици граждани от общините Каварна, Шабла и Балчик излязоха на протест пред общината в Каварна. Те се възпротивиха на заповедта на екоминистъра от 21 юли, която забранява строителството и земеделието в защитената територия \"Калиакра\". Местните се боят, че ще бъдат съсипани земеделието, туризмът и рибарството. В същото време природозащитници бяха категорични, че хората са подведени и не само че няма да им бъде отнет поминъкът, а идеята е той да бъде запазен, а не земеделските земи да се превръщат във ветроенергийни полета и да се застрояват с хотели. Борисов откри голф игрище, заради което България е осъдена \nСред десетте проекта, реализирани в защитената зона \"Комплекс Калиакра\", заради което България е осъдена от Съда на ЕС, е и \"Голф игрище и спа курорт\" на \"Трейшън клифс голф енд спа резорт\" АД, в землищата на селата Топола и Божурец. \nПрез юни 2011 г. Бойко Борисов прерязва лентичката на новия голф комплекс Thracian Cliffs (\"Тракийски скали\"), собственост на рекламния бос Красимир Гергов и неговия съдружник Георг Цветански. Тогава премиерът коментира, че \"изграждането на голф комплекса е една много добра инвестиция, с грижа към природата, на уникално и красиво място\" и че \"с предстоящото изграждане на четирилентов скоростен път Варна-Шабла-Констанца, ще бъде улеснен достъпът до региона, за да може той да се развива\". На същото откриване Борисов заявява, че започва процедура за концесиониране на бившото летище край Балчик, за да идват чартъри с голфъри. \nВ края на 2009 г. природозащитници протестират, че част от земята попада в \"Натура 2000\", но в началото на 2010 г. Красимир Гергов декларира, че ще върне 138,5 дка земя, придобита от държавата, чрез замяна, ако управляващите гарантират, че няма да се допусне незаконно строителство върху нея. Заменката е направена чрез фирма \"Про Консулт 2004\" е сред 47-те, за които Брюксел заплаши България със санкция от поне 50 млн. евро за незаконно предоставяне на държавна помощ. \nПредмет на Решението на Съда на ЕС са и ветрогенераторите. Те са общо 101, от които 86 са в границите на защитената зона \"Калиакра\", а 15 - извън нея.   \n", "date": "2017.08.07", "title": "Властта маже след скандала в Калиакра"}
{"url": "http://duma.bg/node/150453", "text": "Петима младежи пострадаха при тежка катастрофа, станала вечерта в събота между хижа Синаница и Кресна. Автомобилът е излязъл от пътя и е паднал в близо 70-метрово дере. В колата са пътували петима младежи между 25 и 30 години. Те са настанени в болница, а трима са в тежко състояние с опасност за живота. \nДвижението по АМ \"Хемус\" около 385 км бе ограничено в двете посоки, заради обърнат ТИР и разпиляно зърно. Катастрофата вчера сутринта между два тира, като единият се е обърнал и товарът от житни култури се е разпилял по пътя. Инцидентът се е случил в района на с. Ветрино, община Провадия. Шофьорът на единия товарен автомобил е откаран в болница. \nПри друга катастрофа 55-годишна жена загина в събота вечерта край Бяла Слатина. Челно са се сблъскали лек автомобил \"Опел\" и товарен автомобил \"Ивеко\". Загинала е жената, управлявала опела. Най-тежко е състоянието на нейна 29-годишна спътница. 32-годишният шофьор на камиона  също е в болница със счупен таз. Леко пострадал е и спътникът му, но е отказал медицинска помощ.   \n", "date": "2017.08.07", "title": "Загинал и много ранени при тежки катастрофи през уикенда"}
{"url": "http://duma.bg/node/150454", "text": "С няколко големи пожара в страната се бориха огнеборците през почивните дни. Най-големият бе  между бургаските села Изворище и Миролюбово и квартал Банево. В гасенето му се включиха и 65 военнослужещи от Сливен и Ямбол, както и вертолет на военновъздушните сили. В района бе обявено и частично бедствено положение.   \nСпоред комисар Васил Василев от противопожарната служба в Бургас пожарът е тръгнал от три малки огнища в деретата. Към обяд от пожарната обявиха, че огънят е локализиран. Пожарни коли обаче останаха на мястото, за да са в готовност, ако  пожарът пак пламне.  \nВ събота пожар обхвана и монтанското село Славотин. 14 къщи са пострадали от огнената стихия, която е тръгнала от стърнища и ниски треви, но поради силния вятър пламъците са обхванали и част от намиращите се в близост няколко къщи, повечето от които безлюдни. В една от тях имало живеещи, които навреме са успели да излязат от сградата. Няма пострадали хора, но е изпепелена напълно къщата на 76-годишния дядо Цоло. \nЗа кратно време се запали и депото за твърди битови отпадъци край Цалапица, Пловдивско. Сигналът за пожара е подаден в 6,12 ч. вчера сутрин. Един екип от пожарната в Стамболийски е изгасил огъня. Изгорели са отпадъци на около 70 квадратни метра.   \n", "date": "2017.08.07", "title": "Пожари пламнаха в страната"}
{"url": "http://duma.bg/node/150455", "text": "Прокуратурата повдигна обвинение на директора на Столичната здравноосигурителна каса (СЗОК) д-р Биляна Пенева-Стоянова. Тя ще отговаря за три случая, в които принуждавала свои подчинени да попълват неверни данни в протоколите след проверки на определени болници. \nВ един от тях Пенева накарала служител да завиши неправомерно леглата в болница \"Софиямед\" - част от веригата болници \"Пълмед\", \"Бургасмед\", собственост на Михаил Тиков. Случаят е от 15 май м.г. В друг случай - от октомври 2016 г., Пенева наредила да се преправи протокол от проверка в МБАЛ \"Сердика\" в София, като бъде намален броят на увеличените хоспитализации на 7 души. Пенева принудила служителя да състави нов протокол със същия номер, в който бъде записано, че в болницата има само 2 случая на надвишени 12 хоспитализации. Съгласно алгоритъма на КП№298 НЗОК заплаща само 12 хоспитализации. \nТретото обвинение е за случай от 7 юни т.г., когато Пенева, злоупотребявайки с власт, принудила служител вместо реалната проверка в \"Специализирани болници за рехабилитация - Национален комплекс\" ЕАД, филиал Банкя, да състави нов протокол, в който да отрази неверни обстоятелства, според които резервационната система е същата като лист на чакащи. \nКакто ДУМА писа, на заседанието на Надзорния съвет на НЗОК от 21 юни 2016 г. е взето решение управителят на НЗОК Глинка Комитов да освободи от длъжност директора на СЗОК. Петима от 9 надзорници гласуват \"за\", въздържа се Тома Томов от КТ \"Подкрепа\". От стенограмата се разбира, че предложението за отстраняване на Пенева е направено от зам.-министър Ваньо Шарков и на предходното заседание, но било отклонено от председателя на НС на НЗОК. \"Няколко поредни заседания се занимаваме с този въпрос, няколко поредни заседания поканихме директора да даде обяснения...\", казва Шарков, а Комитов му отговаря: \"Това дали ще предприема е друго нещо, ако считам, че е незаконосъобразно\". \nВ последния работен на парламента депутатите от БСП Христо Проданов и Богдан Боцев представиха на министъра на здравеопазването данни за конфликт на интереси на Пенева. Както ДУМА писа, от март т.г. дъщерята на Пенева Кремена Берова е упълномощена от директорката Първа АГ-болница \"Св. София\" д-р Гергана Коларова да представлява болницата пред НЗОК, СЗОК, МЗ и всички други държавни и общински институции за изпълнението и отчитането на дейностите по сключените договори. \"Дъщерята на д-р Пенева подписва заповедите за извършване на проверки на \"Св. София\", назначени от директора на СЗОК (т.е. от майка й). Подписва фактурите и спецификациите, с които болницата фактурира дейността си през Районната каса, респективно на своята майка\", коментира Проданов. Тогава министър Николай Петров заяви в отговор на парламентарното питане, че \"управителят на НЗОК не бил констатирал нарушения на трудовите задължения на директора на СЗОК, тежестта на които да доведат до освобождаването й от заеманата длъжност\". Но след като Проданов изнесе данните за конфликт на интереси, Петров обеща да провери случая. \n\"Днес, след като вече е налице обвинение за системни тежки нарушения и злоупотреба с власт от страна на Биляна Панова, възниква въпросът кой и защо е \"упражнявал закрила\" над нея и не е допуснал да бъде изпълнено решението на Надзорния съвет на НЗОК?\", коментира Проданов.   \n", "date": "2017.08.07", "title": "Директорката на Столичната здравна каса обвиняема за принуда"}
{"url": "http://duma.bg/node/150462", "text": "Отмяната на клас \"прослужено време\" ще бетонира заплатите и ще увеличи опашката на Терминал 2. Това мнение изрази омбудсманът Мая Манолова вчера. Скандалът между синдикати и работодатели е пример за това как не трябва да се води диалог, смята Манолова. Омбудсманът е категорично против отмяната на допълнителното възнаграждение за прослужено време, защото по думите й хората са достатъчно бедни. \nОтносно двете предложения на Манолова - да се забрани прехвърляне на фирми, преди да са си изчистили задълженията към работниците и да стане по-работещ фондът, подкрепящ работници от фалирали предприятия, тя коментира, че депутатите са направили една парламентарна комисия, с която са \"изяли\" една цяла парламентарна сесия. \nНа първо четене народните представители са приели голяма част от предложенията й, но според Манолова по двете най-важни предложения все още няма парламентарен консенсус. Тя посочи едно от тях, а именно предложението фонд \"Гарантирани вземания на работниците и служителите\" да заработи ефективно. \"Там трябва да бъде удължен един срок, така че тези 250 млн., които са във фонда и които си ги стискат работодателите, да станат използваеми\", каза Манолова.   \n", "date": "2017.08.07", "title": "Мая Манолова: Отмяната на прослуженото време ще увеличи опашките на Терминал 2"}
{"url": "http://duma.bg/node/150452", "text": "Строителната компания НИКМИ загради в събота част от зелената площ на ъгъла на булевардите \"П.Ю.Тодоров\" и \"И.Е. Гешов\" в столичния кв. \"Стрелбище\", където възнамерява да построи 43-етажен небостъргач.  \nВ събота сутрин жителите са били изненадани от пристигането на багер и екип на НИКМИ в района. Работниците са започнали да заграждат терена, придобит от фирмата чрез заменка, одобрена от Общинския съвет през 2007 г. Те отново се събраха на спонтанен протест и спряха пълното заграждане на терена.  \nМестните хора протестираха още преди месец срещу проекта, станал възможен благодарение на вратички в законите за застрояване, а Столичната община бе обещала да преговаря с инвеститора за друг терен.  \nВ събота компанията получи предписание да разчистят терена от другата страна на ул. \"Майор Първан Тошев\", който също е техен и от години е обрасъл. \nНебостъргачът би трябвало да изникне върху парцелите от двете страни на \"Първан Тошев\", точно на ъгъла на кръстовището на бул. \"България\" до подлез и спирка на градския транспорт. Той противоречи на приетия през 2009 г. Общ устройствен план и на редица строителни норми, част от които обаче са заобиколени чрез вратички в ЗУТ. След дълга съдебна битка Върховният административен съд обаче реши, че правото е на страната на инвеститора, поискал да строи две години по-рано. Главният архитект Здравко Здравков отказва да издаде разрешение за строеж.   \n", "date": "2017.08.07", "title": "Строител на спорен небостъргач загради терена си "}
{"url": "http://duma.bg/node/150450", "text": "Центърът за градска мобилност ще си купи на лизинг 60 неупотребявани автомобила. Столичното общинско дружество е обявило обществена поръчка на стойност 1,5 млн. лева без ДДС. 50 от колите трябва да са тип \"ВАН 1+1 места\", а останалите 10  - тип \"хечбек, клас В 4+1 места\".  Освен това автомобилите трябва да са с платени застраховки \"Гражданска отговорност\" и \"Автокаско\" за първата година, както и с всички платени данъци МПС за текущата година и такса регистрация в КАТ, пише още в заданието на обществената поръчка. \nСрокът за изпълнение на договора е до 60 месеца.    \n", "date": "2017.08.07", "title": "ЦГМ си купува 60 автомобила за 1,5 млн. лева"}
