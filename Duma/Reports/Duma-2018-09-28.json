{"url": "http://www.duma.bg/node/176058", "text": "Занапред пътищата у нас вече ще се проектират съгласно прогнозната интензивност на движението за период от 30 години. Това предвижда новата Наредба за проектиране на пътища, която е обнародвана в \"Държавен вестник\". Тя заменя старата от 2000 г., където такова изискване нямаше. С новата наредба се въвеждат редица изисквания към безопасността на пътното платно. За първи път се въвежда и изграждането на \"зелени\" мостове и виадукти за безопасното преминаване на животните. Целта е да намалеят катастрофите и жертвите на пътя. Наредбата ще бъде задължителна при проектирането на нова инфраструктура, както и при основен ремонт или реконструкция на съществуващата мрежа. \nС нея се увеличават изискванията за отводняване на пътното платно. Целта е да се избегне събирането на вода и създаването на условия за \"аквапланинг\", посочват от Министерството на регионалното развитие и благоустройството (МРРБ). Това беше една от причините за тежкия пътен инцидент край Своге в края на август, при който загинаха 17 души. В участъците с по-сложно движение ще се поставя осветление с цел осигуряване на по-голяма видимост и безопасност. Изискването се отнася за пътните възли на автомагистралите и скоростните пътища, както и за пътните възли и кръстовищата на първокласните пътища. Решението за прилагане на тази мярка ще се взима след технико-икономическа обосновка. \nС новата наредба се дава по-голяма свобода при определяне на проектна скорост за всеки клас път в зависимост от транспортните функции и особеностите на терена, посочват от МРРБ. Ако автомагистралата минава през равнина, проектната скорост е 140 км/ч, при хълмист терен - 130 км/ч, а при планински - 120 км/ч. При тежки теренни условия автомагистралите могат да се проектират с проектна скорост от 100 км/ч, а скоростните пътища с проектна скорост 90 км/ч. За първокласните пътища е посочена максимална допустима проектна скорост от 100 км/ч. Проектната скорост е различна от максимално допустимата скорост на движение, определена в Закона за движение по пътищата, но не може да я надвишава. \nКрай магистралите и пътищата ще бъдат създадени зони за безопасност. Целта е при излизане на моторното превозно средство от пътното платно да се избегнат тежките последици за шофьора и пътниците от удар в стълбове, стени, сгради и други препятствия, или последствията за трети лица, които се намират на крайпътните паркинги, площадките за отдих, пешеходните площи и др. \nОбхватът на зоната ще се определя в зависимост от класа на пътя и допустимата максимална скорост на движение за автомобилите. Край магистралите тя трябва да е с ширина 16 м при допустима максимална скорост от 140 км, за скоростните пътища - 13 м при допустима максимална скорост 120 км/ч. При първокласните, второкласните и третокласните пътища са предвидени 8 метра. Ширината може да е и по-малка, ако в даден участък са въведени местни ограничения на скоростта. В наредбата са категоризирани и опасностите. С най-голям риск за пътуващите в моторните превозни средства са стълбовете, дърветата, шумозащитните и подпорните стени, бетонните елементи и други. Опасност от тежки травми крият също реките и окопите с дълбочина по-голяма от 1 метър. Наредбата предвижда в зоната за безопасност да се избягва проектирането на рискови елементи и съоръжения. А ако това е невъзможно, те трябва да бъдат обезопасени съгласно стандартите.   \n \t\n", "date": "2018.09.28", "title": "Пътищата ще се проектират за 30 г. напред "}
{"url": "http://www.duma.bg/node/176059", "text": "Автобусните превозвачи се обявиха против плащането на тол такси, когато извършват превози по пътищата от националната транспортна схема. Според тях така те извършват обществена услуга по сключени договори, възложени с обществени поръчки, и нямат право да променят цената. Това стана ясно по време на срещата на новия транспортен министър Росен Желязков с депутатите от парламентарната комисия по транспорт и представители на бранша. От 16 август 2019 г. превозните средства над 3.5 тона ще плащат тол такси за изминато разстояние. Техният размер обаче все още не е ясен. През октомври Световната банка ще обяви предложението си за тол таксите, а решението за размера им ще бъде взето от правителството по-късно, каза Светослав Глосов, председател на управителния съвет на Агенция \"Пътна инфраструктура\". \nПревозвачите се оплакаха, че още нямат яснота за цените на тол таксите и не могат да планират разходите си за следващата година. Освен това съгласно подписаните договори нямат право да увеличават цената на билетите заради спечелените обществени поръчки. Посочиха и, че имат задължение да возят на преференциални цени 12 категории пътници по наредба от 1991 г. Сред тях е безплатен превоз на деца и военноинвалиди, по-ниски цени на билетите за ученици и пенсионери. За това те получават компенсации от държавата, но те не покривали разходите. Транспортният министър Росен Желязков и депутатите обаче подминаха с мълчание това тяхно искане. \"Следващата седмица в парламента ще бъдат внесени промени в Наказателния кодекс и затова настояваме заедно с тях да бъде внесено и искането ни нерегламентираният превоз на пътници да се криминализира и да бъде част от наказателния процес, тъй като заема застрашителни размери\", каза Магдалена Милтенова, която е председател на Браншовия съюз за стопанска инициатива в транспорта и новосформираната Конфедерация на автобусните превозвачи. Тя постави на дневен ред и темата за въвеждането на колани в автобусите и въвеждането на видеорегистратори. Решението за това бе взето след катастрофата край Своге, при която загинаха 17 души. Ние подкрепяме инициативата на правителството да бъдат обезопасени пътниците, пътищата, автобусите, но има много неизвестни. Според нас има и допуснати технически грешки в Закона за автомобилните превози през Закона за пътищата. Трябват спешни промени да се направят в тези текстове, заяви Милтенова. \nПредседателят на Национално сдружение на автобусните превозвачи Васил Пиронков подчерта, че поставянето на колани не е вменено в закон. \"В Закона за автомобилните превози и Закона за движение по пътищата трябва да се направят малки технически промени, защото автобусите от клас А1 и 2 в момента се произвеждат без колани, тъй като те са предвидени с право за превозване на правостоящи. Няма как просто в България да бъде въведено нещо, което се противопоставя, включително за производството на нови превозни средства и тяхната регистрация в ЕС. Друг проблем е техническото поставяне на предпазните колани. Ние не сме против, но не смятам, че произведени средства преди 2007 г., когато това никъде и към момента в Европейската общност не е въведено със закон поставяне на такива колани. Ще има противоречие какви трябва да бъдат коланите за различните превозни средства\", обясни Пиронков. \nОт изказването на представителите на бранша стана ясно, че те нямат намерение да монтират колани в стари автобуси, произведени преди 2007 г., заради множеството неясноти в закона и липсата на информация. Противоречива е и информацията за това колко автобуси трябва да монтират колани. Превозвачите цитираха данни на КАТ, според които регистрираните автобуси у нас са около 30 000. От тях около 5000 са произведени след 2007 г. и са оборудвани с колани. Не е ясно от останалите автобуси колко трябва да поставят. Говори се за около 8000, но това ще стане ясно при регистрацията им.   \n \t\n", "date": "2018.09.28", "title": "Автобусни превозвачи отказват да плащат тол такси  "}
{"url": "http://www.duma.bg/node/176060", "text": "От началото на тази година има одобрени 15 инвестиционни проекта по Закона за насърчаване на инвестициите на стойност над 700 милиона лева, от които се очакват над 1300 работни места. Това съобщи министърът на икономиката Емил Караниколов при първата копка на строителството на нов завод за автомобилни кабели край Плевен.  \nМинистърът допълни, че в момента в процес на сертифициране са 65 проекта за над 1 милиард лева и за над 4500 работни места. Важното е, че тези инвестиции са в производствения сектор и във високите технологии - два от сертифицираните проекти са за Северна България, отбеляза Караниколов. Той уточни, че в началото на следващия месец ще бъде обявена още една голяма, важна инвестиция за България, а до края на годината - още една, отново в Северна България. \nМинистърът на икономиката благодари на инвеститорите от Германия, които са избрали Плевен в сериозна конкуренция от други страни и увери, че българската държава ще помага това да е най-печелившата инвестиция от 32 млн. евро. Най-важното за региона е, че тя ще открие 2000 работни места, ще подобри ефективността на пазара на труда, което означава по-добри доходи, подчерта министър Емил Караниколов. \n    \n \t\n", "date": "2018.09.28", "title": "Започна строителството на завод за автомобилни кабели край Плевен"}
{"url": "http://www.duma.bg/node/176062", "text": "Да се въведат прогресивен данък и по-високо облагане на капитала и имуществото, препоръчва Световната банка в доклад за разпределението на доходите в Европа и Централна Азия. Мерките са предложени срещу нарастващото неравенство между хората на база доходите, което е основна тема на доклада. Все по-голямо ставало разделението между тези, които успяват да се възползват от новите икономически възможности, и тези, които остават на заден план. Същевременно големи групи все още имат доходи на средна класа, но не и нейната икономическа сигурност. \n\"Няколко държави в Централна и Източна Европа въведоха плосък данък на личните доходи - започвайки от Естония през 1994 г., която бе последвана от България, Чешката република, Унгария, Латвия, Литва, Румъния и Словакия\", посочва Световната банка. Според нея тази политика е повлияла негативно върху вертикалното неравенство на разпределението на доходите и още повече върху хоризонталното неравенство между отделните групи. Например средните нива на данъците в България, Унгария и Полша бяха значително намалени за спечелилите от разместването професии, докато средните данъци бяха намалени в по-ниска степен или останаха непроменени за работници, при които търсенето спада, гласи още докладът. В Унгария младите между 18 и 24 г. плащали 26% данъци през 2007 г., а през 2014 г. те скачат до 34 на сто. През последните години данъчните системи били най-неблагоприятните за младите в Централна и Източна Европа, докато в Южна и Западна Европа те компенсират влошаването на доходите. \nСветовната банка критикува политиците и за това, че няма защита чрез промяна в данъците и трансферни политики за уязвимите работници. Подкрепата за домакинствата, които разчитат само на един източник на доход, е намаляла. От друга страна, се оказва помощ на домакинствата с повече от един, осигуряващ средства, или с няколко пенсионери, които имат по-голяма икономическа сигурност. Преди две седмици на дискусия, организирана от КНСБ за отмяна на плоския данък, Горанов бе категоричен, че няма достатъчно убедителна теза, че въвеждането на прогресивно облагане ще реши проблемите с неравенството. \nЗа преодоляването на тези предизвикателства освен по-високи данъци за богатите Световната банка препоръчва насърчаване на гъвкавостта на пазара на труда и продължаване на защитата на всички видове трудови договори. Тъй като капиталът е съсредоточен върху по-малък дял от населението, данъкът върху него би могъл да повиши прогресивността на системата и да се намали неравенството между икономическите групи. Това обаче трябвало да стане чрез координация между отделните държави, тъй като капиталите станали мобилни в ерата на глобализацията. В тази връзка се предлага и въвеждането на регионални или глобални данъци \nОсвен това държавите трябва да потърсят универсален подход при предоставянето на социални помощи, осигуровки и други основни услуги, гарантиращи добро качество на живот. В доклада се обръща внимание на пенсионните системи, които в момента не предоставяли адекватна защита за хората, които са работили в по-нестандартни форми на заетост, които са имали неофициална работа или не са работили изобщо. \nПредложен е и минимален пакет за предотвратяване риска от бедност, който да се предоставя от правителствата. Той трябва да включва застраховка срещу риск от необратими заболявания, наранявания, загуба на работа и други шокови ситуации, които могат да доведат домакинствата до бедност. Този пакет трябва да е за всички граждани и да се финансира чрез общи данъчни приходи, като така ще се избегне зависимостта от наличието на трудови отношения и работна заплата. Освен това според банката трябва да се прекъсне зависимостта между заетостта и социалните осигуровки. Това ще даде смелост на хората да излязат на пазара, за да търсят по-добра работа, без да се страхуват, че ще загубят осигуровките си. Препоръчва се и въвеждане на образование, в което да се придобиват когнитивни и социално-емоционални качества, както и развиване на дуалното обучение. Неравенствата сред отделните географски региони също са се увеличили в последните години. Основният определящ фактор за това е разликата в качеството на образованието - между различни социално-икономически групи, както и между селските и градските райони. Световната банка дава за пример България и Молдова, където разликата между учениците в двата вида населени места се равнява на две години в училище.   \n \t\n", "date": "2018.09.28", "title": "Световната банка се обяви срещу плоския данък"}
{"url": "http://www.duma.bg/node/176061", "text": "Председателят на Асоциацията на индустриалния капитал в България Васил Велев обяви пред БНР вчера, че ръководството на бюджетната комисия в парламента,  т.е. депутати от ГЕРБ, защитават лобистки текстове в промените на данъчните закони. Става дума за одиторите, които натоварват прекомерно малкия бизнес, на който се предлагат услуги, от които бизнесът няма нужда: \"Паразитират! Като кърлежи са се впили в малкия бизнес и смучат от него. Това беше вкарано между две четения от лобито на одит и вече втора година не се поправя тази въпиюща несправедливост, коментира Велев.  Тъй като управляващите са отказали да въведат предложенията за промени, направени от бизнеса, пакетът с данъчни закони не е подкрепен на експертно ниво и ще бъде разглеждан обстойно в Националния съвет за тристранно сътрудничество. \nГражданите ще плащат по-високи местни данъци след промените в данъчното законодателство догодина, обясни Велев. Според него възможността за данъчно облекчение само за едно основно жилище ще прекрати много некоретни практики, но ще натовари с допълнителни данъци собствениците на повече от един имот. \n    \n \t\n", "date": "2018.09.28", "title": " Бизнесът: ГЕРБ защитава лобистки текстове в законите "}
{"url": "http://www.duma.bg/node/176057", "text": "Силен и устойчив ръст на потребителското кредитиране, сочи статистиката на БНБ. Четири месеца поред - от май до август тази година, растежът на банковите заеми за потребление на годишна база е около 15%, което е нечувано високо ниво за последните години. \nНяколко години поред банковото кредитиране за домакинствата беше силно свито и на практика се намираше в точката на замръзване. В началото на 2017 г. започна раздвижване на пазара, но чак това лято се отчете чувствителен растеж в потребителския сегмент. При жилищните кредити също има сравнително висок ръст - около 9% на годишна база, става ясно още от данните. Така общо кредитите за домакинствата бележат растеж от 10% два поредни месеца - юли и август 2018 г. \nВ края на август потребителските кредити възлизат на 8.9 млрд. лв., което е с около 100 млн. лв. повече от юли, но с 1.2 млрд. лв. повече от август 2017 г. Жилищните кредити в края на август са 10.15 млрд. лв., което е с около 100 млн. лв. повече от юли и с около 900 млн. лв. повече от същия месец на предходната година. През последната година банковите кредити за домакинствата са нараснали с около 2 млрд. лв., става ясно от статистиката на БНБ. \nРъстовете във фирменото кредитиране са доста по-слаби - около 3-4% на годишна база. Към края на август заемите за бизнеса достигат 32.5 млрд. лв. Има обаче силен ръст на фирмените депозити - 14% на годишна база към август 2018 г. Общият им обем достига 23.9 млрд. лв. \nПрез следващите месеци обаче негативно върху растежа на кредитирането може да повлияе планираната нова мащабна проверка на активите на банковия сектор у нас. Тя ще се прави от Европейската централна банка (ЕЦБ) по повод кандидатурата на България за членство в Банковия съюз на ЕС. Подготовката на проверката трябва да започне всеки момент, а реалното й извършване най-вероятно ще е в началото на 2019 г. Спестяванията на домакинствата растат, но по-умерено - със 7.6% на годишна база до 49.6 млрд. лв. в края на август. \nЗа разлика от обемите на кредитирането все още няма отчетлива тенденция към вдигане на лихвите. Засега банкерите твърдят, че покачването на процентите ще се отложи за 2019 г. \n    \n \t\n", "date": "2018.09.28", "title": " Рекорден  скок на потребителските кредити за година"}
{"url": "http://www.duma.bg/node/176071", "text": "Остри критики към изпълнението на бюджета на София за миналата година отправиха общинските съветници от БСП към управляващите. На вчерашната сесия на СОС бе отчетен най-важният финансов документ на града. От ГЕРБ побързаха да се похвалят с изпълнение от 91%, но от БСП ги обориха, че числото е подвеждащо, защото не включва средствата по оперативните програми. По тях изпълнението е едва 48% процента, обясни Иван Таков от БСП. Така реално София не е събрала 100 млн. лева от заложените приходи за 2017 г. \nСпоред Таков преизпълнение на бюджета има в сфери, където Столичната община не е ангажирана пряко в събирането на приходи като например от данъка за възмездно придобиване на недвижимо  имущество, който хората, купили имоти, така или иначе плащат. Там, където се изисква да се приложи усилие от страна на кметството, нещата са различни, заяви общинският съветник и даде за пример приходите от общинските пазари, които са изпълнени на 83% и от глоби и санкции, където процентът е едва 88 и общата събрана сума от тях е дори по-малка от 2016 г. \nВ разходната част цифрите не са много по-различни. Обявената за приоритет област сигурност е с изпълнение едва от 60 на сто, а жилищното строителство и благоустройство - 85%. Искахме повече пари за уличната мрежа, а сега какво се оказва, че са използвани само 70 на сто от заложените средства, коментираха още социалистите. Всичко това ние го предвидихме преди по-малко от година, а вие ни се смяхте, обърна се Таков към мнозинството от ГЕРБ. \nС критики към управляващите продължи и Милка Христова от групата на БСП. Тя припомни, че при приемането на бюджета в началото на годината ГЕРБ са афиширали широко какво обещават да направят, а сега неглижират отчета за свършеното и гледат да го приемат набързо. Тя обвини групата на ГЕРБ, че ще опитва да скрие колко са реално дивидентите от общинските търговски дружества, като е събрала приходите за две години и се хвали със 102% изпълнение, а реалният процент е 62% за 2017 г. \nОт БСП за поредна година отчитат затвърдената тенденция да не се изпълнява инвестиционната програма и от заложените 435 млн. лева, които са една трета от целия общински бюджет, са усвоени едва 57 на сто. При това няма никакъв анализ, защо се е случило това, коментира възмутено Христова. Тя бе категорична, че София продължава да се развива на две скорости, като крайните квартали остават занемарени за сметка на центъра. \n    \n \t\n", "date": "2018.09.28", "title": " София със 100 млн. лева по-малко приходи от обещаното  "}
{"url": "http://www.duma.bg/node/176070", "text": "Рестрикции за уличните музиканти въвежда Столичната община. Те вече ще могат да се изявяват на строго определени места след разрешение на районния кмет, а след това и с позволението на кмета Йорданка Фандъкова. Това решиха общинските съветници вчера с приемането на дългоочакваната Наредба за обществения ред. Тя се обсъжда от повече от година, но заради непрекъснати критики, бе променяна и отлагана неколкократно. Така от първоначалните 30 страници с текстове, тя драстично намаля до 6 страници правила.  \nНай-обсъждани бяха ограниченията, които се въвеждат за уличните музиканти, както и възможните проблеми, които ще имат хората, свирещи на музикални инструменти в домовете си. Тези текстове бяха сериозно разкритикувани от Венци Мицов от \"Политическа група 5\". Който свири на кларинет в събота, трябва ли да иска разрешение от общината, попита той и се възмути, че се приравнява шум от бормашина и звук от музикални инструменти. \"Малкият Иванчо, който се готви за конкурс по тромбон, и чичо Георги с флекса, са нещо различно\", категоричен бе Мицов.  \nОбщинските съветници от БСП се въздържаха от подкрепа на наредбата. Лидерът на групата Калоян Паргов призова към повече контрол по изпълнението на новите правила. Той настоя и да се отделят повече средства за видеонаблюдение. Според Паргов поставянето на камери във всеки вход на жилищните блокове ще струва около 1000 лева, а в бъдеще видеонаблюдението би могло да е свързано директно с полицейските управления. Така няма нужда да се правим на герои от \"Ну погоди\" и патрулките да харчат пари за бензин, като обикалят около блоковете, коментира още Паргов.    \n \t\n", "date": "2018.09.28", "title": " Ограничават местата за изява на уличните музиканти "}
{"url": "http://www.duma.bg/node/176024", "text": "Екип от кулинарни експерти след броени дни се захваща с предварителните кастинги за петия сезон на хитовото шоу \"MasterChef\", което се излъчва по bTV. Специалистите ще търсят хоби-готвачи, които винаги са искали да станат част от приключението в най-голямата кухня на България, но не са се осмелили. \nПодборът ще се състои на 13 октомври във Варна (х-л \"Аква\", ул. \"Девня\" 12 А,), на 20 октомври в Пловдив (Дом на културата \"Борис Христов\", ул. \"Гладстон\" 15) и от 26 до 28 октомври в София (\"Бест уестърн хотел експо\", бул. \"Цариградско шосе\", 7-11 км). Времевият интервал на прослушванията и за трите града е от 10,30 до 18 ч. \nВсеки, който желае да спечели шанса да се бори за престилка, престижната титла \"MasterChef на България\" и голямата награда от 100 000 лв., може да се запише за предварителен кастинг. След това трябва да поднесе на професионалните готвачи своя специалитет, с който мисли, че ще се представи най-добре, и да го сервира в най-подходящата за него чиния. Одобрените участници ще прекрачат прага на шоуто, за да изпитат кулинарните си възможности с много изненадващи предизвикателства и в компанията на топ гурме професионалисти. Повече информация има на: \nи на тел. 0885 24 68 34   \n \t\n", "date": "2018.09.28", "title": " Започват кастингите за хитово кулинарно шоу"}
{"url": "http://www.duma.bg/node/176072", "text": "Митинг-поклонение на мемориален комплекс \"Септемврийци\" в местността Томин мост, община Криводол се организира днес от 17:00 ч. Организатор на честването е Общинският съвет на БСП в Криводол с участието на всички общини от област Враца. Към честването ще се присъединят и делегации от областите Монтана, Видин и София. \nТази година се навършват 95 години от първото в света антифашистко въстание. Подвигът на септемврийци е едно от най-забележителните събития в историята на България и на левицата ни. Героичните събития от 1923 г. са ярък израз на волята на българското общество за свобода и социална справедливост. На 26 септември 1923 г. се води последният, неравен бой между въстаници и редовна армия, завършил с гибелта на антифашистите и позора на монархофашистката власт. \n    \n \t\n", "date": "2018.09.28", "title": "В Криводол почитат подвига на септемврийци"}
{"url": "http://www.duma.bg/node/176063", "text": "Има нужда от държавна грижа за малките населени места - във всяко населено място да има медицинско лице, полицай, училище, детска градина и добра транспортна мрежа. Тези искания отправиха гражданите на гр. Бяла, Варненско, към народните представители от ПГ \"БСП за България\" по време на представянето на \"Визия за България\". Те подчертаха, че друг важен за тях проблем е да се извърши комасация на земята. \nНародният представител Донка Симеонова заяви, че \"Визия за България\" е грижа за всеки човек и се стреми да отговори на тези проблеми на българските граждани. В сферата на образованието тя подчерта, че левицата иска съвременно и достойно образование, мислещи ученици и мотивирани учители. Искаме децата ни да учат в България и да се реализират тук, каза още тя. \nНародният представител Тодор Байчев заяви, че по отношение на сигурността в момента  правителството търпи сериозна критика. Ние сме за промяна на модела на работа на МВР и повишаване на потенциала и квалификацията на служителите, с цел справяне с криминогенната обстановка. Справяне с дребната битова престъпност, която е бич за нашето общество, каза още той. Депутатът Румен Георгиев подчерта, че България има нужда от нова цялостна селскостопанска политика, политика за поземлените отношения и ефективното разпределение на евросредствата в сектор \"Земеделие\". Държавата трябва да създаде стимули и механизми за насърчаване на отглеждането на земеделски култури и преработка на първични продукти с висока добавена стойност, коментира той. Депутатът Чавдар Велинов заяви, че основната цел на Визията е да смени порочния модел на управление. По думите му това може да стане като се променят основните сфери, касаещи живота на хората. \n\"Визия за България\" е разговор за бъдещето на страната ни, каза Вяра Емилова, член на ИБ на НС на БСП в гр. Девня при представянето на документа. Тя подчерта, че цел на пътуването на народните представители из страната е да се направят и регионални визии. Емилова призова присъстващите да помогнат заедно да се изготви и визия за Девня. \n    \n \t\n", "date": "2018.09.28", "title": "Държавна грижа за малките населени места"}
{"url": "http://www.duma.bg/node/176074", "text": "Парламентът не успя вчера да събере кворум от 121 народни представители, за да започне работа и пленарният ден се провали. Парламентарният шеф Цвета Караянчева даде 10 минути толеранс да дойдат на работа позакъснелите депутати. След почивката се оказа, че само 94 парламентаристи са в залата. Не успя и третият опит, при който се оказа, че едва 106 от тях са посегнали към  пултовете. В залата присъстваха депутати от БСП и ДПС, които обаче не се регистрираха. Това принуди парламентарният шеф Цвета Караянчева да обяви, че следващото заседание ще е в петък. Припомняме, че в четвъртък НС трябваше да гласува окончателно дълго забавените промени в Закона за лекарствените продукти в хуманната медицина с мерки срещу износа на медикаменти при недостиг, промени в Закона за местното самоуправление и в Закона за правната помощ. \nНесъстоялото се пленарно заседание ядоса Караянчева и тя заплаши отсъстващите депутати със санкции и ще им бъдат отнети 2/3 от заплатата. Тези обаче, които са били в командировка и имат уважителни причини, няма да бъдат наказани, уточни тя.  \nЗам.-председателят на НС и депутат от \"Обединени патриоти\" Явор Нотев подчерта, че имало депутати от опозицията, които са били в залата, но не са се регистрирали. Според него това е саботаж, а политическият сблъсък трябвало да бъде по-изискан и на ниво. \nПредседателят на групата на ГЕРБ Цветан Цветанов призна, че 10-12 депутати от ГЕРБ са в командировка. Той обвини БСП в липса на политически аргументи, забравяйки, че когато бяха в опозиция, народните представители от партията му редовно проваляха кворума. \nС аритметичното мнозинство на ГЕРБ държавата върви по инерция, защото няма ясна програма за развитие, коментира пред журналисти лидерът на ДПС Мустафа Карадайъ. Той подчерта, че в момента ситуацията в страната не е добра. \"Инфлацията е факт, виждаме и ще усетим и по джоба си увеличението и на природния газ, и ред процеси, които произтичат оттам. Но за чисто политическата конфигурация бих могъл да кажа, че преди година и половина ГЕРБ се отказа да има ясна програма за развитие на страната, зад която да има мнозинство в НСУ, припомни той. Ако ми кажете за кой приоритет на страната каква цел имаме и в какви срокове и какви действия правим, ще се съглася да ги обсъждаме\", категоричен е Карадайъ. \nОт \"Воля\" пък излязоха с поредната си декларация. Според депутатите на Веселин Марешки грижата за гражданите трябва да се дoказва с пълноценна работа в пленарната зала, а не се правят циркове и с процедурни хватки да се проваля работата на НС. \n \"За пореден път се видя, че това НС е изпразнено от съдържание. Позицията на Борисов е, че да се осигури кворум за работата на парламента е отговорност на управляващото мнозинство. Но ГЕРБ не успяха да се съберат, за да заработи то.\" Това заяви секретарят на ПГ на \"БСП за България\" Филип Попов пред журналисти в НС. Той подчерта, че в залата е имало народни представители от всички парламентарни групи, но е очевидно, че ГЕРБ и ОП не могат да осигурят мнозинство. Социалистът припомни, че на 17 юли 2014 г. Бойко Борисов заявява: \"Аз ще дойда в парламента, за да направим кворум и да гласуваме оставките на правителството на Орешарски\". Попов коментира, че сега нещата стоят по същия начин. \"БСП за България\" е при хората и в парламента, но задължение на управляващите е да си осигурят кворума. За нас този парламент е изпразнен от съдържание. Ние сме тук, работим по важните законопроекти, по бюджета, но всеки да си поема задълженията и отговорността. Да бъдат така любезни, да си осигурят кворума\", поясни той. \nРаботата на опозицията е да коригира действията на мнозинството и в случая ние ги коригираме на най-първично ниво - да ги накараме да дойдат на работа, коментира депутатът от \"БСП за България\" Александър Симов. \"Това не е саботаж, тъй като ГЕРБ още отпреди 4 години насам твърдят, че осигуряването на кворум е работа на мнозинството. Разбирам, че сегашното управление действа на принципа \"Като сгафиш и като се издъниш, обвини БСП\", подчерта той. Симов поясни, че не се е регистрирал, защото искал да види желание от страна на управляващите да работят. \"Такова желание не видях. Те дори не се разкараха до парламента, а решиха да си починат\", уточни той. \nКогато правителството на Борисов подаде оставка, ще се регистрираме със сигурност всичките 79 депутати от \"БСП за България\", заяви зам.-председателят на ПГ на левицата Христо Проданов. \"Това правителство не е способно да води България по добър път. Чакаме да депозират оставките си\", категоричен е той.   \n \t\n", "date": "2018.09.28", "title": " Парламентът зацикли в кворумна криза "}
{"url": "http://www.duma.bg/node/176073", "text": "\"Телевизията на БСП ще носи името \"Българска свободна медия\". Вярваме, че в нея ще бъде изразявано свободно мнението на хората, без страх, а истината и фактите да се представят такива, каквито са, без цензура\". Това заяви вчера лидерът на БСП Корнелия Нинова, след като внесе документите за лиценз в СЕМ. С откриването на медията левицата иска да помогне на България от 111-то място да се придвижи напред. Желанието ни е до декември т.г. телевизията да стартира, но това зависи от регулаторния орган. Засега ще се разпространява по сателит и кабелната мрежа, ще има основно новини и публицистични предавания\", обясни Нинова. \n\"Българска свободна медия\" ще се помещава в сградата на бившия хладилен завод, намираща се на ул. \"Индустриална\" 11, която сега е модернизирана. Вече са подготвени всички студия и офиси. Имало е доста подадени кандидатури за работа. \nПрипомняме, че процедурата по регистрация стартира след решение на НС на БСП от 10 юни 2018 г. През юли левицата подаде документи за регистрация на дружество \"Българска свободна медия\". Негов управител е журналистът, политик и общественик Любомир Коларов.   \nДевизът на нашата телевизия ще бъде \"Бъди свободен\", обясни той. \"Медията ще бъде обществена. Имаме желанието да бъде интересна и ще заложим на информацията и публицистиката. Обществото се нуждае, преди всичко, от точна, ясна и проверена информация, която да разкрие истината за ситуацията у нас и в чужбина\", добави Коларов.\n   \n \t\n", "date": "2018.09.28", "title": "Телевизията на левицата ще носи името \"Българска свободна медия\""}
{"url": "http://www.duma.bg/node/176075", "text": "Жители на горнооряховското село Първомайци излязоха на протест, възмутени от намерението на агенция \"Държавен резерв и военновременни запаси\" да ползва вода от шахтовия си кладенец в селището за петролната база в съседното село Поликраище. \nПритесненията на хората са, че шахтовият кладенец, който е затворен през 1984 г. поради изчерпване на водата, отново ще бъде използван, което ще доведе до пресъхване на кладенците и обществените чешми в Първомайци, обясни кметът Ясен Янков. Хората са обезпокоени, че влизането на тежките машини в селото, които ще копаят за водопровод от кладенеца на държавния резерв до петролната база в Поликраище, ще унищожат улиците. \nПреди 9 години държавният резерв използва този кладенец отново и най-голямото село в област Велико Търново остана на сухо, обясняват местните хора. Любомир Абрашев от инициативния комитет коментира, че местните жители били известени късно за намерението на държавния резерв. Проектантите обещават, че улиците ще бъдат възстановени. Жителите на селото обаче не се чувстват по-спокойни.  \nОт държавния резерв обясниха за \"Хоризонт\", че шахтовият кладенец ще се ползва само за противопожарни нужди и няма да причини неудобства на хората в Първомайци. До края на годината трябва да бъде изграден близо 2 км водопровод от кладенеца до петролната база. Арх. Йордан Юрков от проектантския колектив на проекта увери, че сега няма да има такова водочерпене, каквото е имало в 80-те години.     \n \t\n", "date": "2018.09.28", "title": "В Горнооряховско скочиха срещу Държавния резерв"}
{"url": "http://www.duma.bg/node/176049", "text": "Това, което се разиграва в момента в Берлин, си е истински дворцов преврат, който може да завърши само по един начин: нови избори, и то без Ангела Меркел. Краят на управлението й, вече се вижда, пише Инес Пол, главен редактор на германската държавна медия \"Дойче веле\" в своя статия. \n\"До вчерашния исторически вторник единствената надеждна величина беше Ангела Меркел, която съумяваше да прикрие дълбокия разрив в правителствената коалиция, че дори и в собствените си партийни редици. \nСега всичко това приключи. Депутатите от ХДС/ХСС свалиха не само Фолкер Каудер. В днешните бурни времена те публично демонтираха и канцлерката. Тъй че въпросът днес гласи не дали, а колко бързо ще си отиде Ангела Меркел. Един наистина многозначителен факт. Не само защото доставя огромна радост на „Алтернатива за Германия” и на Доналд Тръмп…\", се казва в статията с категоричното заглавие \"Това е краят на Меркел\". \nВеднага след като парламентарната група неочаквано го избра за свой председател обаче, Ралф Бринкхаус каза: \"С канцлерката нямаме никакви различия\". Редица депутати, които гласуваха за него, също заявиха, че макар и да искат промяна, не поставят под въпрос правителството на Меркел.   \n \t\n", "date": "2018.09.28", "title": "ДВ: Началото на края за Меркел"}
{"url": "http://www.duma.bg/node/175995", "text": "Тиха улица в Буда, където едно до друго живеят три приятелски семейства: овдовелият майор Биро със сина си Балинт и икономката госпожа Темеш, зъболекарят Хелд със съпругата и с дъщеря си Хенриет и учителят Елекеш със съпругата си и двете си дъщери - Ирен и Бланка. Съдбите на трите семейства се преплитат през 1934 г., но само десет години по-късно всичко ще се промени за всички. Хелд и съпругата му ще бъдат отведени, дъщеря им ще бъде убита, а майорът ще падне в бой. След войната къщите на трите семейства ще бъдат преустроени в дом за стари хора. Неспокойният дух на Хенриет обаче ще остане и след смъртта като сянка, но и във физическа форма от плът и кръв и ще проследи всяко събитие от живота на оцелелите.  \n\"Улица \"Каталин\" от Магда Сабо, която \"Колибри\" издава в превод на Нели Димова, е символ на невинните и непокварени години от детството, на безгрешната младост. Тази идилична картина ще бъде разрушена от историята, от епохата на Хорти, а след нея и от грубата реалност на войната, в която ще потънат къщи, улици, страни, всякакви благородни човешки чувства и любов. Преживелите това също не са допуснати до Рая, защото са прегрешили, като не са се противопоставили на злото. Остава им само надеждата, че поне в сънищата си ще могат да се завърнат на улицата от детството, на своята улица \"Каталин\". \nМагда Сабо (1917-2007) е една от най-обичаните и превеждани унгарски писателки. Дебютира като поетеса. През 1949-а е удостоена с авторитетната литературна награда \"Баумгартен\", но по политически причини отличието й е отнето, а самата писателка е уволнена и не може да публикува чак до 1958 г. Семейните тайни, женските съдби, загадъчният емоционален свят във всекидневните взаимоотношения са постоянни мотиви в творбите й. Носителка е на най-престижните унгарски литературни награди \"Атила Йожеф\" (1959, 1972) и \"Кошут\" (1978). През 2007 г. романът й \"Улица \"Каталин\" (1969) печели наградата \"Севен\" за европейски роман, присъждана от десет независими френски книжарници.   \n \t\n", "date": "2018.09.28", "title": "Да се завърнеш на улицата от детството"}
{"url": "http://www.duma.bg/node/176050", "text": "Полицията в Словакия арестува заподозрени за убийството на журналиста Ян Куцияк и неговата годеница Мартина Кушнирова. \nИнформацията съобщи словашкото радио, според което действието е започнало рано вчера сутринта. \n„Полицейските специални сили арестуваха заподозрени за престъплението. В момента се извършват обиски в домовете им\", потвърди във фейсбук пресслужбата на полицията, без да съобщи подробности. \nЯн Куцияк (27) бе застрелян на 21 февруари заедно с годеницата си Мартина Кушнирова в село Велка Мача, Западна Словакия, припомня МИА. Журналистът разкри корупционни схеми в управляващите структури на страната и обяви, че двама високопоставени служители от правителствени служби са свързани с италианската мафиотска групировка \"Ндрангета\". Това предизвика обществено-политическа криза в страната. Премиерът Роберт Фицо подаде оставка и на негово място дойде Петер Пелегрини. \nСмъртта на словашкия журналист е петото убийство на журналист в държавата членка на ЕС през последните 10 години.   \n \t\n", "date": "2018.09.28", "title": "Арестуваха заподозрени за смъртта на словашки журналист"}
{"url": "http://www.duma.bg/node/176001", "text": "Суперзвездата Ерос Рамацоти отново ще посети България през 2019 г. - като част от световното си турне \"Vita ce n'e\".  \nСмятан за един от най-успешните италиански музиканти, блестящата му кариера продължава повече от тридесет години. Издал е 14 студийни албума, едно EP, три компилации, три лайв албума и 37 сингъла, а продажбите му надхвърлят 60 милиона в световен мащаб. Музикантът е работил заедно с артисти като Шер, Тина Търнър, Андреа Бочели, Патси Кенсит, Анастейша, Джо Кокър, Хулио Иглесиас, Лин Дейвис, Лучано Павароти, Лаура Паузини, Никол Шерцингер, Рики Мартин... \n\"Vita ce n'e\" е името на предстоящия нов студиен албум на Ерос Рамацоти. Записът ще бъде на пазара на 23 ноември 2018 г. В подкрепа на албума започва и мащабното световното турне на изпълнителя - на 17 февруари 2019 г. в Мюнхен. Ерос ще обиколи пет континента и ще изпълни песни от новия си албум, както и някои от най-големите си хитове, в едни от най-добрите арени по света. \nВ рамките на своето световно турне една от най-големите италиански музикални звезди ще посети и София. Българските фенове ще имат изключителната възможност да се насладят на концерта му на 3 октомври от 20 ч. в \"Арена Армеец\", по покана на \"София мюзик ентърпрайсис\".  \nБилетите на цени от 50 до 120 лева вече може да бъдат купени в мрежата на \"Ивентим\", както и онлайн на  .   \n \t\n", "date": "2018.09.28", "title": "Ерос Рамацоти се завръща у нас през 2019 г."}
{"url": "http://www.duma.bg/node/176051", "text": "Пентагонът смята, че действията на Русия и Сирия са превърнали Идлиб в гнездо на терористи, предава TACC. \nТакова изявление направи в сряда заместник-министърът на отбраната на САЩ по въпросите на международната сигурност Робърт Карем по време на изслушването на американската стратегия в Сирия в комисията по въоръжените сили на Камарата на представителите на Конгреса. \n\"Без съмнение Идлиб стана гнездо на множество терористични организации За съжаление това е резултат от действията на Русия и (президента Башар Асад) за засилване на контрола в определени части на Сирия\", каза Карем. \nСпоред версията му Москва и Дамаск използват зоните за деескалация и споразумения с местното население за \"очистване на териториите\" и \"използват Идлиб като сметище\" за най-ужасните терористи в Сирия. \"Те (Русия и Асад) позволиха свободното прехвърляне на най-лошите терористи в Идлиб\", смята заместник-министърът. \nВ същото време обаче именно САЩ се противопоставяха на антитерористичната операция, която Москва и Дамаск бяха планирали в провинцията. \nИран ще запази присъствието си в Сирия, докато властите на Арабската република искат това. Това съобщи на пресконференция в Ню Йорк иранският президент Хасан Рохани. Според него Иран е в Сирия по искане на официалното правителство. \"Нашето присъствие в Сирия ще продължи, докато сирийските власти се нуждаят от това\", каза Рохани. Той уточни, че иранските сили присъстват там само като военни съветници.     \n \t\n", "date": "2018.09.28", "title": "Пентагонът: Идлиб е гнездо на терористи"}
{"url": "http://www.duma.bg/node/175996", "text": "Дългоочакваното продължение на автобиографията на любимия автор на милиони деца по света Роалд Дал - \"Момчето пораства. Приключения в Африка\", публикува издателство \"Ентусиаст\". \"Били и минпините\", \"Матилда\", \"Фантастичният господин Фокс\", \"Чарли и шоколадовата фабрика\", \"Дани - шампион на света\", \"Вещиците\", \"Семейство Тъпашки\" са малка част от обичаните произведения, заради които Роалд Дал се е превърнал в най-великия Разказвач на всички времена. \nАко в \"Момче\" малките читатели се забавляваха с историята за детството на Роалд Дал, изпълнено с радости, чудатости и интересни случки за сладкарници, шоколади и зли старици, тук те имат възможност да се срещнат с по-сериозни теми като тези за порастването и войната. Разбира се, поднесени в неподражаемия стил на писателя. \nВ първата част на книгата Роалд Дал продължава личната си история оттам, където свършва разказът в \"Момче\". В нея той пише за заминаването си за Източна Африка, за да започне първата си работа. Във втората част малчуганите се запознават с периода му като летец по време на Втората световна война, когато всеки миг е изпълнен с приключения и вълнуващи преживявания. \nДесет процента от авторското възнаграждение от продажбата на \"Момчето пораства. Приключения в Африка\", както и на всички останали заглавия от Роалд Дал, се даряват на едноименната фондация, която подпомага специализирани детски клиники и благотворителни организации във Великобритания, грижещи се за деца, болни от епилепсия, заболявания на кръвта и с мозъчни травми. \nБританският писател-хуморист от норвежки произход е известен с късите си разкази с неочакван край и произведенията си за деца. Женен е за американската актриса Патриша Нийл от 1953 до 1983 г., с която имат пет деца. Две от тях умират при трагични обстоятелства. Дал е един от най-четените и превеждани автори в световен мащаб. Книгите му печелят редица награди, а много от произведенията му са филмирани. Умира на 74-годишна възраст, през 1990 г., от рядка болест, наподобяваща левкемия. Създадени са фондация и музей на негово име. Рождената му дата 13 септември е обявена за Световен ден на Роалд Дал.   \n \t\n", "date": "2018.09.28", "title": "Историята на великия разказвач Роалд Дал"}
{"url": "http://www.duma.bg/node/176008", "text": "Пореден случай на пострадал журналист. Репортер от „Господари на ефира“ е бит, докато разследвал далавери. Всички нададоха вой как насилието не бива да се толерира, как побойниците трябва да бъдат наказани… Дори премиерът разпореди спешни арести и наказания. Ти да видиш, каква внезапна загриженост! От СБЖ и АЕЖ припомниха, че неведнъж са алармирали за опасностите пред родните журналисти. Не са една и две законодателните инициативи, целящи да гарантират безопасността на колегите... Всичко обаче си остава само добри намерения. Всички сме наясно, че за журналистите у нас няма никаква закрила – нито от дела, нито от насилие. \nДнес е бит един, утре ще е друг. Преди време имаше бомби в коли, апартаменти, редакции… За щастие журналистиката ни все още не е тотално удавена в кърви. Уви обаче, липсват ни и истинските, големи разкрития и разследвания. Но когато е страшно да питаш, когато е опасно да разкриваш далаверите на властта, когато няма кой да те спаси от силния на деня… Тогава и малкото остро материалче може да е голяма канара срещу престъпниците. Или поне така се успокояват разследващите журналисти у нас. \nГилдията е притисната в ъгъла – страхува се. Колеги звънят в „по-свободни“ редакции, за да споделят материали, които шефовете им се притесняват да пуснат. Други пък просто пъхат в дъното на шкафчето си големи теми, които биха „разбунили кошера“. Защото е страшно – утре може да останеш без работа, или пък да те причакат пред дома ти. \nПроблемът не е в страха на журналистите, а в това, че няма на кого да се оплачат. Няма кой да ги защити. Защото всички силни на деня са оплетени като свински черва. После уж се чудим, че репортерчета с мъх над устните търчат  да снимат кървави катастрофи и тикат безчувствено микрофоните си пред ужасени и страдащи хора. Там поне те и шефовете им са сигурни, че няма да настъпят властта.   \n \t\n", "date": "2018.09.28", "title": "Страхът на журналиста"}
{"url": "http://www.duma.bg/node/176010", "text": "В Речник на българския език, издание на Българската академия на науките, Институт по български език, т. 4, с. 569, като смисъл на думата \"държавност\" е дадено: \"качество на държавен\". Логично би било да предположим, че това понятие най-плътно би съответствало на структурата, предназначена да осъществява функционирането на публичната власт: законодателна, изпълнителната и съдебна, както и на апарата за нейното прилагане, тоест на самата държава, понеже именно то, като понятие, произлиза от нея и се дефинира посредством характеристиките на държавата. \nТочно такава би била процедурата за изясняване що е държавност в нейния български вариант, в случай, че върху територията, обозначена на глобусите с \"България\", пулсираше организмът на една нормална държава. \nКогато очертанията на тази структура в правно-морален аспект са деформирани, размити и гротескно изкривени, както е понастоящем в България, то, ако сме достатъчно силно мотивирани от желанието да сме частица от нормално, а не от социопатно общество, пред нас има само един вариант как да решим алтернативата, очертана от френско-алжирския революционер Франц Омар Фанон (1925-1961 г.), че \"Всяко поколение трябва да открие своята мисия и да я изпълни или да й измени\". \nНа пълнолетното българско население и от двата пола не се налага да броди през девет земи в десета, за да открие своята мисия. Тя е  да разруши настоящата квазидържава,      функционираща в угода на едно (псевдо)елитарно малцинство. После, както птиците изграждат гнездата си, сламка по сламка, да издигне конструкцията на държавата България, като преди това се информира кои страни са възприели и имплементирали при тях най-прогресивните форми на народовластие, упражнявани по широкия свят от индивиди с развито чувство за собствено достойнство. Готови - ако се наложи, - да следват максимата на Томас Джеферсън (1743-1826 г.), американски философ, държавен и политически деец, президент на САЩ (1801-1809 г.): \"Дървото на свободата има нужда от време на време да се полива с кръвта на патриоти и тирани\". \nКонцепцията на Шарл Монтескьо (1689-1755 г.), френски просветител и социолог, за разделението на властите на законодателна, изпълнителна и съдебна; за създаване на система от \"тежести\" и \"противотежести\" при управлението на една страна, по негово време е била революционна доктрина, чието предназначение е било да отхвърли упражняването на еднолична власт от страна на френския крал, почиваща върху представата за нейния божествен произход. \nПовече от два века по-късно тази идея може да служи само за стъпало в развитието на теорията за държавното управление в полза  на гражданите. В никакъв случай не последното. \nПолитическата практика на представителната демокрация, независимо за кой от реализираните в историята нейни варианти става въпрос: парламентарна монархия, либерална демокрация, теологическа демокрация или социалистически тип представителна демокрация, убедително свидетелства, че при всяка форма на този род държавно управление се наблюдава явление в социален аспект, характерно и за предхождащите демокрацията форми на съществуване на държавата. \nТова повтарящо се в различните обществено-политически формации явление е наличието на една малобройна част от цялото население в дадена страна, което малцинство е неразривно свързано с властта в държавата - политическа и икономическа. Прието е тези групи да бъдат наричани \"елити\". Елити не в смисъл на \"най-добри представители\", а в социално-биологичен смисъл - индивиди, които се оказват на върха на социалната и на хранителната верига в своя колектив. \nЕто къде е Гордиевият възел, който трябва да бъде разсечен. Веднъж и завинаги! \nНеотдавна слушах по радио Алма матер един материал на Ясен Бояджиев от Дойче веле. Темата: \"Дупките по пътищата в България и Швейцария\". Всъщност статията представляваше своего рода социален пътепис от два различни свята. Как у нас темата за ремонтите на пътищата се е превърнала в  дъвка за политиците,  които си правят балончета от нея, оцветени или в сладникаво-розово - ГЕРБаджийските пропагандни балони, или в катранено-черно - опозиционната критика. Както изяснява авторът на материала в Дойче веле, а и без неговото откритие целокупното българско население е напълно в крак с прозрението, че ремонтите умишлено се правят некачествено - понеже единствена цел от страна на изпълнителите им е да си максимизират печалбите. Държавните пък чиновници, независимо дали на национално или на местно ниво в общините, броят облаците по небето, вместо да се вторачат в качествените индикатори за извършените ремонти. Понеже или участват в схемите за източване на финансовите ресурси - независимо дали са по европейски или национални програми, - или най-малкото са наясно, че набъркат ли се в тресавището да си изпълняват, както им е вменено, служебните задължения, може и да се окаже, че вече са неподходящи на работните си места. \nТам пък, в Швейцария, хората сами решавали какви ремонти да се правят, общинските чиновници само подготвяли за всеки пълнолетен гражданин информационен пакет със снимки на дефектите по пътищата, които би трябвало да бъдат ремонтирани, пък после на общо събрание на желаещите да присъстват на него измежду гражданите, били решавани въпросите за финансирането - чрез гласуване на различните предложения: увеличаване на данъците или теглене на кредит, за който пак солидарно са гаранти всички граждани. Затова и никога не чакат дупките да добият размерите и дълбочината на българските, понеже после ремонтите биха им стрували 10-15 пъти повече. \nНай-важното правило в другия, швейцарския, свят е, че който политик поеме някакъв ангажимент пред своите избиратели и не го изпълни,  никога повече не получава от тях възможност     \nда повтори този трик, сиреч няма шанс отново да заеме публична длъжност. Докато Борисов, Бойко, както припомня журналистът от Дойче веле, вече 17 години, откакто е на публични длъжности, все раздава обещания наляво и надясно за оправяне на пътищата, а след ремонтите те отново и отново дефектират. В които мероприятия той си има и много помощници по места. В София например - г-жа Йорданка Фандъкова, която е перфектна илюстрация на мисълта на доайена на чикагската неолиберална икономическа школа проф. Милтън Фридмън, че най-лесно се харчат чужди пари за чужди цели. \nВ този, нашия, нешвейцарския свят, ние овчедушно търпим тези, на които пак ние заработваме заплатите, да си вършат работата некачествено, да не говорим, че твърде често и доста подозрително дали не и за лична изгода, и отново им позволяваме да залягат в окопите на властта. Именно \"окопи\", понеже българският (псевдо)елит се намира в непрекъсната война със суверена си относно допуска до установяване на контрол как те, от сервизната служба на държавната администрация, си изпълняват служебните задължения. В реалния български социум, който не само, че дори не е паралелен на швейцарския, но направо си е устроен по модел \"антишвейцарски\", на гражданите им е позволено единствено в изборния ден да си избират кой политически шут  да ги забавлява срещу космически хонорари, които шутовете сами си требват. \nКрайно време е заплащанията в трите сфери на властприлагането (властодържател е само суверенът!), да бъдат  обвързани непосредствено с резултатите  от дейността на госпожиците, госпожите и господата, които демонстрират претенцията, че те са \"елитът\" на българската нация. Като ние, гражданите от неелитарното мнозинство, престанем да се хипнотизираме от илюзията, че сме попаднали на седмото небе, понеже, виждате ли, живеем в условията на \"демокрация\". И това да води до нашата социална апатия. \nКакто се опитваше да обясни неотдавна един представител на една от нордическите народности - норвежката, на някакъв български номад в професията \"журналистика\": \"Демокрацията не е цел, а средство. Нашата цел е да живеем в държава на благоденствието\". А на въпроса как го правят, норвежецът даде един отговор, който интервюиращият го не успя изобщо да вдене: \"Ние не можем да живеем в друга държава\". \nВсъщност това е един осъвременен вариант на смисъл на бунтовния зов, издигнат от нашите деди по време на Априлското въстание: \"Свобода или смърт!\" . Ето какво трябва да потече отново във вените на българския народ - достойнството. Като бъде готов да плати цената, колкото висока и страшна да е тя, за да го опазва. Всеки ден, всеки час, всяка минута. Своето достойнство! \nСправедливост за народа може да има само ако той сам си я създаде! Този същият народ, като престане да смуче подхвърлената му близалка за наивници, наречена \"демократични избори\". \nОще в края на ХVІІІ в. английският духовник и писател Сидни Смит (1746-1840 г.) е прозрял, че \"Парламентът е най-дълготрайният фарс на Запада\". Малко по-рано френският философ и просветител Жан-Жак Русо (1712-1778 г.) в \"Обществения договор\" е  посочил къде е порочността на парламентарната система за управление: \"Английският народ мисли, че е свободен; той дълбоко се лъже, защото е свободен само докато избира членовете на парламента; свършат ли изборите, той е роб, той е нищо\". \nЕто защо българският суверен трябва да си възвърне - по мирен път или със сила! - властовата позиция да контролира в мандатните периоди трите сфери на властприлагане. Като запазва правото си да бъде последна инстанция при взимането на решенията относно държавното управление. В противен случай той ще е статист в пиеса, в която не суверенът дирижира драматургията, с всички трагични последици за него, които вече са му доста - но не напълно! - познати.   \n \t\n", "date": "2018.09.28", "title": "Що е то държавност и има ли тя почва у нас?"}
{"url": "http://www.duma.bg/node/176009", "text": "Трудовата биография на инж. Лало Райков (1923-1997) започва в проектантската организация на Министерството на транспорта \"Транспроект\" и завършва в \"Софпроект\". Решение на първата му сериозна задача е изправянето на наклонилата се водна кула на жп гарата в гр. Левски. \nПрез 1959 г. той проектира и ръководи изпълнението на първия предварително напрегнат жп мост в България в кв. Хумни дол в гр. Перник. През същата година ръководи изпълнението по негов проект на най-големия за времето си дъгов жп мост на Балканите - с отвор на дъгата 80 м и в остра крива с радиус 250 м - в участъка Лакатник-Оплетня от удвояването на жп линия София-Мездра. За зла участ, при изливането на бетона на двете предпоследни ламели от дъгата на същия мост, дървеното скеле рухва, убива двама от работниците, а други са тежко ранени. Тогава главният проектант заедно с проектанта на скелето и контролният инженер са осъдени по на 10 години лишаване от свобода. Три години инж. Райков лежи в затвора, докато го амнистират и реабилитират... \nДесетки са стоманобетонните мостове и съоръжения, които инж. Лало Райков е проектирал лично. Или са били изпълнени под негово ръководство и авторски контрол. От новите решения на малката и голямата докови камери на сухия док към Корабостроителния и кораборемонтен завод във Варна е постигната икономия от 2400 т армировъчна стомана. По негов проект са предварително напрегнати цилиндричните резервоари на пречиствателната станция за питейна вода в София и на други в страната, и то с диаметър 40 м и обем 10-15 хил. куб.м. \nПри строителството на мостове 7, 8 и 9 от автомагистрала \"Хемус\" в участъка Пирдоп-Розино с височина на стълбовете 72 м за първи път е внедрено изобретението му \"Конструкция на стоманобетонен стълб тип \"Камертон\". А при моста-естакада до с. Писанец край Русе височината на най-високия стълб достига 90 м. \nЗа изобретението си - стоманобетонен стълб  \"Камертон\" - инж. Лало Райков е отличен със златен медал на международното изложение \"Еурека 75\" в Брюксел и със сребърен медал на Международното изложение за нови идеи, изобретения и новости \"Йена 75\" в Нюрнберг. \nЗа реконструкцията на някогашния бул. \"Ленин\" (\"Цариградско шосе\") в София инж. Райков предлага два проекта. Конструкцията на надлеза над алея \"Яворов\" при връзката с булеварда представлява непрекъсната предварително напрегната греда в крива. Вторият му проект за мост е на 4-тия километър при отклонението за аерогарата. Мостът-естакада привлича вниманието и днес. Той е с обща дължина 500 м, с отвори по 42 м и височина на гредата 1,5 м. По-възрастните софиянци помнят изграждането му през 1976 г. Отделните елементи (от по 900 т) са отлети на земята, а след това със специални инсталации - повдигнати, преди изграждането на колоните под тях. Окончателното горно строене е изпълнено като непрекъсната предварително напрегната стоманобетонна греда. Това изобретение на инж. Райков е използвано и при строителството на моста-естакада по пътя от хидрометеорологичната служба към гара Искър за аерогарата. \nКато ръководител на творческо архитектурно-инженерно ателие в \"Софпроект\" софиянецът Лало Райков проектира и изгражда с голяма любов редица съоръжения в столицата. Едно е от тях е мостът-естакада в крива при транспортния възел Перловец до високата сграда на НДК (бившето ПРОНО). Като главен инженер на околното пространство на Националния дворец на културата той проектира главния пешеходен подлез пред двореца, подлеза при бул. \"Евлоги Георгиев\", подземното пространство по връзката бул. \"Скобелев\" - бул. \"Васил Левски\", подземния гараж, както и пешеходния мост - т.нар. променадна равнина до НДК над бул. \"България\". \nПри строителството на булевард \"България\" и връзката с околовръстния път и резиденция \"Бояна\" инж. Райков проектира и ръководи изпълнението на гредовия мост по околовръстния път над бул. \"България\", на разположения близо до него елегантен мост в крива по връзката за околовръстния път до бул. \"България\" и на особено красивия мост над река Боянска, който попада в резиденция Бояна и до който, за съжаление, няма свободен достъп. \nНе по-малък интерес като конструкция и изпълнение представлява и пешеходният подлез пред Ректората на Софийския университет. Това е предварително напрегната гладка плоча, подпряна върху изливни пилони тип \"Беното\", построена в рекордно кратки срокове. \nСред мостовете и съоръженията, проектирани от инж. Райков през последните години от живота му, са мостът на трамвайната линия за гара Искър - под околовръстната жп линия, мостът-естакада по бул. \"Владимир Вазов\" над жп линията София-Пловдив, пътно-метротранспортния тунел на трамвайната линия за жк \"Люлин\", реконструкцията на бул. \"Работническа класа\" - надлез над жп линията София-Драгоман при спирка \"Връбница\". \nЗаслужава си да се спомене още едно негово изобретение за изграждане на непрекъснати сглобяеми стоманобетонни мостове. Внедрява го при строителството на надлезите над жп линията Враца - Бойчиновци. Колоните и гредите им са предварително напрегнати, а разходът на строителни материали - изключително нисък. При завършването всички елементи се свързват в непрекъсната конструкция. С това изобретение по предложение на Съюза на архитектите в България той участва в Международния конкурс за златен медал \"Густав Маньел\" в Брюксел през 1990 г. \nВъпреки че в държавната Политехника през 1944-1949 г. не е преподаван предварително напрегнатият стоманобетон, инж. Райков го изучава от чуждоезичната литература. И не само го прилага, но е един от малцината големи български специалисти в тази област. Пръв използва и електронно-изчислителните машини за сложни статически изчисления, сам програмира и съставя програми за компютри по свои методики и алгоритми. Методите му за проектиране са описани в редица статии, чиято научна стойност ги прави актуални и днес.   \n \t\n", "date": "2018.09.28", "title": "Като Майстор Кольо Фичето"}
{"url": "http://www.duma.bg/node/176013", "text": "\"Визия за България\" може би се нуждае от по-различна \"опаковка\" на иначе много силното си съдържание. Това наистина не е документ еднодневка, а стратегия за цял един исторически етап, която е напипала най-болезнените проблеми и най-неотложните мерки за разчистването им. В този смисъл документът е силен както \"на ширина\", по мащаб, така и в дълбочина. Не се сещам друга партия да е представила в момента на българския тезгях такъв плътен и \"целебен\" политически продукт. Може и да греша, но май и след 10 ноември няма подобен случай (това важи и за самата БСП до сегашната й Визия). И сигурно не е случайно, че такъв политически продукт бе сътворен от партия столетница. Това равновесие между адекватността на мерките и болезнеността на проблемите едва ли може да бъде по силите на младите политически формации. \nЗащо обаче Визията трябва да бъде преопакована, макар и не изцяло, а само в един, но все пак основополагащ, елемент? Заради демографския погром, който тече вече 29 години по нашите земи. И ни обрича на национална гибел, ако демографията не стане сърцевина за няколко десетилетия (поне две-три) на българската политика. Ако не стане възелът, от който тръгват всички други политики. \nВъв Визията има цял раздел за демографията с изобилие от данни и произтичащите от тях изводи. Ето обаче един по-различен прочит на проблема по данни както от наши, така и от международни, източници (ЕС, Световната банка, ЦРУ). През 1989 г. прескочихме 9-милионния праг (9 009 018 души), но днес паднахме до 7,1 милиона. На година страната ни се топи средно с 45-50 000 души, на ден - със 136, а на час - с по 6 души. Сиреч годишно изчезва град като Велико Търново или Благоевград. \nСтряскащо е откритието на етнолога доц. д-р Игнат Минков за демографската картина в трите етнически общности на държавата ни. При българския етнос има отрицателен прираст - коефициентът е минус 8,2 на 1000 души. Т.е. на всеки 1000 души българите намаляваме с 8,2-ма. Докато при българските турци прирастът е плюсов - 2,7. А при ромите прирастът е цели 19,4 - на всеки 1000 души те се увеличават с 19,4 души. \nТрагедията е, че перспективите са още по-зловещи Според доклад на ООН след 35 години страната ни ще се срине до 5,1 милиона население. Впрочем, сривът вече е в ход. Демографът от СУ \"Св. Климент Охридски\" проф. Петър Славейков алармира, че се обезлюдяват образцовите доскоро Западни Родопи, българите там продават имоти и напускат страната - т.е. няма да се връщат. \nСпоред експертни оценки демографските резерви на страна ни са сериозно изтънели заради намаляването на онази група от населението, която възпроизвежда нацията - младото поколение. При нас то е 13,7% от населението, докато средният показател за Европа е 15,6 на сто. В съседна Турция този показател е 24,6 на сто. \nЦъка и друга демографска бомба. Световната банка прогнозира в свой доклад за България, че до 2050 г. населението у нас над 60 г. ще надхвърли 30% от общия брой. Само че според експерти, когато в една държава делът на 60-годишните надхвърли 30% от населението, стават застрашени всички социални системи и те започват да се разпадат. \nТова не е всичко. Прогнозите вещаят и трети демографски колапс на България към края на века или началото на следващия. Тогава българите ще се стопим до трагичното ниво от 3,4 милиона души. Тогава ще паднем под допустимия минимум, за да останем държавнотворен народ. Ще станем третият етнос в сегашната ни територия - пред нас ще са ромите и турците. 35-годишната ми дъщеря ще бъде щастливка да не доживее това време, но на 14-годишния ми син едва ли ще му се размине националната трагедия. При всички случаи децата или внуците на сегашното поколение 20-30-годишни българи неизбежно ще бъдат принудени да се интегрират в собствената си родина. При това от мнозинство, което е с друг ген и ценности. Ще бъдат изправени пред риска да живеят под диктата на други ценности. Или да се \"спасят\", разтваряйки се в други нации и етноси, други континенти и географски ширини. \nТова вече не е просто демографска криза, както е казано в едно изречение от увода на Визията. Това е погром, национална катастрофа. Три поредни демографски срива с по около 2 млн. души за кажи-речи един век българският род едва ли ще понесе. Нищо чудно това да е неговият край. Историята просто ще го прати в архива си. И дали не трябва да осъзнаем, че \nнаистина сме изправени пред национална гибел За някои тези мисли може да са твърде черни или твърде далечни. Може ли да се мисли чак пък за края на века? Да, ама това към \"края на века\" е не само 2100-а, но и периодът от 2080 до 2100 г. Дали си даваме сметка, че това е само след около 60-80 години? Че това са минути за часовника на историята. Че след \"минути\" ще ни настигне националната гибел. \nНяма да се спирам на причините за всичко това, макар те да са ясни. Така или иначе, България бере душа в интензивното на историята. И как ще излезе оттам - с краката напред или на крака - зависи от това, което се прави сега. \nПрограмният документ не е подминал демографската катастрофа. БСП я поставя сред най-големите заплахи пред българското общество наравно с беднотията, неравенствата и регионалните диспропорции. Както стана дума, на нея е посветен и цял раздел от Визията. Само че той е последният, осми раздел. Не че няма логика в такова подреждане на приоритетите. Вероятно се смята, че мерките в предишните седем раздела ще доведат и до развързване на възлите в последния раздел. \nДа, в предишните раздели са засегнати редица злободневни и остри проблеми. Но най-опасният, най-съдбовният не е ли именно демографията? Защото до оцеляването на българската нация опират нещата. \nЕто защо, мисля си, че трябва да се пренаредят акцентите - последният раздел да стане първи. Ние сме в демографски инфаркт и тази историческа програма с настъпателен, \"агресивен\" (в хубавия смисъл на думата) пакет от мерки трябва да започва именно с възстанояване на сърцето на националния организъм. Смяната на модела на развитие е наложителен, не за да дойде БСП на власт и Корнелия Нинова да седне в креслото на Бойко Борисов, а за да бъде неутрализирана задалата се национална заплаха. \nМерките от първия раздел например \"Държава, държавно управление и администрация\", включително задължителното присъствие на държавата в енергетиката, инфраструктурата, здравеопазването, образованието, вътрешния ред и сигурността, трябва да бъдат пречупени именно през необходимостта да се подобри качеството на живота, за да спрем връхлетелия ни вече погром. Визията предлага \"икономическа държава\", а не \"бездържавна икономика\" не просто заради смяна на модела, а защото именно това е начин за стимулиране на икономиката, за създаване на нови и трайни работни места - оттук и за постепенно притъпяване на демографския срив. И младите да не бягат навън, за да си изкарват хляба. \nВъзраждането на индустрията е наложителна не от носталгия по социализма, а за да не попадне страната ни в улица без изход, когато над 60-годишните ще са 30% от населението и няма да има пари дори за пенсии. \nПо-уместно би било задължителните промени в данъчната система и фискалната политика да се представят не като \"леви\", а като механизъм за по-високи доходи, за преодоляване на бедността, за стабилизиране на семействата, оттук и за отхвърляне на демографската опасност по далеч от страната. \nХубаво е също да се обяснява, че \"разрушаване на клиентелистките схеми за политическо и административно покровителстване и фаворизиране на определени фирми и бизнес структури\" се прави, не за да се разчисти пътят на свързани с БСП клиентелистки схеми или фаворизиране, а защото това е също демографска мярка - така може да бъдат притъпени социалната несправедливост, обезверяването и миграцията в богатите страни. \nОт същия демографски ъгъл би следвало да се разглеждат и останалите раздели. И всеки от тях да бъде \"опакован\" от аргумента, че предвидените в него мерки са заложени, за да не бъде изнесена България от интензивното на историята с краката напред.  \nИма обаче и друга причина за преномерирането на разделите. С \"демографска опаковка\" има по-големи шансове стратегията да бъде възприета като общонационална, а не само като партийна. Много по-голям е шансът обществото да я приеме наистина като стратегия за спасяването на нацията а не просто за печелене на избори и катурването на ГЕРБ. По-голяма е вероятността тя да не бъде приета \"на нож\", защото онези, които я отхвърлят, рискуват да бъдат нарочени, че не милеят за страната си. Колкото и уродливи да са политическите и обществените ни нагласи, все пак патриотизмът остава величина, която се отчита. \nПо-голяма е също вероятността тъкмо заради \"демографската опаковка\" диалог и дори бъдещо коалиране с БСП да потърсят други политически сили. \nДа не забравяме и решаващият фактор - избирателят. Дали в деня Х на изборите той ще отиде за риба, ако се убеди, че БСП е партията, която не просто осъзнава националната заплаха, но може да мобилизира и армия от мерки срещу нея?   \n \t\n", "date": "2018.09.28", "title": "Стратегия срещу националната катастрофа"}
{"url": "http://www.duma.bg/node/176014", "text": "Терминът \"маломерна паралелка\" влиза все по-често в българското училище. Той звучи страшно и обикновено се свързва с обезлюденото нашенско село. Маломерност е понятието, което преди дни чуха жители на няколко дупнишки села, имали все още щастието да открият учебната година със свои деца в оцелялото училище.  \nНесъбираемостта на 18 деца в един клас обаче не разтревожи на отминалия наскоро 17 септември първокласниците от с. Крайници, община Дупница. Закичени с табелки с образа на своя патрон Христо Ботев, те радостно посрещнаха първия учебен звънец и прекрачиха училищния праг. Не с такава лекота техните учители и родители погледнаха на поредната нова учебна година, тъй като със затаен дъх се чудят дали тя няма да е една от последните. Засега ги пази специалният статут на средищно училище. Но докога? \nПодобни мисли преследват и преподавателите, и жителите на близкото с. Самораново, което също продължава по  тежкия път на \"маломерността\"  От години там паралелките не могат да съберат минимума деца, а Общинският съвет продължава всяка есен да гласува допълнително финансиране за оцеляване на школото. Т.г. основното училище \"Христо Ботев\" тръгна с две самостоятелни паралелки под 10 ученици. \nЯхиново е третото село в общината, което и т.г. ще остане с полупразни класни стаи. Там много от класовете са слети и деца от различни набори са принудени да учат заедно. Затова се сформираха две самостоятелни паралелки под 10 ученици - в първи клас със 7 деца и в четвърти клас - с 9. С други думи, училището остава под угрозата от закриване.  \nТакава вече е съдбата на всички останали селски школа в околността. Жителите на Червен брег, Бистрица и Джерман от 6 години не чуват празничен звън на 15 септември. \nИ днес хората от Червен брег, който е разположен само на 5 км от Дупница, помнят битката си за запазване на училището. През 2012 г. в него има само 5 паралелки с близо 50 ученици. Тогава ОбС на Дупница решава окончателно, че то няма бъдеще. Това става точно на 200-годишния юбилей на основното школо \"Св. Св. Кирил и Методий\". Родителите на настоящи и бъдещи ученици обаче  не се предават толкова лесно и правят редица срещи с кметове и съветници, пишат на министъра на образованието, търсят съдействието на синдикати, за да спасят училището си. Майките обещават със собствени средства да ремонтират класните стаи и да осигурят пари за отопление. Тогава жител на града споделя емоционално: \"Най-възрастните, тези, които са възстановявали училището камък по камък, тези, които са изучили децата си, станали после лекари и инженери, плачат от мъка.\" Мъката им обаче не трогва никого и училището е закрито. \nДнес голямата сграда е бледа сянка на някогашния достоен източник на знание за хиляди местни деца. Дворът е обрасъл, оградата е порутена. На фона на падащата мазилка неестествено стои почти новият блестящ покрив на сградата, който е ремонтиран малко преди закриването й след пожар. Тъй като постройката не се използва за нищо, се е превърнала в опасност за деца и младежи, които, водени от любопитство, влизат в коридори и класни стаи. Много жители на селото са подавали сигнали за рисковете и с апел за охраняване на някогашното образователно светилище, но засега без успех. От общината вече няколко пъти слагат сгради на закрити училища в региона на тезгяха, но желаещи купувачи няма.  \nЛют отпор преследва и хлопването на вратите на училището в с. Джерман. Там и кметското ръководство се противопостави на решението на ОбС в Дупница, но мнението му не бе взето под внимание. Непосредствено преди окончателната присъда през 2012 г. Основното училище \"Св. Св. Кирил и Методий\" в селото прие над 90 ученици в 6 паралелки.  \nНай-безболезнено премина поставянето на катинара на портите на Основното училище \"Васил Априлов\" в с. Бистрица същата година. През 2012-а там вече учат едва 25 деца, а  в първи и втори клас няма нито едно записано хлапе. Обучението върви едва в три слети паралелки, две от които са с по-малко от 10 ученици. Тогава кметът Васил Бански назидателно обвинява жителите на селото, че сами са виновни, тъй като родителите от няколко години записват децата си в Дупница. Кметството на града пък се оправдава, че за да запази трите школа, трябва да дофинансира образователния процес с по 90 000 лв. на месец - за заплати на 30 преподаватели, режийни и други разходи.  \nДупница е една от многото общини у нас, които закриват едно след друго селските си училища. Подобна орис тегне в селищата и в планинските, и в отдалечените крайгранични райони на страната. Жителите им с ужас очакват поредното решение за затваряне на вратите на някое вековно училище. Преследва ги и онази злокобна приказка: закриеш ли училището, закриваш и селото.   \n \t\n", "date": "2018.09.28", "title": "Закриеш ли училището, закриваш и селото"}
{"url": "http://www.duma.bg/node/176048", "text": "551 Г. ПР.Н.Е. - РАЖДА СЕ КОНФУЦИЙ, КИТАЙСКИ ФИЛОСОФ (УМИРА 479 Г. ПР.Н.Е.). Истинското му име е Кун Циу, наричан е Кун Фудзъ - \"Кун Учителя\". През ХVI в. името е транскрибирано на латински от мисионера Микеле Руджери като Confucius. Една от най-влиятелните личности в китайската и световната история и религия. Приживе е признат като \"учител на 10 000 поколения\". Векове наред конфуцианството в Китай има статус на официално вероучение. 1803 - РАЖДА СЕ ПРОСПЕР МЕРИМЕ, ФРЕНСКИ ПИСАТЕЛ И ДРАМАТУРГ (УМИРА 1870 Г.). Завършва право в Сорбоната през 1823 г., учи гръцки, испански, английски и руски език. Един от първите преводачи на руска литература (Пушкин, Гогол и Тургенев) във Франция. Автор на литературни разкази (новели). Историк и археолог. 1895 - УМИРА ЛУИ ПАСТЬОР, ФРЕНСКИ УЧЕН (Р. 1822 Г.). Един от основоположниците на микробиологията наред с Фердинанд Кон и Роберт Кох. Поставя началото на стереохимията, на метода на ваксинацията и на науката имунология, както и открива процеса на пастьоризация. Повечето му изследвания намират приложение в медицината, промишлеността и селското стопанство. 1908 - В КЮСТЕНДИЛ СЕ РАЖДА МАРИН ГОЛЕМИНОВ, КОМПОЗИТОР (УМИРА 2000 Г.). Музиковед и музикален педагог. Завършил ДМА в София и \"Скола Канторум\" в Париж (със златен медал). Специализирал композиция и диригентство в Мюнхен. Формира характерни за българската музика стилистични насоки, свързани с фолклора и неговото авторско претворяване. Бил е ректор на консерваторията, директор на операта, носител на множество държавни и международни отличия. Създава симфонични, вокално-инструментални, камерни, музикално-сценични произведения, между които оперите \"Ивайло\" и \"Зографът Захарий\", балетите \"Нестинарка\" и \"Дъщерята на Калояна\", музикалната приказка \"Златната птица\" и др.  1916 - РАЖДА СЕ ПИТЪР ФИНЧ, АНГЛИЙСКИ АКТЬОР (УМИРА 1977 Г.). Един от двамата актьори в историята на киното, който получава \"Оскар\" посмъртно. Другият е Хийт Леджър. Носител още на наградите на Британската академия за филмово и телевизионно изкуство и на \"Златен глобус\". Снима първия си филм през 1938 г. Първата му значителна роля е през 1956 г. във филма \"Град като Алис\". Има три брака и четири деца. 1987 - ЕКОЛОГИЧЕН ПРОТЕСТ НА ПЛ. \"СВОБОДА\" В РУСЕ. Русенките Цонка Букурова, Вяра Георгиева, Дора Бобева, Стефка Монова, Евгения Желева, Албена Велкова и Мария Варамезова организират и оглавяват първата екологична демонстрация у нас срещу почти десетилетното обгазяване на града от химическия комбинат в Гюргево. На 8 март 1988 г. те са сред основателите на Обществения комитет за екологична защита на Русе. Над 300 души участват в първия протест под лозунги \"Мирна демонстрация за въздух\", \"Стига празни обещания\", \"Искаме здраво поколение\" и др.   \n \t\n", "date": "2018.09.28", "title": "Датата"}
{"url": "http://www.duma.bg/node/176012", "text": "Момчил НЕКОВ Светът все повече се дигитализира. И все повече най-важният ресурс в него е информацията. Днес тя се намира в по-голямата си част в интернет и дигиталното пространство. Тези два компонента формират една основа на успешното съществуване в 21 век. Но.... равни ли са възможностите за достъп до тази информация в ЕС за всичките му граждани? Има ли все още \"малки\" и \"големи\" европейци? Равни ли сме, и ако да, дали сме равноправни? Как да разбираме Европа, когато тя ни \"говори\" на чужд език? Всички тези въпроси възникват, когато гражданите на Европа говорещи, само майчиния си език (който е различен от т.нар. \"големи\" езици като английски и френски например), искат да се сдобият с информация, която може да им бъде полезна в някой от аспектите на образованието и работата им.  \nВ България по-малко от 20% са хората, които владеят английски език, а той има доминираща роля в базирането и разпространението на информация в дигиталния свят. Програмите за кандидатстване за евросредства са свързани, освен с разбиране на материята, което, разбира се, е задължително и с разбиране на езика, което не би трябвало да бъде такова. Защо един специалист в сферата на земеделието например да не може да получи достъп до подобаваща информация за кандидатстване по програма, нима е задължение на един земеделец да владее английски език? Това важи и за множество други сфери. Да, владеенето на чужд език е предимство, но защо предимство е само владеенето на немски, да речем, защо предимство не е владеенето на български? \nЕвропейският съюз счита отпадането на езиковото неравенство за свой приоритет, но все още не виждаме реално случващо се преодоляване на езиковите граници.   \nМиналата седмица в Страсбург (11.09.2018 г.) гласувахме доклад за езиковото равенство в дигиталната ера. Като докладчик в сянка от Групата на Прогресивния алианс на социалистите и демократите, се надявам, че това е голямата крачка в справянето на Европа с проблема. В документа се поставят важните аспекти за преодоляване на огромната езикова бариера, която дели ЕС от неговите граждани.  \nПосочва се специално, че въпросът не трябва да бъде омаловажаван и на местно политическо ниво, и че държавите трябва да изработват политики в този аспект, но като имаме предвид колко важни са културата и нейните приоритети за настоящото правителство, знам, че в България в момента това за съжаление не е приоритет. А за всички ни като граждани е важно да бъдем информирани, съответно образовани. Когато разбирането на Европа е умишлено притъпявано на местно ниво, това улеснява злоупотребите с власт и пари, когато някой ти \"превежда\" Европа и ти казва какво се има предвид, не е ли това подвеждане и невъзможност за реална оценка. Правото да разбираме света и да имаме свобода да правим своите избори е изконно човешко право. И всички искаме да имаме достъп до Европа на родния си език, като пълноправни членове, без да бъдем наричани \"малки\", да получаваме ресурси втора ръка и храна с източноевропейско качество, и да бъдем поставяни \"на опашката\" за европейските ресурси.  \nБългарският език и българската азбука са едни от най-старите в света. Те са част от европейското културно разнообразие и начинът да го съхраняваме за бъдещите поколения е като го имплементираме и в дигиталния свят. Езиковото равенство е един от най-важните аспекти на запазването на културното разнообразие в съюза. Особено когато успоредно с това говорим за дигитализация.  \nНа 26 септември от 2001 г. насам по инициатива на Съвета на Европа се отбелязва ден на европейските езици. Пожелавам на всички европейци Европа да ни говори на родния ни език, за да я разбираме по-добре, за да сме по-полезни един за друг и да усъвършенстваме ценностите на обединения ни континент.   \n \t\n", "date": "2018.09.28", "title": "На какъв език говори Европа"}
{"url": "http://www.duma.bg/node/175997", "text": "Пловдивската галерия \"Възраждане\" представя изложба живопис на Виолета Радкова, която ще продължи до 8 октомври. \nХудожничката от страната \"Deja vu\" се завръща с тайнствата на новата си поредица картини. Отново случваемостта се оглежда в огледалните мистерии на интимните интериори и уличните екстериори. Двойствен свят, в който всичко шепти едновременно \"да\" и \"не\". Златният цвят се разтопява в различни оттенъци и усилва богатството на една художническа фантазия, която не признава граници. Всичко е \"тук\" и \"там\", \"сега\" и \"утре\", замалко и завинаги. Къщи, обитаеми от романтични копнежи, натюрморти, помнещи любовни срещи, жени, чиято голота е като блян, посочва галеристката Краси Алексиева. Идеализиран мир на красивата несбъднатост, на ирационални копнежи по непостижимото, на сънища, които са отминали животи.  \nВиолета Радкова е родена през 1948 г. Завършва НХА. Има осъществени над 40 самостоятелни изложби в България и чужбина.  Работи и като художник - сценограф в държавните театри в Русе и Силистра. Реализирала е над 150 сценогрофски проекта в театрите в Русе, София, Сливен, Силистра, Добрич и др. Има многобройни участия в Пражкото квадриенале на сценографията. \nПрез 2001 г. печели награда на САБ \"Икар\"  за постановките \"Елате ни вижте\" от К. Топалов, режисьор Ст. Стайчев и \"Направи нещо Мет\" от Азис Несин, режисьор Ст. Стайчев. През 2014 г. - наградата за сценография на Международния фестивал \"Нова българска драма\" в Шумен.   Носител е на наградата \"Русе\" за принос в културния живот на града.    \n \t\n", "date": "2018.09.28", "title": "Виолета Радкова се завръща с тайнствата на новата си поредица картини "}
{"url": "http://www.duma.bg/node/175998", "text": "\"Брегът и морето\" е тематична изложба, чиято идея се зароди непринудено в процеса на работата. В центъра на внимание на подбраните автори са брегът, морето, старите морски селища, пристанищата и рибарите.  \nБрегът и морето са две опозиции - подвижно и неподвижно, тук и там, течно и твърдо, начало и край. Брегът е сякаш постоянството, а морето непрекъснатото движение, свободата. Морето е винаги в противоборство с предела. Изложбата е изцяло спонтанна и като концепция е разделена на две части, отделящи два хронологически периода - този до средата на 40-те г. на ХХ в. и след него.  \nЧисто експозиционно се получи естествен акцент върху работите на Марио Жеков. В неговото \"Бурно море\" има хармония, но и драма, самота и обреченост, те са постигнати със сложен цвят в пренебрегваната зелена гама. От друга страна, созополският пейзаж се отличава с богата цветност. Без да е специално търсено, се оформи  група от созополски пейзажи. Откриваме ги като устойчиви мотиви в творчеството на Марио Жеков, Веселин Стайков, Лика Янко. Естетична част в представянето са два нежни и лирични морски пейзажа на Ал. Мутафов в гълъбово синьо с разбиващи се вълни. Същото противоборство между водата и сушата виждаме и в работата на Христо Каварналиев.  \nС изложбата се открива активният сезон на галерия \"Лоранъ\". След ремонт и обновление в камерното пространство почитателите ще видят  главно творби от фонда на галерията. Изложбата продължава до 12 октомври в салона на ул. \"Оборище\" 16, научи ДУМА от Марияна Аврамова.   \n \t\n", "date": "2018.09.28", "title": "Морето нахлува в галерия \"Лоранъ\" "}
{"url": "http://www.duma.bg/node/175999", "text": "Проектът Елиезер Алшех и \"Естетиката на безобразието\" е специфично фокусиране върху миналото, онова минало, ограничено от частния случай, от хронологичните граници между раждането и смъртта на художника Елиезер Алшех - времето между 1908 и 1983 г. Стъпвайки върху изследването на Ружа Маринска, посветено на автора, преминавайки през знанието, натрупано от Румяна Константинова по време на подготовката на голямата ретроспективна изложба, организирана по повод на 100 г. от рождението на художника през 2008 г. в Националната галерия, днес, 10 години по-късно, кураторите на изложбата, подредена в залите на СГХГ - Пламен В. Петров, Рамона Димова, Наташа Ноева и Николета Гологанова, предлагат своя поглед към миналото на художника. Спомените за него, документите, осветяващи житейския и творческия му път, наследеният масив от произведения да бъдат най-сетне превърнати в история, която има функцията да изяснява и подрежда. Едно минало - разказ, но не като низ от датирани събития, а като наратив, позволяващ не само да бъде прочетен, но и преживян.  \n\"Във всички ъгълчета на нашия живот смъртта проектира своята жестока и необходима раздяла\", пише Жан Херш в есето си \"От изгнанието до сбогуването\". Раздялата на България с Алшех е  още през 1928 г., когато българинът, в чиито вени тече еврейска кръв, се отправя към Мюнхен. През следващите десетилетия той ще живее като скитник,  за да попадне в сянката на трудовите лагери, за да бъде низвергнат заради \"формалистичното си творчество\".  \nВсяка седмица до 4 ноември ще бъде експонирано по едно непознато произведение на  Алшех, което може да се види в рамките на съответната седмица. В изложбата са подредени произведения от колекциите на СГХГ, Националната галерия в София, ХГ - Русе, ХГ \"Борис Денев\" - Велико Търново, ХГ - Стара Загора, ХГ - Пловдив и др.    \n \t\n", "date": "2018.09.28", "title": "Елиезер Алшех и \"Естетиката на безобразието\" "}
{"url": "http://www.duma.bg/node/176000", "text": "Световната премиера на \"бест оф\" компилацията \"Planet Jarre\" на музикалната легенда Жан-Мишел Жар (от \"Вирджиния рекърдс/Sony Music\") се състоя на 14 септември. Тя включва 41 творби от най-големия и култов каталог в света на електронната музика, като селекцията е направена лично от Жан-Мишел Жар. Всички записи са с ремастериран звук в 5.1. и е направена допълнителна продукция. \"Planet Jarre\" е наличен в стандартна и делукс версия на CD, както и на двоен винил. Това е професионалната и житейската ретроспекция на музиканта, едно пътуване през кариерата му чрез 4-те основни тематични плейлисти, които той създава за проекта: Soundscapes (Звук), Themes (Теми), Sequences (Последователност) и Explorations & Early Works (Проучвания и ранни произведения). \"Planet Jarre\" излиза в четири конфигурации на физически носител: винил, бокс сет, делукс CD версия и стандартен CD. Той е само началото за новите проекти на кръстника на електронната музика. \nЖан-Мишел Жар ще представи на 16 ноември проекта \"Equinoxe Infinity\" - дълго чаканото продължение на неговия емблематичен четвърти студиен албум \"Equinoxe\", информира Калина Ноева. Първият \"Equinoxe\" излиза преди 40 години (на 16 ноември 1978 г.) и се превръща в един от епохалните албуми не само в света на електронната музика, но и в индустрията изобщо. Основното вдъхновение за предстоящото продължение на проекта идва от развитието на новите технологии и изкуствения интелект, и каква би била съдбата на човечеството в резултат от това.   \nГрафичната визия за новия албум е създадена от художника Филип Ходас, който използва емблематичния образ на \"Наблюдателя\" от оригиналната  обложка на \"Equinoxe\". \n\"Сега, когато винилът се завръща триумфално, графичното оформление на един албум заслужава още по-голямо внимание, казва Жан-Мишел Жар. Обложката на \"Equinoxe\" винаги е била сред любимите ми. Дали наистина тези странни същества наблюдават нас? Или космоса? Машините? Или гледат природен феномен? Не знаем. Те са странни и мистериозни, но не и плашещи. Така че реших да използвам образа на \"Наблюдателя\" от визията на \"Equinoxe\", за да продължа историята. Филип Ходас е супер талантлив млад художник, когото помолих да създаде две различни графични истории, отговарящи на визията ми. По този начин искам да привлека вниманието към двата възможни сценария, пред които човечеството е изправено, заради абсолютната зависимост, в която вече е изпаднало към иновациите и технологиите. Музиката в \"Equinoxe Infinity\" е саундтракът на тези два различни свята.\"   \n \t\n", "date": "2018.09.28", "title": "След 40 години Жан-Мишел Жар издава продължението на \"Equinoxe\""}
{"url": "http://www.duma.bg/node/176002", "text": "Традиционният финал на Новогодишния музикален фестивал тази година ще бъде отбелязан с Празничния новогодишен концерт \"Магията на танца\" на 1 януари от 18.30 ч. в зала 1 на НДК.  \nТанцова феерия с музика от Вагнер, Чайковски, Понкиели, Шостакович, Хачатурян, Хинастера, Маркес, Дворжак, Григ и др. ще завладее публиката в първите часове на новата година. Те ще бъдат споделени с най-добрите музиканти на столичните оркестри в лицето на Фестивалния симфоничен оркестър с диригент маестро Емил Табаков, а солист на вечерта ще бъде флейтистът със световна слава Патрик Галоа. \nГалоа принадлежи към поколението френски музиканти, които правят изключително успешна международна кариера - той е солист-флейтист и диригент. На 21-годишна възраст е назначен за първа флейта в Националния оркестър на Франция под ръководството на Лорин Маазел. Галоа свири под ръководството на много известни диригенти, сред които Ленард Бърнстейн, Сейджи Озава, Пиер Булез, Карл Бьом, Ойген Йохум и Серджу Челибидаке. Патрик Галоа е бил солист на големи оркестри в Европа и Азия, както и на водещи международни фестивали в Германия, Япония и Израел. Като флейтист Патрик има предпочитания към съвременната музика и на него са посветени много нови творби. Голям приятел на България, Галоа с нетърпение очаква срещата с българската публика и своите колеги, казват организаторите от НДК.  \nПрофесионализма си на сцената за пореден път ще покаже Емил Табаков, който е сред най-утвърдените български диригенти, дирижирал концерти на най-големите световни музикални сцени. Маестрото е бил музикален директор и главен диригент на Симфоничния оркестър на Българското национално радио, на Симфоничния оркестър \"Билкент\" в Анкара, на Белградската филхармония, на Софийската и Русенската филхармония и др. \nБилетите за новогодишния концерт в НДК вече се продават на касите в билетния център на НДК, както и онлайн на tickets.ndk.bg. Цените са от 25, 35, 45, 55, 65 и 80 лв. Има и 20% намаление от всеки ценови пояс за ученици, студенти, пенсионери и хора в неравностойно положение. Патрик Галоа   \n \t\n", "date": "2018.09.28", "title": "Посрещаме Нова година в НДК с \"Магията на танца\""}
{"url": "http://www.duma.bg/node/176003", "text": "Шестото издание на фестивала за документално кино \"Sofia Biting Docs\" ще започне на 1 октомври и ще премине под мотото \"Спътник на душата\", научи ДУМА от Здравко Григоров и Ангел Хаджийски. В рамките на събитието ще се състоят премиерите на два нови български документални филма: \"Пътят на Сантяго: Пътешествие на духа\" на Пламен Симеонов и \"Градината на Пресвета Богородица\" на Борислав Павлов. \nФилмът за поклонническия маршрут Камино ще открие фестивала на 1 октомври от 20 ч. в Дома на киното. Пътят, който стотици хиляди извървяват всяка година, за да почувстват енергията на това магично приключение. История за хора, които вървят по пътя, за да намерят решение на душевните си терзания и да преоткрият себе си, поднесена с щипка хумор. Пътят, по който човек се обръща навътре, за да получи отговорите на сърцето си. \nПремиерата на документалния филм за монашеския живот в Зографския манастир \"Градината на Пресвета Богородица\" ще се състои на 7 октомври в Дома на киното. Ще надникнем в най-старото монашеско общество, където женски крак не е стъпвал повече от 1000 години - недостъпния полуостров Атон. Монасите вършат всекидневните си задължения - готвят, цепят дърва, чистят, рисуват икони и разсъждават върху чудесата, случващи се всеки ден, като разказват историята на икона, дошла в манастира по загадъчен начин преди 30 години. \nВ програмата на \"Sofia Biting Docs\" е и биографичният филм \"Йога: архитектура на спокойствието\" за един от най-уважаваните фотографи днес Майкъл О`Нийл, работил за списания като \"Fortune\", \"Vanity Fair\" и \"Glamour\". Едно лично премеждие преобръща живота му и той започва да следва пътя на духа си чрез йога. Заминава за Индия и Тибет, за да се срещне със своите духовни учители и йогини. \"Пътуването никога нямаше конкретна крайна цел, беше просто моят личен път в йогата. Пътят беше река, а целта беше да си във водата. Енергията течеше като поток във връзката ми с йога. Нужни са ни само малко спокойствие и тишина, за да съпреживеем тези неща.\" \nЕксклузивна прожекция по време на фестивала ще има филмът \"Strike a Pose\", който представя танцьорите от култовото турне на Мадона \"Blond Ambition\" 25 години по-късно. Някогашните момчета с амбиция разкриват истината за живота си по време на турнето и в годините, след като вече не са част от екипа на Мадона. Един личен портрет, в който танцьорите намират сили да преглътнат егото си и откровено да споделят за паденията и възходите в живота си. \nФестивалът ще продължи до 10 октомври в салоните на Дома на киното, Културния център \"G8\" и Евро синема. Панорамата се организира от \"Позор\" със съдействието на посолството на Кралство Швеция, Чешкия център в София, Институт \"Сервантес\" в София, фондация \"ГЛАС\" и екологичното сдружение \"За Земята\".   \n \t\n", "date": "2018.09.28", "title": "Филми за Пътя Камино и Зографския манастир в Атон показва фестивал"}
{"url": "http://www.duma.bg/node/176004", "text": "С новата учебна година започна и есенният семестър на програмата \"Европейско кино за учащи\". Селекцията отново предлага най-доброто от съвременното българско и европейско кино. Първата прожекция в Дома на киното бе на 24 септември - \"История на Кристофър Робин и Мечо Пух\" (реж. Марк Форстър), информира Светлана Дамянова от \"Арт фест\". \nСреща с немско-исландската копродукция \"Адам\", представена в рамките на международния конкурс на 22-рия \"София филм фест\", ще се състои на 1 октомври от 16 ч. Режисьорката Мария Солрун разказва вълнуващата история на глухото момче Адам и неговата майка, като снима в собствения си апартамент и кани сина си за главната роля във филма. За любителите на оперното изкуство на 8 октомври от 16 ч. е включен документалният филм \"Мария и Калас\" (реж. Том Волф), представящ забележителния живот на оперната дива. \n\"3/4\" на режисьора Илиян Метев е портрет на едно семейство през последното му лято заедно. След редица родни и международни успехи срещата с неговия екип е на 15 октомври от 18 ч. Още едно българско игрално заглавие е планирано за 26 ноември от 17 ч. - \"И после светлина\" (реж. Констатин Божанов). \nНай-запалените киномани могат да гледат филма \"Люмиер!\" на 22 октомври от 17 ч. Той е компилация от 98 кратки филмчета, заснети от братята, реставрирани за дигитална презентация и представени с любов от киноисториците Тиери Фремо и Бертран Таверние.  \nВим Вендерс за пореден път присъства в селекцията със своя най-нов игрален филм \"Потапяне\" - на 29 октомври от 18 ч. Макар и в съвсем различен контекст, любовта е тема и на филма \"За тялото и душата\" (реж. Илдико Енеди), със \"Златна мечка\" от Берлин 2017 и с номинация за чуждоезичен \"Оскар\" 2018, любим филм на публиката на тазгодишния СФФ и на самия проф. Георги Дюлгеров, който ще го представи лично на 10 декември от 18 ч. \nБежанската тема е част от живота ни и продължава да събужда различни въпроси - на част от тях се опитва да отговори по необичаен, дори фантастичен начин Корнел Мундруцо с филма \"Луната на Юпитер\" - на 5 ноември от 18 ч. \nВ програмата са и два документални филма - \"Червено, твърде червено\" (реж. Божина Панайотова) и един до болка реалистичен портрет на четирима селски лекари из България \"Миниатюра за пиано\" (реж. Елдора Трайкова). Гледаме ги заедно с техните екипи на 12 и 19 ноември от 17 ч. \nНепосредствено след Световния ден за борба със СПИН, на 3 декември от 18 ч., е прожекцията на \"120 удара в минута\" - най-награждавания филм от програмата на миналогодишния фестивал в Кан. За финал на есенния семестър е избран носителят на \"Златна палма\" от Кан - \"Квадратът\" на реж. Рубен Йостлунд, на 17 декември от 18 ч. \nДокументалният филм за пингвините \"Императорът\" на Люк Жаке, озвучен на български език, ще бъде представен пред учениците от 77 СУ \"Св. св. Кирил и Методий\" в кв. \"Филиповци\" - на 17 октомври от 14 ч. във физкултурния салон. Училището ще бъде домакин на още една прожекция от програмата на есенния семестър \"Европейско кино за учащи\". На 14 ноември там ще бъде прожектирана анимацията \"Дългият път на север\" на Реми Шайе. \nОсновни лектори на инициативата, с която продължава традицията за образоване на младите кинофенове, са киноведът и директор на БНФ Антония Ковачева и изтъкнатият режисьор и преподавател проф. Георги Дюлгеров. \n\"Европейско кино за учащи\" е инициатива на \"Арт фест\" и Дома на киното, която се реализира с подкрепата на Програма \"Култура\" на Столичната община и ИА \"Национален филмов център\" и с информационното сътрудничество на Министерството на образованието и науката.   \n \t\n", "date": "2018.09.28", "title": "Отново на училище и отново в #Киното"}
{"url": "http://www.duma.bg/node/176029", "text": "Петото издание на \"Списание \"8\" на живо\" събира знаещите и търсещите познание за неповторимо общо преживяване - на 30 септември от 10 до 19 ч. в кино \"Люмиер\". Водачи в това забавно и духовно пътуване ще са 8 лектори - Гуру Йоги Тан, будистки тантра монах и приятел на България, проф. Георги Милошев, генетик, Атанас Скатов, алпинист веган, Моника Балаян, смехотерапевт, Йоги Никола Змияров, Гергана Брънзова, първата българка, участвала в женския вариант на NBA - WNBA, сполетяна от множествена склероза, Милена Иванова-Еа, нумеролог, Патрик Смитьойс, холандец, избрал да стане българин. \n    \n \t\n", "date": "2018.09.28", "title": "Списание \"8\" на живо в кино \"Люмиер\""}
{"url": "http://www.duma.bg/node/176031", "text": "Второто издание на новия филмов проект - Полски филмов фестивал \"Кинотека\", иницииран от Полския институт в София, ще се състои от 30 септември до 6 октомври в Културния център \"G8\". Програмата включва 7 игрални филма от различни години, които маркират моменти от развитието на полската кинематография и са лауреати на полски и чуждестранни фестивали. Ще видим една от първите игрални продукции след 1918 г. - \"Чудото на Висла\" от 1921 г., все още ням, \"Смъртта на президента\" на Йежи Кавалерович - за покушението срещу първия президент на Полша Габриел Нарутович, наградения със \"Сребърни лъвове\" от филмовия фестивал в Гдиня 2017 \"Птиците пеят в Кигали\" на Йоана Кос-Краузе, поредния филм на Лукаш Палковски \"Най-добрият\" - за известен полски спортист, победил в триатлона Ironman, \"Помирение\" - любовна история в трудните години след Втората световна война, наградения на фестивала в Гдиня със \"Златни лъвове\" \"Тиха нощ\" и \"Волта\" - най-новата комедия на Юлиуш Махулски. Във фоайето ще бъде подредена изложба полски филмов плакат.   \n \t\n", "date": "2018.09.28", "title": "Кинотека представя Полския институт"}
{"url": "http://www.duma.bg/node/176030", "text": "В съботния афиш на куклен театър \"Весел\" на 29 септември от 11 ч. в читалище \"Искра\" във Велико Търново, ще гостува спектакъл на ДКТ Търговище. Представлението е \"Приказка за Ох!\" от Т. Михайлова, постановка на Т. Вълов, сценография и кукли - В. Бенковска, музика - Е. Методиева. Участват Цветина Иванова, Стела Стойнева и Милен Алексиев.   \n \t\n", "date": "2018.09.28", "title": "\"Приказка за Ох!\" разказват в театър \"Весел\""}
{"url": "http://www.duma.bg/node/176032", "text": "София ще бъде за втори път домакин на международния фестивал за изпята поезия \"Sofia Singer Songwriter Fest\" от 28 до 30 септември от 18 ч. в НДК, \"Студио 5\". Феновете на акустичната музика и поезията ще могат да чуят виртуозни изпълнители от шест държави. \nСред гостите са Стив Лоис (Великобритания), талантлив певец и композитор в стил алтернативен рок, Шейн О'Фъргайл (Ирландия), баладичен и нежен вокалист, наподобяващ Ед Шийрън, Мария Георгиу (Румъния), легендарна вокалистка и композиторка с дълга кариера, румънската Джоан Бейз, Йовица Илик (Македония), лиричен певец и поет, председател на Съюза на писателите, Крис Макартър (Великобритания), впечатляващ блус рок музикант, Ража Файез Ел Мадхун (Палестина/България) стилна лирична певица и китаристка. Сред българските участници са младата блус рок певица Свилена Тенева, известната блус и кабаре звезда Гергана Добрева, нежната певица и цигуларка Бояна Желязкова, вокалистът и композитор на фънк групата \"Indigo Kids\" Явор Велчев, шармантната певица Мишел Мандела, лиричната рокаджийка Габриела Ризова, вокалистът на група \"Атлас\" Георги Арсов, както и пловдивският певец и китарист и риалити звезда Радослав Михов. \nТричленно жури в състав Алгирдас Клова (Литва), водещо име в литовската музикална сцена и организатор на фестивала \"Тай Аш\" във Вилнюс, Пламен Сивов, певец и композитор на група \"Точка БГ\", и Васил Громков, писател, музикален журналист и диджей, ще определи победителя. Артистите ще се представят с две песни в три вечери. Рецитал ще изнесат и две от най-успешните ни акустични групи - \"Точка БГ\" и \"Lilly of the West\", както и победителката от миналогодишния фестивал Мариана Добрева. \nАфтърпартито ще се състои в клуб \"Сохо\" от 21 ч., където артистите ще имат рецитали. Фестивалът се организира по повод Mеждународния ден на музиката и поезията 1 октомври.   \n \t\n", "date": "2018.09.28", "title": "Фестивал за изпята поезия събира автори от шест държави"}
{"url": "http://www.duma.bg/node/176033", "text": "Джаз певицата Весела Морова, която ще води работилницата \"Free Spirit Singing\" по време на първото издание на минифестивала \"Free Spirit day\", е член на акапелната група \"Спектрум\", която ще подгрява концерта на световноизвестната джаз група \"Manhattan Transfer\" на 12 ноември в зала \"България\". \nНа фестивала във Фабрика 126 на 29 септември Весела ще покаже импровизационни вокални практики и как от една група пеещи хора може да се направи вокален оркестър чрез методи, които са забавни и в същото време изключително полезни. \nТази година певицата участва за пети път на сцената на Международния джаз фестивал в Банско. Тя плени публиката с джаз и поп песни, изпълнени с Биг бенд Благоевград. \n\"Free Spirit day\" има кауза в подкрепа на незрящите хора - да бъдат допускани навсякъде със своите кучета-водачи, които са техните очи. Билети се продават в системата на \"Eвентим\" и на място в магазин-работилничка \"Къщичка\" на бул. \"Македония\" 10, научи ДУМА от Владимир Христовски, пиар.   \n \t\n", "date": "2018.09.28", "title": "Весела Морова води вокална работилница"}
{"url": "http://www.duma.bg/node/176034", "text": "Един от очакваните пълнометражни игрални дебюти в новото българско кино - \"Ирина\" на режисьорката Надежда Косева, е на път към своята среща с българската и международната фестивална публика. След участие във фестивала на българското игрално кино \"Златната роза\" филмът ще има международната си премиера в основния конкурс на 34-ия международен кинофестивал във Варшава, един от 15-те фестивала от т.нар. категория \"А\", сред които са Кан, Берлин, Венеция, Карлови Вари, Москва и т.н., научи ДУМА от Светлана Дамянова от \"Арт фест\". \nПреди \"Ирина\" Надя Косева реализира 3 успешни късометражни филма. \"Ритуалът\" бе част от омнибуса \"Lost & Found\", открил Форума на младото кино в Берлин, \"Омлет\" спечели почетен диплом в Сънданс, а \"Втори дубъл\" - почетен диплом в Сараево. \nИрина живее в малък миньорски град и работи в крайпътна кръчма. В един и същи ден мъжът й е осакатен в злополука, а тя - уволнена от работа. За да спаси семейството си, Ирина решава да стане сурогатна майка - да износи детето на непознати хора срещу заплащане. Постепенно тя ще открие какво значи да обичаш и да прощаваш. \n\"Ирина\" е филм за прошката. Задава морални и етични въпроси, но ни отвежда там, където правилни отговори няма. Там, където прошката е единственият начин за преодоляване на отчаянието, болката и гнева. И единственият път към спасението...\", споделя Надежда Косева. \nПредставян като проект в програмата на \"София мийтингс\", \"Ирина\" получава подкрепа за развитие от програма \"Медиа\" на Европейския съюз, South Eastern Europe Cinema Network, ИА \"Национален филмов център\" и беше представен на седмото издание на програмата \"ScriptEast\". Впоследствие проектът получава подкрепа за реализация от ИА \"НФЦ\". Филмът е продукция на \"Арт фест\" в копродукция с \"Фронт филм\", \"Доли медиа студио\" и \"Райт солюшънс\". \nВ ролята на Ирина е младата актриса Мартина Апостолова. В останалите роли са Христо Ушев, Ирини Жамбонас, Касиел Ноа Ашер, Александър Косев, Красимир Доков. Сценарият е дело на Светослав Овчаров, Боян Вулетич и Надежда Косева. Оператор на филма е Кирил Проданов, художничка - Ивелина Минева, художник по костюмите - Виктор Андреев, грим - Петя Симеонова, режисьор по монтажа - Нина Алтъпармакова, композитор - Петър Дундаков, звук - Момчил Божков. Продуцент е Стефан Китанов. Световен разпространител на филма е френската компания \"Alpha Violet\".   \n \t\n", "date": "2018.09.28", "title": " \"Ирина\" е филм за прошката "}
{"url": "http://www.duma.bg/node/176053", "text": "Русия прие пенсионната реформа \nДържавната Дума на Русия прие по време на пленарна сесия на трето и последно четене законопроекта на правителството за изменение на пенсионното законодателство, с което се въвежда увеличаване на възрастта за пенсиониране с пет години, от 60 до 65 години - за мъжете и от 55 до 60 години - за жените. Правителственият законопроект беше представен в Държавната дума през юни. Берлин отново защити \"Северен поток-2\" \nМинистърът на външните работи на Германия Хайко Маас отхвърли твърдението на президента на САЩ Доналд Тръмп, че Германия ще стане \"напълно зависима от руската енергия\", ако не се откаже от газопровода \"Северен поток-2\". Маас подчерта, че коментарите на Тръмп \"не кореспондират с реалността\". По думите на германския първи дипломат \"Германия няма да се умори да противодейства с реални факти и да настоява, че това не е политически проект, а преди всичко икономически\". Македонците решават съдбата и на Ципрас \nРезултатът от референдума в Македония за споразумението с Гърция за името може да сложи край на управлението на гръцкия премиер Алексис Ципрас, ако \"Независими гърци\" оттеглят подкрепата си за коалиционното правителство на СИРИЗА. От \"Независими гърци\" на военния министър Панос Каменос, коалиционният партньор на Ципрас, обявиха, че не само ще гласуват против споразумението в гръцкия парламент, но и ще напуснат коалицията. Сърбия с офанзива срещу Косово \nВ коментар за сръбската национална телевизия сръбският външен министър Ивица Дачич заяви, че три страни - Оман, Уганда и Лесото – са отрекли признаването на независимостта на Косово и посочи, че Белград продължава борбата за косовския въпрос. \"Имам срещи с 84 страни от 193. Предстоят няколко двустранни срещи с тези, които са признали независимостта на Косово, но са в процес на преразглеждане на признаването, а с тези, които не са го признали, предстои работа по укрепване на позицията им\", каза Дачич. \n    \n \t\n", "date": "2018.09.28", "title": "Кратки новини"}
{"url": "http://www.duma.bg/node/176007", "text": "Репортерът на \"Господари на ефира\" Димитър Върбанов се озова в болница, след като в сряда около 17 ч. двама складови служители и техният ръководител го нападнали, докато снима поредния си материал. От Нова телевизия, където се излъчват \"господарите\", разказаха, че Върбанов е бил хвърлен върху бетонова площадка. За щастие той се е разминал само с наранявания на ръцете и главата и макар да е настанен в спешното отделение във Велико Търново, няма сериозни оплаквания и опасност за живота му. \nЕкипът на \"господарите\" присъствал на внезапна полицейска проверка на склад, на мястото през юни бяха открити храни с изтекъл срок на годност. Целта на икономическата полиция било да се установи имало ли подмяна на етикетите на просрочената стока. \nВърбанов бе ударен с чук през 2010 г., тогава той отново изпълняваше задача по поръчка на \"Господари на ефира\".  Пострада, докато задавал въпрос на строителния предприемач Христо Чапанов за измами с апартаменти.  \n \"Скандално и недопустимо е журналисти да бъдат нападани, защото си вършат работата. Призовавам органите на реда да свършат своята работа, а българският съд да постанови адекватно наказание за извършителите на деянието. \n Посегателствата срещу журналисти, изпълняващи професионалните си задължения, трябва да бъдат криминализирани, както и всички форми на възпрепятстване или заплахи\", написа в социалните мрежи главният секретар на Съюза на българските журналисти Иван Върбанов. Той припомня, че още преди година СБЖ депозира в парламента пакет от законодателни инициативи в защита на журналистическата професия.  \"Кога политиците и народните представители ще осъзнаят, че такива законодателни инициативи са необходими?  Журналистиката не е престъпление!  Чувството за безнаказаност у извършителите на позорните нападения над журналисти подкопава демокрацията. Посегателството срещу журналисти е и посегателство срещу свободата на словото и медиите у нас\", категоричен е Върбанов. \nСъс специална позиция по казуса излезе вчера и Асоциацията на европейските журналисти - България. Те също осъждат насилието срещу репортера. Това е поредният случай, когато при журналистическо разследване, единствените последици са не за предполагаемите нарушители, а за самите разследващи журналисти, смятат от АЕЖ. Организацията припомня как преди дни журналистът от сайта \"Биволь\" Димитър Стоянов и румънският му колега Атила Биро бяха задържани от полицията, по време на тяхно разследване за предполагаемо унищожаване на документи, доказващи корупция в особено големи размери. Все по-видно е, че провалът на институциите в борбата срещу организираната престъпност и корупцията се превръща и в заплаха за журналистите, разследващи подобни случаи, констатират от асоциацията. \nАЕЖ също настоява не само за бързи действия за наказване на извършителите на побоя на Върбанов, но и за адекватни мерки за защита на журналистите от насилие.  \n\"Извършителите на нападението са били задържани още в сряда. Двама души са с мярка за неотклонение 24 часа, като работата по доказването на престъпната им дейност продължава\", съобщи вчера старши комисар Димитър Машов от МВР - Велико Търново. \n\"Дал съм им час и половина срок да ми докладват арестувани, задържани съответно побойниците и с цялата строгост на закона да бъдат наказани. Това е недопустимо - знаете, аз само за кимване или за намек към журналист депутати махам от парламентарната група, такова нещо не може да се толерира. Просто трябва да сме изключително непримирими към такива деяния и да се знае, че като пипнеш журналист,  това следва\", включи се от САЩ в типичния си заповеднически тон и премиерът Бойко Борисов   \n \t\n", "date": "2018.09.28", "title": "Нападнаха репортер на \"Господари на ефира\""}
{"url": "http://www.duma.bg/node/176054", "text": "Американската армия изпраща бомбардировачи от типа B-52 в Южнокитайско море, за да подобри сътрудничеството със своите съюзници и партньори в региона, обяви Пентагонът. \nАнализаторите смятат този ход на Вашингтон за послание към Китай, който има териториални спорове за водите на това море с Филипините, Виетнам, Малайзия и Тайван. \nКитай наскоро отхвърли искането на САЩ за закотвяне на техния военен кораб в Хонг Конг, което беше придружено от засилено напрежение между двете страни, припомни МИА. \nСъединените щати разкритикуваха Китай за изграждането на изкуствени острови в Южнокитайско море. \n„Не мисля, че имаме фундаментална промяна в отношенията с Китай. Ние поддържаме отношенията между нашите въоръжени сили и нивото на сътрудничество може да бъде нагоре или надолу, но стратегическите отношения остават, за чиято необходимост и двете страни са съгласни“, каза Матис. \nОтношенията между Китай и САЩ се влошават от търговската война, започната от президента Доналд Тръмп с въвеждането на тарифи за внос на китайски продукти.     \n \t\n", "date": "2018.09.28", "title": " Америка дразни Китай с бомбардировачи"}
{"url": "http://www.duma.bg/node/176055", "text": "Москва се подигра на информацията на уважавана разследваща британска група, която твърди, че един от заподозрените за отравянето на бившия руски шпионин Сергей Скрипал е бил отрупван с много почести полковник от руското военно разузнаване (ГРУ), съобщава Франс прес. \nBellingcat, въпросната британска разследваща група, обяви снощи, че истинското име на Руслан Боширов е Анатолий Чепига, който е полковник от руското военно разузнаване, и че е бил удостоен с най-високото отличие на страната \"Герой на Русия\". \nГоворителката на руското външно министерство Мария Захарова отхвърли информацията, изтъквайки, че тя е била публикувана сега, за да съвпадне с обръщението на британския премиер Тереза Мей пред Съвета за сигурност на ООН. \n\"Няма доказателства - така че те продължават информационната си кампания, чиято главна задача е да отклони вниманието от основния въпрос: КАКВО СЕ СЛУЧИ В СОЛСБЪРИ?\", написа Захарова в профила си във фейсбук. \n\"Въпросът остава: кога ще бъдат предоставени каквито и да било доказателства за участието на който и да било в отравянето в Солсбъри, както го нарича Лондон?\", запита тя. \n\"Русия само и единствено се стреми да обърква чрез отчаяни измислици\", иронизира Захарова.      \n \t\n", "date": "2018.09.28", "title": " Русия се изсмя на поредните \"разкрития\" за Скрипал"}
{"url": "http://www.duma.bg/node/176056", "text": "Международният валутен фонд (МВФ) е поставил на Украйна четири условия, за да й предостави нови кредити. Това съобщава украинското издание \"Икономическа правда\", като се позовава на свои източници, информира РИА \"Новости\". \nПървото условие е Киев отново да вдигне цената на газта с 23 процента. Освен това да проведе антикорупционна реформа, да приеме балансиран бюджет и да реорганизира Държавната фискална служба. \nОтбелязва се, че заради неспособността да изпълни изискванията за текущата програма, Киев е принуден да се договаря с фонда за stand-by кредит на стойност пет-шест милиарда долара за срок от 12-15 месеца. \nПри това \"Икономическа правда\" посочва, че МВФ вече няма доверие на Украйна и затова, вероятно, ще поиска от Киев първо да изпълни поетите ангажименти. \nБившият украински министър на икономиката Виктор Суслов обаче смята, че новото увеличаване на цените на газта може да направи населението на страната \"неплатежоспособно\". \nУкраинският икономически експерт Александър Охрименко смята, че Киев, най-вероятно, така и няма да получи следващия транш. Причината, според него, е, че получаването зависи най-вече от реализирането на Минските споразумения за Донбас. \n\"Въпреки многото изисквания, в частност за увеличаването на цените на газта, всъщност МВФ има едно главно изискване - да се завърши минският процес. Затова вероятно следващ транш няма да има\", смята той. \nЧетиригодишната помощна програма на МВФ предвижда предоставянето на кредит от 17,5 милиарда долара за Украйна. През март 2015 година е изплатен първият транш от пет милиарда долара, а през август същата година и вторият - 1,7 милиарда. През септември 2016 година фондът преведе трети транш от един милиард долара, а същата сума Киев получи и през 2017 година. Украинските власти разчитаха да получат пети до края на 2017 година, но той и досега не е преведен. \nПри това външният дълг на Украйна нарасна за 2016 и 2017 години съответно с 18,9 и 10,9 процента, а за общо пет години, от началото на 2013 година до началото на 2018 година, отношението на държавния дълг към брутния вътрешен продукт се е увеличило почти двойно - от 36,6 до 71,8 процента. \nВ рамките на сътрудничеството с МВФ, цените на газта в Украйна бяха увеличени многократно, в резултат от което нарасна и стойността на жилищно-комуналните услуги. Цената на хиляда кубически метра газ за населението през 2013 година е 725 гривни, а през 2016 година вече е 6879 гривни (от 28 до 266 долара), или 9,5 пъти.   \n \t\n", "date": "2018.09.28", "title": "МВФ отново притиска Киев  "}
{"url": "http://www.duma.bg/node/176005", "text": "След „История.БГ“ и преименуването на „Денят започва с култура“ на „Култура.БГ“ българската национална телевизия включи в програмата си и предаването „Туризъм.БГ“. Водещ на новата продукция ще е Мирослав Димитров, който ще се яви в ефира на 29 септември от 11 часа. Предаването ще е посветено на българския туризъм и ще се излъчва всяка събота, за аудиторията извън страната са предназначени повторенията по БНТ4. \nОт анонса на медията за предстоящата премиера става ясно, че поне в първите две предавания ще има засилено присъствие на управляващите – в епизод едно ще гостува министърът на туризма Николина Ангелкова, която ще коментира „постиженията, проблемите и перспективите пред българския туризъм“ и ще направи равносметка на изминалия летен туристически сезон. На 6 октомври в „Туризъм.БГ“ ще се яви вицепремиерът Валери Симеонов. \nВ първия епизод на предаването ще се включи и водещият на културно-информационното предаване на БНТ „Култура.БГ“ Михаил Заимов. Това лято той се включи в доброволческата операция по предотвратяването на изтичането на мазут от потъналия преди 100 години кораб „Мопанг“ край Созопол, уточняват от медията. Тази събота зрителите ще се запознаят не само с богатото културно-историческо наследство на Пловдив, но и с изненадващите атракции, които градът предлага. \nОт 1 октомври БНТ пуска друго ново предаване – „Натисни F1”. За 15 мин. Популярният влогър Крис Захариев ще дава телевизионни уроци за новите технологии - например как да повишим безопасността на безконтактна банкова карта или как да гарантираме неприкосновеността на телефона си.  Своите препоръки ще дават програмисти от различни софтуерни компании, преподаватели по информатика, специалисти по дигитална сигурност и влогъри.   \n \t\n", "date": "2018.09.28", "title": "„Туризъм.БГ“  и „Натисни F1” тръгват по БНТ"}
{"url": "http://www.duma.bg/node/176006", "text": "Рапърът от близкото минало Иван Главчев, познат като Ванко 1, е на път на предизвика нов прецедент, този път телевизионен. След като през 2006 г. цяла поправка в Наказателния кодекс неформално бе „пришита“ към личността му,  сега заради него има вероятност да бъдат променени правилата за избор на участници във „Вип Брадър“. Както ДУМА вече писа, участието на осъждания за принуждаване към проституция пловдивчанин предизвика обществено недоволство, включително и сигнали до СЕМ. \nСкандалът обаче се разпростря и извън родните граници, след като британското издание „Гардиън“ публикува материал, озаглавен „След протести осъден сводник напусна българския „ВИП Брадър“. Материалът припомня, че през 2003 г. Ванко е осъден за склоняване към проституция. \"Гардиън“ отчита, че предаването, в което той до скоро се изявяваше, е едно от най-гледаните в България, с милиони зрители всяка седмица. „България е една от основните страни, донори на човешка плът в Европейския съюз, според Държавния департамент на САЩ. В годишния си доклад за трафика на хора департаментът критикува българската съдебна система, че допуска намалени наказания за осъдени за трафик на хора и че не прави достатъчно, за да защити потенциални жертви“, допълват от изданието. „Гардиън“ отчита, че предаването, в което той доскоро се изявяваше, е едно от най-гледаните в България, с милиони зрители всяка седмица. \nОт медията са потърсили и мнението на собствениците на Нова телевизия – шведската компания „Модърн таймс груп“.  „Заради получените оплаквания нашата местна компания ревизира стратегията си за подбор на участници в подобни програми, тъй като криминална присъда за такива престъпления е нещо изключително сериозно и компанията не би трябвало да допуска, който и да е с подобна присъда в бъдещи формати“, гласи позицията на MTG. \nГлавчев вече напусна формата, оправдавайки се със здравословни проблеми.   \n \t\n", "date": "2018.09.28", "title": "Ванко 1 май ще предизвика нов прецедент"}
{"url": "http://www.duma.bg/node/176035", "text": "Като лице на колекцията по-малката дъщеря на Евгения Живкова - Андреа Стефанова, откри дефилето, облечена в атрактивно сако, съчетано с къси панталонки и ботуши над коляното. Обаче още преди да стихнат аплодисментите за този аутфит с военно-униформени елементи, поредното предложение на модна къща \"Жени стил\" прикова погледите на присъстващите. Носителки на титлите \"Мис България\", участнички в световни конкурси за красота и елитни модели от агенция \"Визаж\" близо час се разхождаха по подиума, показвайки впечатляващи тоалети под съпровод на едни от най-актуалните музикални хитове, миксирани на живо от топ диджей. \nЕксперти коментираха, че в запазена марка на дизайнерката се превърна комбинирането на различни материи, които придават на дрехите модерен и свеж вид. Вълна, кожа, копринено кадифе и тафта по неповторим начин се съчетават с дантела, трико и букле, подчертавайки класата на \"Жени стил\". Колекцията не пренебрегва и високите технологии - ненатрапчивото им използване (направено с неподправен усет, професионално разбиране и желание за мярка) личи и при платовете, и при кройките. Някои тоалети анонсираха приятното завръщане на карето. Други пък впечатлиха с жакардови материи на релефни цветя. При трети се открои винаги модерната рибена кост. А десените като туид и пепит безкомпромисно подчертаха непреходната елегантност на дрехите, създадени от Евгения Живкова. Съчетаването на кожа с три различни десена превърна облеклата й в ефектни и различни. Вечно модерното черно, прекрасното сиво, свежото кардиналско червено, нежното розово, неочакваното зелено със сигурност ще станат доминиращи цветове през студените сезони. \nЕвгения Живкова също така показа и доказа, че дори познатите на всички елементи може да бъдат разработени по нов интересен начин. Дизайнерката е заложила на някои препратки към военните униформи и е създала якета с високо закопчаване, двуредни сака и дълги палта, като не се притесни да ги представи в симбиоза с удължени поли и рокли, както и с класически и къси панталони. \nБлагодарение на чистите и прави линии на облеклата си пролича и почти задължителният минимализъм, характерен за официалните тоалети на \"Жени стил\". А някои нови детайли, които бяха добавени в определени дрехи от колекцията \"Фантазия\", неочаквано им придават леко драматична визия, допълващи посланието за строг и делови статус на линията. Елегантната визия е подчертана и от палта с прав и с леко разкроен силует. А комбинирането на туники с тесни поли и панталони придава младежки и екстравагантен вид на дрехите. Красиви бродерии на цветя и пера пък се използват като допълнение към модерното излъчване на аутфитите. \nСмелостта в дизайнерските решения бе явна и в дължините на роклите и полите - над коляното. Евгения Живкова предлага есента и зимата да се носят панталони, които са леко разкроени, а някои модели дори не достигат глезените, за да подчертаят красотата и изяществото на краката. За официалните поводи дамите имат възможност да изберат костюми, изработени в съчетание на различни лъскави и матови материи, сред които безспорен лидер е шифонът. За вечерните тоалети пък са характерни бродериите от мъниста и пайети. \nНадали сред присъстващите имаше дори един, който да не е харесал поне няколко от представените на дефилето облекла. \"Кройката на ръкавите е истински хит!\", \"Черната рокля ще ми стои страхотно на коледното парти, нали?\", \"Избрах тоалет за бала на сестра ми\" - са само малка част от коментарите, които можеха да се чуят в кулоарите след ревюто. И това не е случайно. Явно Евгения Живкова за пореден път е успяла да усети как с предложенията си за предстоящия сезон да елиминира границите между фантазия, функционалност и прагматизъм. \nСред гостите на събитието се откроиха посланиците на Швейцария - Н.пр. Мюриел Берсе Коен, на Черна гора - Н.пр. Снежана Радович, на Индия - Н.пр. Пуджа Капур, на Китай - Н.пр. Джан Хайджоу, придружен от жена си, зам.-посланикът и министър-съветник на Косово - Делфин Плана, съпругата на посланика на Япония - Казуе Ватанабе, президентът и вицепрезидентът на \"International Women`s Club - Sofia\" - съответно Албена Джоунс и Мая Методиева, представители на посолството на Армения и др., както и Виолина Маринова, Мая Антова, Светлана Шаренкова, Весела Драганова, Теодора Дренска, Анна Сендова, Лили Несторова, Бисера Пешова, Лилия Червенякова, Евгения Калканджиева, проф. Любомир Стойков, световноизвестният италиански дизайнер Алберто Веделаго и негови български колеги - Жана Жекова, София Борисова, Ирина Сардарева, Нели Колева, Миглена Петкова, Таня Ян. Събитието уважиха също актрисата Саня Борисова, журналистките Валерия Велева и Илиана Беновска, поп певецът Богдан Томов, Радослава Минчева, Мила Захариева, Павел и Едита Цветкови, Нора Нова и др. \n \n   \n \t\n", "date": "2018.09.28", "title": " \"Фантазия\" на Евгения Живкова, или класа и прагматизъм от \"Жени стил\"  "}
{"url": "http://www.duma.bg/node/176025", "text": "Празник на лозата \"Меден грозд\" се състоя за първи път в с. Лозица, научи ДУМА от Николинка Христова, секретар на НЧ \"Напредък 1871\" в Никопол. Настроение, песни и танци огласяха площада. Дванадесет читалища подредиха кулинарни щандове с храни и напитки, в които гроздето е основен продукт. \"Дионисии\" ООД имаха отделен щанд с бели и червени вина. Сензацията на вкусотиите беше торта с формата на буренце, \"затиснато\" от грозде - сорт \"Каберне от Лозица\". След разрязването й всички се увериха в кулинарните умения на Лидия Халова - читалищен член, с корени от Лозица, известна майсторка на торти в Никопол.   \n \t\n", "date": "2018.09.28", "title": " Празник на лозата \"Меден грозд\" в село Лозица"}
{"url": "http://www.duma.bg/node/176026", "text": "Възможностите на желаещите да се включат в дисциплините бегово или фасадно изкачване, спортно ориентиране и издигане с балон ще бъдат проверени на \"НДК 360\". Събитието ще стане факт утре, 29 септември, от 17 до 21 ч. в Националния дворец на културата и в парка около сградата като част от ежегодната \"Европейска вечер на спорта\". Вече има над 150 души, записали се само за спортно ориентиране из НДК. Най-добрите състезатели ще спечелят покани за откриващия филм на тазгодишното издание на \"Киномания\". \n\"Спортът в контекста на културата и културата в контекста на спорта - те са едно цяло и начин на живот\" - това е посланието, около което се обединиха организаторите на събитието \"НДК 360\" от Столичната община, фондацията \"София - Европейска столица на спорта\", НДК, Националната спорта академия \"Васил Левски\" и Българската федерация по ориентиране, с подкрепата на Министерството на младежта и спорта. \n\"За нас най-ценното в цялото събитие е общуването между хората, които ще се съберат около НДК. Не само участниците в спортните дисциплини, а и хората, които ще дойдат да прекарат свободното си време наоколо. Това е едно общуване с НДК, който отдавна вече е нещо много повече от своята архитектура\", каза председателят на Съвета на директорите на НДК Борислав Велков. Той анонсира и идеята за изграждането на площадка в НДК за наблюдение на Витоша - модерно съоръжение, оборудвано с бинокли, което да привлича още повече посетители и туристи на града.   \n \t\n", "date": "2018.09.28", "title": " С фасадно изкачване предизвикват в НДК"}
{"url": "http://www.duma.bg/node/176028", "text": "Тийнейджъри в САЩ предпочитат да общуват с есемеси (SMS), вместо да се срещат или да говорят по телефона. Това показват резултатите от изследване на независимата организация \"Комън сенс медиа\", цитирани от АФП. 36% от анкетираните младежи признават, че предпочитат да си разменят кратки съобщения по телефона, 32 на сто залагат на лични срещи, за 16% приоритет са социалните мрежи, за 10 на сто - видеоразговорите, и само 5% се обаждат директно по телефона, когато искат да кажат нещо. Очевидно е, че децата - представители на електронното поколение, са силно привързани към устройствата си - смартфони, таблети, други цифрови технологии. \nТенденцията е ясно отличима: при предишното изследване през 2012 г. все още водещи са били личните срещи (49 на сто), следвани от есемесите. За същия период между двете изследвания процентът на тийнейджърите, притежаващи смартфон, се е увеличил от 41 на 89. \nСега половината от анкетираните деца на възраст от 13 до 17 години признали, че изпращат есемес поне веднъж на час, други 32% разкрили, че го правят постоянно. \nСоциалните мрежи пък са част от живота на 81% от участвалите в проучването и са \"изключително важни\" или \"много важни\" за 32 на сто от тях. Около 70% от тийнейджърите влизат повече от веднъж дневно в социална мрежа, при 34 на сто през 2012 г. \nОткакто светът на децата се свива до екрана на смартфона им, специалистите все по-често говорят за нова диагноза, наречена \"вирус на цифровото слабоумие\". Още през 2007 г. учени установяват, че все повече малчугани страдат от разстройство на вниманието, загуба на памет, липса на самоконтрол. Изследвания доказват промени в мозъка им, характерни за ранен стадий на деменция, които обикновено се развиват в старческа възраст. \nРезултатите обаче не учудват никого. На практика, 7-годишно дете в Европа днес вече е прекарало пред екраните на съвременните устройства над 12 месеца от живота си, а младеж на 18 - над четири години. От 1970 г. радиусът на активност на децата се е свил с 90%, т.е. светът им буквално се е ограничил до екрана на смартфона. Затова, макар и стряскащи, не са преувеличени изводите, които се цитират: децата вече не знаят какво е да тичат навън, да се катерят по дърветата, да пускат хвърчила, да скачат на дама или просто да си говорят.     \n \t\n", "date": "2018.09.28", "title": "Общуването с есемеси е най-предпочитаното  "}
{"url": "http://www.duma.bg/node/176027", "text": "Влогърите Павел Колев и Ицака представят дебютната си книга с турне. Феновете на YouTube звездите ще могат да се срещнат с тях в 5 български града. В Плевен двамата ще раздават автографи в книжарница \"Хеликон\" (ул. \"Васил Левски\" 161) на 29 септември, в 12 ч. В \"Mall Burgas Plaza\" (жк \"Изгрев\", ул. \"Транспортна\" 31)  Павел и Ицака ще гостуват на 6 октомври, 12,00 ч. Ден по-късно ще са в \"Grand Mall Varna\" (бул. \"Андрей Сахаров\" 2). В пловдивския \"Mall Markovo Tepe\" (бул. \"Руски\" 54) ще са на 13 октомври. В столичния \"The Mall\" (бул. \"Цариградско шосе\" 115) ще очакват почитателите си на 14 октомври. \nВ \"Играчи: Книгата\" читателите ще открият интерактивна история, чието развитие зависи от тях, комикси, предложения за забавни игри с приятели, идеи за креативни проекти, спортни предизвикателства, повече информация за авторите и QR кодове, водещи към невиждани досега видеа в канала им. Изданието вече може да бъде поръчано онлайн от уебсайта на издателство \"Егмонт\" с ексклузивен подарък. Първоначалният тираж на книгата е 5000 бройки. \n\"Не сме писатели, не се правим на такива и вероятно никога няма да бъдем. Tази книга e за хората, които ни гледат и подкрепят. Целта ни е да им покажем как и защо правим видеа в интернет, как е започнало всичко и как обединихме интересите си, за да създадем нещо общо“, споделят Павел и Ицака.     \n \t\n", "date": "2018.09.28", "title": "Влогъри представят дебютната си книга с турне в 5 града"}
{"url": "http://www.duma.bg/node/176052", "text": "За нова страница в турско-германските отношения преговаря турският президент Реджеп Ердоган, който пристигна вчера в Берлин на тридневно посещение. \nТова стана ясно от статията му, публикувана във в. \"Франкфуртер Алгемайне Цайтунг\" по повод започналото му вчера посещение в Германия. \"Драматичните събития в света налагат както Германия, така и Турция да отворят нова страница в двустранните взаимоотношения и да оставят настрана разликите и да се фокусират върху своите общи интереси\". Ердоган каза още, че двете страни срещат общи предизвикателства като тероризъм, нелегални имигрантски движения и търговски войни. \n\"Ние сме длъжни да подобрим отношенията си въз основа на нашите взаимни интереси по разумен начин. Нека да се концентрираме върху нашите общи интереси, общи предизвикателства и заплахите, пред които се изправяме. Що се отнася до нашите разногласия, трябва да запазим всички канали за диалог, да продължим обмена и да покажем максимално съпричастност, трябва да се опитаме да разберем взаимната ни чувствителност\", подчерта турският държавен глава. \nВ своята статия президентът Ердоган отново призова германските власти да покажат повече солидарност с Турция в борбата срещу терористичните групировки. \"Очакваме Германия да разшири подкрепата си за Турция в борбата ни против терористични групировки като ФЕТО, ПКК и Революционна народноосвободителна партия-Фронт, които са заплаха и за германската вътрешна сигурност, и набелязват германски граждани\", казва още турският президент. Той също така предупреди за пропагандни активности на ПКК и ФЕТО в Германия. \"Членовете на ПКК и ФЕТО и техните организации използват редица инструменти, включително манипулации, фалшиви новини и саботаж на нашите двустранни взаимоотношения\", казва още Ердоган. \nГермания отказва да вземе сериозни мерки против терористични групировки като ПКК и движението на Фетулах Гюлен, които са източник на напрежение между двете страни в последно време. \nПо време на тридневната си визита турският президент ще се срещне с германския си колега Франк-Валтер Щайнмайер, както и с канцлера Ангела Меркел. Теми на преговорите са също отношенията ЕС-Турция, мигрантският въпрос, положението в Сирия. \nВ Германия живеят над 3 млн. турски мигранти, тя е и основен икономически и търговски партньор на Турция. В 2017 година двустранният търговски обмен достигна 37.6 млрд евро ($43.6 млрд). \nОчаква се Ердоган да има срещи с представители на обществени организации и ръководителите на водещи германо-турски компании. В Кьолн той ще участва в церемония по откриване на джамия. \nВ същото време германският правителствен ръководител Щефен Зайберт заяви, че канцлерката Ангела Меркел ще повдигне и въпроси, белязани с разногласия между двете страни. \nМеждувременно Реджеп Ердоган бе интервюиран от американската телевизия Пи Би Ес, в което заяви, че политиката на санкции, която САЩ прилага спрямо Турция, е в противоречие с принципите на стратегическо партньорство между двете страни. \"Ние сме стратегически партньори на САЩ в рамките на НАТО. Всяка държава, която е наш стратегически партньор, не би било уместно да говори за евентуални санкции срещу своя стратегически партньор. Турция винаги е изпълнявала задълженията си като стратегически партньор, ще продължим да го правим\" каза той. \nТой дори обвини правителството в САЩ, че си сътрудничи в Сирия с партията \"Демократичен съюз\" (ДП) и коалицията \"Сирийски демократични сили\" (СДС), обявени в страната като терористични организации. \"Наш стратегически партньор работи рамо до рамо с терористични организации, ние не можем да приемем това\", отсече Ердоган.     \n \t\n", "date": "2018.09.28", "title": "Ердоган настоява за рестарт на отношенията с Германия  "}
{"url": "http://www.duma.bg/node/175993", "text": "\"ПАЯЖИНАТА И ДРУГИ ИСТОРИИ\" от Агата Кристи издава \"Ера\". Както винаги ни очакват изкусни престъпления и блестящи разкрития в неповторимия стил на кралицата на криминалния жанр. Безгрижните игри на Клариса - съпруга на дипломат, стават смъртоносни, когато открива труп в стаята си. Обитателите на новооткрит пансион се озовават в капана на снежна буря и заплашени от опасен убиец. Заплетен любовен триъгълник завършва с убийство, но дали вдовицата и любовникът й всъщност имат вина? Ексцентрична, непредсказуема и вечно интригуваща, Агата Кристи с всяка своя творба доказва, че неслучайно е обявена за \"Първата дама на криминалния жанр\". \"НАШИТЕ ИЗВЪНЗЕМНИ ПРЕДЦИ\" от Уил Харт издава \"Бард\" в превод на Юлиян Стойнов. Представяйки научни доказателства за извънземна намеса в живота на нашата планета, както и свидетелства, извлечени от самия й ландшафт, авторът посочва, че Земята е била тераформирана с инженерна програма, толкова мащабна и сложна, че досега е убягвала от вниманието ни - например големите реки на планетата са ориентирани с невероятна точност спрямо Голямата пирамида в Гиза. За да докаже, че извънземни сили продължават да действат на Земята, Харт проучва най-известните случаи с НЛО, включително Розуелския инцидент и засекретените срещи на астронавти от НАСА с извънземни кораби. \"ЗА СМЪРТТА И УМИРАНЕТО\" от Елизабет Кюблер-Рос издава \"Кибеа\" в превод на Станислава Миланова. Това е книга за хората, които си отиват от света - терминално болни пациенти, преживяващи последните си дни и часове. Не става дума за страшни или болезнени моменти, а за процес, при който отиващите си хора могат да бъдат наши учители, за да разберем повече за последните етапи на живота на човека с всичките му тревоги, страхове и надежди. И с нуждата да си отиде с достойнство и ясно приемане на жизнения цикъл. Това са историите на интервюирани пациенти, които споделят своите терзания, очаквания и разочарования. \"ЗАЩО ПОЧТИ ВСИЧКО В ТОЯ СВЯТ СЕ ПРЕЦАКА\" от Лари Уингет издава \"Гнездото\". Авторът разглежда четирите основни стълба на живота и показва как те са започнали да ерозират поради срива на ценностната ни система. Той анализира политиката, медиите, фалшивите кумири и измамните ценности, за да стигне до онова, което наистина застрашава цялото общество, бизнеса и образованието. Саркастичните забележки на Лари ни карат да почувстваме известно неудобство от случващото се около нас, да се замислим, да се събудим. \"Целта ми е хората, които прочетат тази книга, да осъзнаят колко зле са нещата и да решат да предприемат нещо по въпроса, преди да е станало прекалено късно\", отбелязва Уингет.   \n \t\n", "date": "2018.09.28", "title": "Лавица"}
{"url": "http://www.duma.bg/node/175994", "text": "Издателство \"Дамян Яков\" представя книгата \"Викингите идват!\" от популярния вече и в България съвременен детски писател от Финландия Маури Кунас, в превод от фински на Росица Цветанова. Книгата е предназначена за деца между 4- и 12-годишна възраст. \nСлавата на безстрашните и неудържими мореплаватели от Севера се разнесла чак до бреговете на Англия още през 793 г., а историите за техните приключения вълнуват и малки, и големи дори и в наши дни.  \nВ духа на старите саги на северните народи Маури Кунас разказва осем шеговити истории за викингите от ония времена. Представя много легендарни герои, като например Гунар от Овнешкия фиорд, който се перчел с героичните си подвизи, берсерка Ерик, който ненавиждал да му викат мамино синче, проницателното момиче на име Досетливата Оса, а също и Ягодка, която мучала от носталгия по дома. Същевременно авторът запознава с проверени исторически сведения за живота, обичаите, корабите и къщите на викингите.   \n \t\n", "date": "2018.09.28", "title": "Приключения с викинги"}
{"url": "http://www.duma.bg/node/176064", "text": "Демографската катастрофа да бъде основният акцент във \"Визия за България\"- това предложеха жители на гр. Варна по време на срещата с народните представители Надя Клисурска, Илиян Тимчев, Александър Паунов и Радослав Стойчев. Хората предложиха още преизчислението на пенсиите и Законът за възрастните хора, които са част от Визията, да бъдат първите осъществени приоритети. Патриотичното възпитание на младите българи още от училище, както и ромската интеграция чрез труд, работа и обучение - също трябва да станат част от \"Визия за България\", категорични бяха варненци. Фокусът на държавата трябва да бъде върху демографската катастрофа и нейното решаване. Политиките, които развиваме в социалната сфера, трябва да са част от този основен приоритет, категорична бе Надя Клисурска пред варненци. Тя добави, че прогресивното подоходно облагане, семейното подоходно облагане, облекченията за младите семейства с възможности за получаване на кредити, ако работят, за да закупят жилища с по-ниски лихвени проценти - са само част от заложените във \"Визия за България\" предложения. Даването на възможност на младите хора да работят също е изключително важно за решаването на един от най-големите проблеми на страната ни. \nНародният представител д-р Илиян Тимчев уточни, че както и на другите срещи в страната, така и тук, хората одобряват и трите предложения на левицата за решаването на проблемите в здравеопазването - болниците да не бъдат търговски дружества, разпределението на лечебните заведения да бъде на регионален принцип, младите лекари, които учат професията с държавна поръчка, да остават да работят с договор в болница в България. \n    \n \t\n", "date": "2018.09.28", "title": "Демографската катастрофа е сред основните акценти"}
{"url": "http://www.duma.bg/node/176065", "text": "Лидерът на БСП Корнелия Нинова представи \"Визия за България\" в столичния район \"Триадица\". Над 150 членове и симпатизанти на левицата подкрепиха проекта, поставиха въпроси и изказаха свои идеи, които да залегнат в него. Заедно с Нинова в обсъждането се включиха лидерът на столичните социалисти Калоян Паргов и зам.-председателят на ПГ \"БСП за България\" Христо Проданов. Разговорът започна с мило тържество, на което социалистите поздравиха доц. Софи Пинкас с нейния 95-ти рожден ден и 74 години членство в БСП. \nПредложенията, които участниците в срещата направиха, бяха свързани с демографската криза, екологията, здравеопазването образованието и много други. Екологът Спас Тодоров поиска да се направи анализ на съществуващите 6 горски стопанства и да се предложи оптимален модел за управлението им. Проф. Христо Зайков настоя във Визията да бъдат включени мерки за профилактика на заболяванията. Пламен Генов предложи БСП да инициира Закона за архитектите. Валентин Заяков пък бе на мнение, че трябва да бъде изготвена електронна система за влизащите у нас туристи. Проф. Невяна Цачева говори за извънболничната помощ, която трябва да намери място във Визията. Младите социалисти Георги Ангелов и Борислав Данаилова предложиха допълнения към раздела за дигиталното образование. Те подчертаха, че участието на държавата в икономиката е много важно. Двамата дадоха своите идеи до НС на БСП в частта за зелени градове, наука, семейно подоходно облагане.  \nУчастниците в срещата бяха категорични, че в обучението на младите хора трябва да залегне и родолюбието, а историята не трябва да бъде подменяна. Те подкрепиха предложението за един учебник по предмет. \nЛидерът на БСП В София Калоян Паргов беше категоричен, че е крайно време столичани да накажат ГЕРБ и да покажат, че от София започва залезът на партията на Борисов. Той очерта някои важни проблеми, които трябва да бъдат решени от социалистите преди местния вот, и призова на изборите ГЕРБ да бъдат съкрушени. \n\"Визия за България\" е предложение към целия български народ\", заяви Корнелия Нинова при представянето на документа. Нашето предложение е алтернатива не само на това на ГЕРБ, а на модела, граден през прехода. БСП е единствената партия, която си признава, че и тя е грешала и понесе своята отговорност. Имаме желание да кажем край на този преход и да тръгнем по друг път\", припомни Нинова. По думите й целта на левицата е да има национално съгласие и енергия, с които и да управлява. \n\"Може би не сме измислили най-доброто. Кажете вашите идеи, критикувайте, посъветвайте ни. Има въпроси и проблеми, които трябва да решим в по-дългосрочен хоризонт от един мандат и това са демографската катастрофа, абсолютно наложителната здравна реформа, промяна в образованието, различен модел на икономиката\", обърна се Нинова към присъстващите. \"Правителството предложи в сряда, освен здравни осигуровки, хората да плащат и застраховка, а и да си доплащат над определена цена. Философията на реформата на ГЕРБ е повече пари от пациента за същата услуга. Всяка година парите се увеличават, а ефект няма. За 10 години сме намалели с 500 000 души, а средствата за здравеопазване са се увеличили с над 2 млрд.лв. Явно проблемът е в контрола по разходването им\", подчерта Нинова.  \n    \n \t\n", "date": "2018.09.28", "title": " Лидерът на БСП обсъди Визията с жители на район \"Триадица\"  "}
{"url": "http://www.duma.bg/node/176067", "text": "Лидерът на БСП в София Калоян Паргов постави пет въпроса на управляващите в Столичната община по темата \"Образование\". Той очаква отговори на част от тях още на следващото заседание на комисията по образование и култура. Паргов настоява за отчет за отпадналите от училище деца в София и за проблемите с приема в детските ясли и в първа група на детските градини. Освен това очаквам информация, свързана с предстоящото реализиране на програмата за преминаване на едносменен режим в училищата. Общинският съветник иска от зам.-кмета Тодор Чобанов да информира за ремонтите в училищата и за контрола на качеството им, тъй като вече има сигнали за недобросъвестно изпълнение. \nКалоян Паргов повдигна и темата за публикуваното преди дни изследване на \"Евростат\", което показа, че София е на последно място по удовлетвореност на гражданите от образованието и материалните условия в училище от всички европейски столици. \"Столична община отделя много средства за образование и подобни резултати са меко казано неприемливи\", коментира той. \n    \n \t\n", "date": "2018.09.28", "title": "Калоян Паргов постави 5 въпроса за образованието"}
{"url": "http://www.duma.bg/node/176078", "text": "\nСтартирана е процедура чрез Министерството на културата, която да предостави на монумента на Бузлуджа статут на паметник на културата. Това ще позволи в бъдеще да се търсят средства за неговата консервация по различни програми на ЕС, съобщи вчера областният управител на Стара Загора Гергана Микова. Рушащата се конструкция бе огледана вчера от трима експерти от организацията \"Европа Ностра\", която тази година вписа монумента на Бузлуджа сред седемте най-застрашени паметници в Европа. \nПри огледа на паметника вчера бившият зам.-директор на отдел \"Културно наследство\" на ЮНЕСКО Лорен Леви-Строс каза, че след известно консервиране и саниране на чинията, тя може да се сдобие с определен статут по подобие на концентрационния лагер в Аушвиц, оцелялата от атомната бомбардировка в Хирошима сграда, и още няколко изключително важни за световната история съоръжения. \nАрх. Дора Иванова, която преди 4 години защити в Берлин дипломна работа за уникалната конструкция и предложи тя да се превърне в действащ интерактивен музей на българската история, обясни, че е нанесла корекции в предварителната си идея и предлага сградата да стане музей на самия паметник. \"Днешното поколение знае твърде малко за епохата на социализма. Това е идеалното място, където неотдавнашното ни минало може да бъде разказано, осветлено обективно и критично. Далеч съм от мисълта паметникът да бъде възстановен изцяло и чрез него да се възхвалява миналото. Той трябва да бъде консервиран в сегашното му състояние и по този начин да разказва историята си. За целта може да бъде използвана технологията за 3D-мапинга\", сподели Иванова и допълни, че проектантът на монумента арх. Георги Стоилов е възприел идеите й. \nЕкспертът от Англия арх. Граам Бел не скри, че е шокиран от състоянието, в което се намира паметникът, и изрази съжаление, че толкова години никой не се е постарал да запази някогашното му великолепие. \"Бил съм в сграда и в много по-лошо състояние, но в случая въпросът е не дали може да бъде възстановена, а дали хората искат това. Тя е една глава от историята на България, но и част от европейската история. Ние сме тук защото \"Европа Ностра\" защитава културно-историческото наследство и работим съвместно с института към Европейската инвестиционна банка, която се грижи за това наследство. Тази сграда е човешко творение и тя трябва да остане за хората. Тя трябва да бъде запазена, за да служи на хората\", подчерта британецът. Бел е директор на North of England Civic Trust и Hungarian Renaissance Foundation, работещи за опазване на културното наследство в Англия и Унгария. \nОхранители на монумента разказаха, че всеки ден там пристигат микробуси с чуждестранни туристи. Те не криели разочарованието си, че не могат да влязат в лабиринтите на сградата, за която разбрали от множеството видеоклипове в социалните мрежи и ютуб. Само в последните три почивни дни оттам са минали около 700 чужденци и българи, подведени от гидове, че ще бъдат вкарани вътре през тайни проходи. \nОчаква се до края на годината експертите да подготвят краен доклад с препоръки за бъдещето на паметника, след което ще го предоставят на ЕИБ и тогава думата ще имат финансистите.   \n \t\n", "date": "2018.09.28", "title": " Монументът на Бузлуджа със статут на паметник  "}
{"url": "http://www.duma.bg/node/176069", "text": "Сигнал за стрелба по мотриса на трамвай номер 7 в София беше публикуван в групата \"Забелязано в София\" във фейсбук. Според информацията на свидетел стрелбата е станала около 21,20 часа в сряда вечерта между спирките \"Триъгълника\" и \"Хан Кубрат\". Вероятното оръжие е въздушно или газово. \nЕдин от куршумите е бил изстрелян непосредствено до главата на непълнолетно момче. Полицията е била уведомена за стрелбата. В същия район на столицата са подадени два други сигнала за счупени стъкла на два автобуса, пак по идентичен начин. Има предположения, че може и да става въпрос за стрелба с прашка.   \n \t\n", "date": "2018.09.28", "title": "Стрелба по трамвай номер 7, за малко да бъде улучено момче"}
{"url": "http://www.duma.bg/node/176068", "text": "За поредно взривяване на банкомат, този път в Стара Загора, съобщиха от полицията. Взривът е станал към 3 часа през нощта срещу четвъртък в сграда в кв. \"Железник\" в областния град. При инцидента няма пострадали, но банкоматът е разрушен. Предполагаемата задигната сума е 100 000 лева. \nПо-късно всички изходи на Стара Загора бяха блокирани, а записите от охранителните камери на магазина за хранителни продукти, където се е намирал банкоматът, бяха иззети от полицията. \nПрипомняме, при последния случай на взривен банкомат в Казанлък бяха откраднати между 30 000 и 50 000 лева.\n   \n \t\n", "date": "2018.09.28", "title": "Взривиха банкомат в Стара Загора"}
{"url": "http://www.duma.bg/node/176076", "text": "Повече от 10 години жителите в с. Маслиново, община Хасково, имат ограничен достъп до вода за удовлетворяване на основни питейни и битови нужди. По проблема се самосезира 9-членният състав на Комисията за защита от дискриминация (КЗД) по доклад на зам.-председателя доц. д-р Баки Хюсеинов. \nОт КЗД поясняват, че жителите на селото от години са принудени да се редят всеки ден на опашка пред единствената чешма в центъра на селото, за да напълнят съдове с вода. От общината обяснили, че ценовите оферти не са отворени, защото след отварянето им започва да тече срок за сключване на договор, който няма как да бъде сключен, когато няма осигурени пари. \nПоради това доц. Хюсеинов смята за безспорно, че недоизградената водопроводна мрежа в с. Маслиново ограничава основното право на населението на достъп до вода за питейни и битови нужди. Той сочи редица международни правни актове, ратифицирани по конституционен ред, обнародвани и влезли в сила за Република България. Доц. Хюсеинов смята, предвид и посочените актове, че по отношение на жителите на населеното място са нарушени основни права, което е в разрез с Конституцията и Закона за защита от дискриминация. От КЗД се категорични, че жителите на с. Маслиново са поставени в положение на по-неблагоприятно третиране спрямо жителите на други населени места, които в домовете си ползват вода за питейни и битови нужди.     \n \t\n", "date": "2018.09.28", "title": " КЗД се самосезира заради ограничен достъп до вода"}
{"url": "http://www.duma.bg/node/176066", "text": "Председателят на НС на БСП Корнелия Нинова проведе вчера работна среща с посланиците на страните членки на ЕС, акредитирани в България, на която представи проекта \"Визия за България\". Тя акцентира върху основните национални приоритети, залегнали във него - демографска криза, образование и наука, здравеопазване, развитие на икономиката, национална сигурност и борба с корупцията. \nНинова запозна посланиците с позициите и действията на БСП, като най-голяма опозиционна сила, с оглед на актуалната политическа ситуация в страната и в Европа. Обсъдени бяха актуални теми и въпроси от националния, европейския и международен дневен ред, сред които предизвикателствата, пред които е изправен ЕС, мигрантската криза, развитие на енергетиката, приоритети във външната политика на България, свободата на словото и защита на човешките права. \nВ срещата участваха зам.- председателите на БСП Деница Златева и Кирил Добрев, зам.-председателите на ПГ на \"БСП за България\" Крум Зарков и Георги Свиленски, както и секретарят на парламентарната група Кристиан Вигенин.   \n \t\n", "date": "2018.09.28", "title": "Корнелия Нинова представи \"Визия за България\" пред посланици от ЕС"}
{"url": "http://www.duma.bg/node/176077", "text": "Повече от половината работещи българи - 50,5%, не използват нито един чужд език. Това показват данни от анализ на Евростат за използването на чужди езици сред хората в трудоспособна възраст в ЕС между 25 и 64 г. Българите в тази възрастова група с поне един чужд език са около 33%, с два езика боравят около 14%, а с три - около 3%. \n83% от българите, които не ползват нито един чужд език, са с основно или по-ниско образование, а около 60% - със средно образование. 70% от безработните у нас не са учили и не ползват чужд език. 72% от трудоспособните по селата също не ползват чужд език. \nНай-висок е делът на българите с поне един чужд език сред висшистите - близо 1 милион души, както и сред хората на възраст 35-54 години. Над 1,5 милиона българи в градовете също ползват поне един чужд език. Толкова са и заетите и работещи българи с чуждоезикови познания. \nВ още три държави в ЕС, освен нашата, основната част от населението в трудоспособна възраст не знае и не ползва чужди езици: Унгария - 42%, Румъния - 36%, и Великобритания - 35%. Най-разпространен и използван от европейците е английският език - близо 96% от говорещите чужди езици го използват. На втора позиция е френският, който използват 26% от говорещите чужди езици в ЕС. На трето място е немският - 17%, а на четвърта позиция е испанският - 13%. \nНай-висок е делът на хората с поне един чужд език в Швеция - 97%, Латвия, Дания и Литва - 96%, Люксембург - 95%, Финландия и Малта - по 92%. Най-високо ниво на многоезичие е регистрирано в Люксембург, където близо 50% от жителите в трудоспособна възраст говорят поне три чужди езика.     \n \t\n", "date": "2018.09.28", "title": "Всеки втори работещ българин не ползва чужд език"}
