{"url": "http://www.duma.bg/node/173137", "text": "Главният изпълнителен директор на Световната банка Кристалина Георгиева призна, че ще има поскъпване при влизането на страната ни в еврозоната. Влизането на България в еврозоната няма да доведе до сериозно увеличение на цените у нас, каза Георгиева пред БНР. Тя посочи, че влизането на страната в клуба на богатите ще укрепи допълнително икономическата и финансовата ни система. Георгиева увери, че разбира притеснението на хората за сериозно поскъпване на стоките и услугите, но посочи, че \"това не трябва особено много да си го слагаме на сърце\". По думите й нашите цени на практика с връзването на лева към еврото - те са в евро само че 50% по-ниски. Тя е категорична, че въпреки очевидните позитиви от влизането в еврозоната, България трябва да направи множество реформи. Еврозоната няма да ни реши проблемите в образованието, добави още тя. \nОтносно търговската война Георгиева обяви, че това действително създава напрежение между водещите икономики. \"Направихме анализи, според които, ако това продължи, глобалният доход ще се свие с 1,4 трилиона долара за населението на света. Това, което ни притеснява повече, е, че инвестициите започват леко да се охлаждат. Фирмите са в режим на изчакване\", каза още главният изпълнителен директор на Световната банка. Относно кризата в Турция тя посочи, че това е една от 15-те страни с големи дългове и дори и с малко покачване на лихвите проценти, техните дългови проблеми стават по-сериозни.     \n \t\n", "date": "2018.08.15", "title": " Кристалина Георгиева призна за поскъпване след влизането в еврозоната"}
{"url": "http://www.duma.bg/node/173141", "text": "Над 280 кг негодни животински храни са иззети от черноморски хотели, заведения и обекти за търговия по време на проверки през юли, извършени от Българската агенция по безопасност на храните (БАБХ), съобщиха от ведомството, което продължава засиления си контрол по Българското Черноморие. \nИнспекциите се провеждат в обекти за търговия на дребно с храни, подвижни, временни и сезонни обекти, обекти с дейност кетъринг, заведения за обществено хранене, включително и такива, намиращи се на територията на хотелски комплекси, туристически обекти, предлагащи услугата \"ол инклузив\" и др. на територията на областите Варна, Бургас и Добрич. На нарушителите са издадени 157 предписания и са връчени 43 акта за установяване на проблемите. Най-често констатираните несъответствия са по сградния фонд и оборудването; липса на регистрация по Закона за храните; търговия с храни без идентификационна маркировка за произход и годност. Нередности са открити и по поддържане на системите за управление на безопасността на храните (неактуализирани по отношение на нормативната уредба, нередовно водене на записи за входящ контрол, неизпълнение на мониторингови програми за контрол на хигиена и готов продукт); неправилно етикетиране. Иззетите 284 кг храни ще бъдат унищожени. Поради лошо хигиенно състояние са затворени обекти на територията на област Варна, допълва ведомството, но не дава повече информация за техния брой и вид.   \n \t\n", "date": "2018.08.15", "title": "Над 280 кг негодни храни са иззети от морски хотели и заведения"}
{"url": "http://www.duma.bg/node/173136", "text": "Кризата в Турция може да повлияе негативно и върху българските компании, които изнасят стоки към южната ни съседка, предупреждават анализаторите от Кофас. Според предварителните данни на Националния статистически институт за първото полугодие 22% от износа на България за страни извън Европейския съюз е именно към Турция. \nЗаради срива на турската лира и общата икономическа несигурност в страната част от местните компании вероятно ще пренасочат паричните си потоци, предупреждават анализаторите. Това означава, че може да се стигне до забавяне на плащания към търговски партньори, включително и български компании. Възможно е също така да се стигне до намаляване на поръчките от страна на турските компании. Както е известно, турската лира за кратко време загуби 34% от стойността си спрямо американския долар, стигайки до рекордно ниското ниво 5,09 за 1 долар. Потребителските и производствените цени в Турция растат с много висока скорост, което може да доведе и до рекордни нива на инфлацията. Съчетано с общото забавяне на турската икономика, това може да доведе до множество проблеми за местните компании - съответно и за чуждите им партньори, допълват експертите. \nПричините за обезценката на турската лира, съвсем не са чисто икономически. Но този факт с нищо не допринася да сме по-спокойни в България или пък тези, които живеят у нас и имат отношение с турските банки, коментира финансистът проф. Христина Вучева. \nСпоред нея е невъзможно да се спре обезценката - освен ако не се направи решително повишаване на лихвените проценти – нещо, което засега Ердоган не позволява. Дали ситуацията има някакво отношение към България, банките ни и гражданите – няма. Българските банки нито имат сериозни позиции, нито пряко отношение към турската лира. Каквото има, то е евро. Така че няма от какво да се опасяваме, освен че не е добре в съседна страна да има такива сътресения, твърди проф. Вучева.  \n    \n \t\n", "date": "2018.08.15", "title": " Кризата в Турция може да навреди на българските фирми "}
{"url": "http://www.duma.bg/node/173138", "text": "За първата половина на годината фискалният резерв на България възлиза на 10,83 млрд. лв. Това става ясно от данни на Министерството на финансите (МФ), предаде investor.bg. Само 5 месеца по-рано обаче, към края на януари, фискалният резерв е бил 11,2 млрд. лв., което е намаление от 356 млн. лв. \nОт МФ са обяснили, че понижението се дължи основно на изплатените през май 2018 г. от Държавен фонд \"Земеделие\" над 441,2 млн. лв. директни плащания към селскостопанските производители за Кампания 2017 по Схемата за плащане за селскостопански практики, които са благоприятни за климата и околната среда - зелени директни плащания. \"Предвид сроковете за сертифициране, верифициране и заявяване на изплатените средства за възстановяване от ЕК, изплащането на средствата по ОСП и другите програми и фондове на ЕС е съпроводено от известно технологично време, след което ЕК ефективно възстановява направените разходи от националния бюджет\", уточняват още от финансовото ведомство. \nПо-детайлен поглед върху данните показва още, че размерът на фискалния резерв към 31 октомври 2017 г. е малко над 12. млрд.  лв., което е намаление с 1,2 млрд. лв. От МФ обясниха, че трудно може да се направи прецизна оценка на всички трансакции за посочения период, които се отразяват в изменение размера на наличностите, респективно размера на вземанията от ЕК за сертифицирани разходи, аванси и други, които влияят в увеличение или намаление на размера на фискалния резерв. \"Но може да се посочи, че с най-съществен принос за нетното намаление на размера на фискалния резерв за разглеждания период са изплатените през месец януари 2018 г. погашения по ДЦК, емитирани на вътрешния пазар, в размер на 1,05 млрд. лв. в съответствие със спецификата на календара по обслужването на ДЦК\", уточняват от финансовото ведомство. \n    \n \t\n", "date": "2018.08.15", "title": "С 356 млн. лв. се е стопил фискалният резерв "}
{"url": "http://www.duma.bg/node/173135", "text": "В последната си класация на градовете с най-добър начин на живот изданието \"The Economist\" класира българската столица на 74 място от общо 200 дестинации. Така София се оказа по-напред в подреждането от Пекин, Тел Авив и Дубай например. Столицата ни се нареди непосредствено след Санкт Петербург, Сан Хосе, Тиендзин, Москва и Варшава. София изпреварва градове като Букурещ, Киев и Белград. \nКласацията взема предвид няколко индикатора - стабилност, здравеопазване, култура и среда, образование и инфраструктура. Българската столица трупа най-много точки в образованието и културата, а най-малко в стабилността и здравеопазването. \n\"The Economist\" класира на първо място Виена (Австрия), следвана от Мелбърн (Австралия), Осака (Япония) и Калгари (Канада). В топ 10 са още Сидни, Ванкувър, Торонто, Токио, Копенхаген и Аделайде. Най-лошите места за живеене са Дамаск в Сирия, Дака в Бангладеш, Лагос в Нигерия и Карачи в Пакистан.   \n \t\n", "date": "2018.08.15", "title": " София била по-добро място за живот от Пекин, Тел Авив и Дубай"}
{"url": "http://www.duma.bg/node/173143", "text": "Над 200 хиляди собственици на автомобили, клиенти на българския клон на кипърската застрахователната компания \"Олимпик\", няма да имат валидни застраховки \"Гражданска отговорност\" от петък, 17 август. Заради това от компанията препоръчват на всички притежатели на такива полици да предприемат спешни действия, за да си осигурят алтернативни застраховки. Информацията е публикувана на сайта на компанията, като се уточнява, че това става, защото в \"Олимпик\" от 10 август има ликвидатор. \nПрез май Комисията за финансов надзор (КФН) забрани на българския клон на \"Олимпик\" да продава задължителната застраховка \"Гражданска отговорност\", защото Министерството на финансите в Кипър наложи забрана за свободно разпореждане с активи на дружеството поради неговата неплатежоспособност. Беше отнет лицензът на компанията майка. Тогава от \"Олимпик\" обявиха, че наложената мярка спрямо компанията е временна и е резултат на пропуски в одитната информация, която в едномесечен срок ще бъде представена на кипърския регулатор. \nВъпреки че по закон процент от всяка застраховка \"Гражданска отговорност\" се насочва към Гаранционния фонд, който изплаща щети, когато се случват катастрофи с автомобили без застраховка. От КФН обявиха, че дейността на \"Олимпик\" на територията на България не се гарантира от тях. Всъщност единственото, което е ясно до момента, е, че 200 хиляди коли ще останат без \"Гражданска отговорност\". Дали в срок от 2 дни собствениците им ще успеят да си купят нови застраховки, не е ясно. По информация на БТВ почти 2000 души чакат да им се изплатят щети, като има и суми от по 20 хил. лева. \nПо данни на КФН към началото на май застраховки в \"Олимпик\" са имали близо 275 хил. автомобила, което му отрежда 9,2% пазарен дял в автомобилното застраховане в България и четвърто място след \"Лев инс\", \"Бул инс\" и \"Евроинс\". Застрахователната компания \"Олимпик\" е създадена през 1995 г. Освен в Кипър компанията работи и в България, като у нас е предлагала основно \"Гражданска отговорност\". \nМеждувременно Нина Колчакова от Асоциацията на застрахователите в България заяви пред Нова телевизия по повод поскъпването на задължителната полица, че цената на застраховката трябва да бъде достатъчна, за да покрива щетите на невинно пострадалите лица. \"След една година ще бъдем свидетели на още едно увеличение, след още две години на ново, защото така е най-лесно. Не съм съгласен с това\", каза Красимир Георгиев, председател на Асоциацията за квалификация на автомобилистите в България. \nВ съда се завеждат стотици дела от близки на загинали при катастрофи, които претендират за компенсация за моралните си болки и страдания. Това поставя застрахователите във форсмажорни обстоятелства, каза Колчакова. Според публикации в края на миналата седмица 90% от застрахователните компании оскъпиха полицата с 40 до 50 лв. Асоциацията предлага лимит на обезщетенията до около 40 хил. лв. за близки роднини, а за останалите - чувствително по-малко. \nПреди два месеца Върховният касационен съд с тълкувателно решение разшири кръга от лицата, които могат да претендират за материално обезщетение вследствие смърт на пътя, припомни Колчакова. По думите й обаче е спекулативно да се твърди, че цената на застраховката ще скочи с 20%, защото все още не се знае колко са делата и как ще се произнасят по тях съдилищата.     \n \t\n", "date": "2018.08.15", "title": "След фалит на \"Олимпик\" Над 200 хиляди коли остават без \"Гражданска отговорност\"  "}
{"url": "http://www.duma.bg/node/173140", "text": "Държавен фонд \"Земеделие\" изплати на розопроизводителите близо 2 млн. лв. по схемата за минималната държавна помощ \"де минимис\" (de minimis). Субсидиите са преведени на 852 земеделски стопани, съобщиха от пресцентъра на фонда. Подпомагането се предоставя на площ за покриването на част от разходите по отглеждане на културата маслодайна роза. \nСтавката в размер на 515 лв. на хектар е определена от земеделското министерство след подаване на всички заявления за участие по схемата. Общият размер на помощите de minimis, които един земеделски стопанин или предприятие може да получи, е до левовата равностойност на 15 хил. евро (29 337,45 лв.) за период от три последователни данъчни години. Розопроизводството има съществено значение както за националната икономика, така и за престижа на България в международната търговия с натурални етерични масла, посочват от фонда.   \n \t\n", "date": "2018.08.15", "title": "Розопроизводители получиха близо 2 млн. лв. подпомагане"}
{"url": "http://www.duma.bg/node/173139", "text": "Годишната инфлация за юли спрямо същия месец на 2017 г. е 3,5%. Това е най-голямото поскъпване на цените на стоките и услугите от февруари 2013 г., когато инфлацията беше 3,6%. От началото на годината (юли 2018 г. спрямо декември 2017 г.) инфлацията е 1,7%. Данните на НСИ показват, че средногодишната инфлация за периода август 2017 - юли 2018 г. спрямо периода август 2016 - юли 2017 г. е 2,4%. \nОт националната статистика отчитат, че през миналия месец са се увеличили с близо процент цените на ориза, хляба, месото от едър рогат добитък, малотрайните колбаси, рибата, млечните продукти, олио, ябълки, оцет, праскови и кайсии. С близо 5 на сто са скочили цените на цитрусовите плодове. На 6 на сто е поскъпнал зрелият лук. Статистиката регистрира минимален спад с под процент в цените на брашно, хляб \"Добруджа\", свинско месо, месо от домашни птици, трайни колбаси, кайма, пълномаслено прясно мляко, кисели млека, извара, маргарин. С над 20 на сто по-ниска е цената на зелето, зелен фасул, тиквички и патладжани - средно с 18%, картофи - с 10%, сладолед - с 8,2%.  \nНСИ отчете още, че през второто тримесечие на 2018 г. брутният вътрешен продукт (БВП) нараства с 3,4 на сто спрямо съответното тримесечие на предходната година и с 0,8 на сто спрямо първото тримесечие на 2018 г. Според експресните оценки на НСИ за второто тримесечие на 2018 г. БВП в номинално изражение достига 26 047 млн. лева. Реализираната добавена стойност през второто тримесечие на 2018 г. е 22 445 млн. лeвa. \nНай-голям дял в БВП заема крайното потребление - 79 на сто, което в стойностно изражение възлиза на 20 586 млн. лева. През второто тримесечие на 2018 г. бруто капиталообразуването е 6 009 млн. лв. и заема 23,1 на сто относителен дял в БВП. Външнотърговското салдо е отрицателно. \nПрез второто тримесечие на 2018 г. спрямо първото тримесечие на същата година брутната добавена стойност нараства с 0,6 на сто. Според експресните оценки на БВП по елементи на крайното използване през второто тримесечие на 2018 г. принос за регистрирания икономически растеж по сезонни данни спрямо първото тримесечие има увеличението на крайното потребление - с 1,8 на сто, и на бруто образуването на основен капитал - с 0,1 на сто. \nПрез второто тримесечие на 2018 г. същото тримесечие на предходната година брутната добавена стойност се увеличава с 3,1 на сто. Крайното потребление регистрира положителен икономически растеж от 4,7 на сто. Бруто образуването на основен капитал отчита ръст от 4,4 на сто през второто тримесечие на 2018 г. спрямо съответното тримесечие на предходната година. Износът и вносът на стоки и услуги се увеличават съответно с 2,7 и 4,6 на сто. \n    \n \t\n", "date": "2018.08.15", "title": " 3,5% инфлация през юли отчете НСИ "}
{"url": "http://www.duma.bg/node/173106", "text": "Първата книга на Джъстин Тимбърлейк ще е на пазара наесен, съобщи самият изпълнител. В нея ще има истории от живота на звездата, както и разкази за неговото детство и развитието на кариерата. \nДжъстин качи фотография в инстаграм (на снимката), където позира с изданието, и написа: \"Работих по това доста време и съм щастлив най-накрая да ви покажа моята първа книга - \"Hindsight\". Нямам търпение да споделя тези снимки и истории с вас. Излиза на 30 октомври\". Музикантът благодари и на екипа, помогнал за издаването на книгата. \nПървите глави са посветени на детството на Тимбърлейк, а след това има разкази за началото на певческата му кариера в момчешката банда \"`N Sync\". Разкриват се интересни детайли за направата на хита \"SexyBack\" от 2006 г., както и какво коства продуцирането на живи предавания. \nВ официалното съобщение за медиите Джъстин Тимбърлейк казва: \"Работата по тази книга беше невероятен процес за мен. Животът ми е пълен с много прекрасни хора, които ми помогнаха да стана творец, който съм днес.\"   \n \t\n", "date": "2018.08.15", "title": " Джъстин Тимбърлейк пуска първа книга"}
{"url": "http://www.duma.bg/node/173104", "text": "Проучване, направено във Великобритания, разкрива най-големите и най-странните човешки фобии. Оказва се, че мъжете се страхуват най-вече от височини, а жените - от пълзящи насекоми и влечуги, пише \"Дейли стар\". Допитването е осъществено по случай предстоящото откриване по-късно през годината на атракциона \"Беър Грилс адвенчър\" в Бирмингам, предназначен да помогне за преодоляването на фобиите. \nНад 40% от участниците в изследването споделят, че изпитват боязън от три или четири неща, като повечето им страхове са се развили в детството. Въпреки всичко голяма част от хората са готови да се впуснат в битка с фобиите си. Повече от 50 на сто от анкетираните смятат, че най-доброто решение е директното изправяне срещу страховете. Поданиците на Нейно Величество са на мнение, че от полза са и книгите за самопомощ. Проучването показва, че страхът от неизвестното сковава една четвърт от хората. Над една пета от индивидите признават, че се боят от затворени пространства. Сред най-странните фобии, посочени в допитването, са от боб, банани и прахосмукачки. \n\"Най-големият страх на човека е от самия себе си\", смята експертът по екстремно оцеляване Беър Грилс, по чиито истински приключения са моделирани предизвикателствата в атракциона.   \n \t\n", "date": "2018.08.15", "title": "Разкриха най-големите фобии на мъжете и жените"}
{"url": "http://www.duma.bg/node/173103", "text": "Огромен картоф отгледа Пламен Лулчев от село Овощник, Казанлъшко. Зеленчукът тежи 1 кг 245 грама и е от финландския сорт \"Алмера\". Картофът е поливан, прекопаван и за него са полагани всички необходими грижи. Това е първият такъв голям зеленчук, пораснал в нивата на шофьора. Мъжът признава, че не за първа година отглежда картофи от този сорт, но това е неговият рекорд. Зевзеците в селото се шегуват, че с гиганта може да се изпие каса бира.   \n \t\n", "date": "2018.08.15", "title": "Гигантски картоф порасна в Овощник"}
{"url": "http://www.duma.bg/node/173102", "text": "Британски специалисти твърдят, че най-подходящото време за подаване на документи за работа е 9 ч. в сряда. Почти 50% от хората, кандидатствали за каквато и да е длъжност на този ден, получават покана за интервю до 24 часа от пускането на обявата, установиха специалисти от сайта Job Today. \nРанният час на подаването на документите е предимство, защото до обяд работодателите вече са затрупани с кандидатури. В автобиографията е добре да се избягват най-големите клишета като \"мотивиран\" или \"инициатива\". Те биха могли да подразнят работодателя, съветва Андрю Хънтър, съучредител на сайта Adzuna. Анализ на около милион автобиографии, направен от търсачката, разкри, че тези думи се използват в около четвърт от случаите. По-добре е да бъдат описани уменията, които имат връзка с работата, категорични са експерти.   \n \t\n", "date": "2018.08.15", "title": "Работа се намира най-лесно в сряда"}
{"url": "http://www.duma.bg/node/173142", "text": "153 млн. лв. дължат електроцентралите на \"Мини Марица-изток\", съобщи изпълнителният директор на дружеството инж. Андон Андонов. Най-много са дълговете на държавния ТЕЦ 2. Те са близо 132 млн. лв., от които 42 млн. са просрочени вземания. От ръководството на въгледобивното дружество призоваха за държавна стратегия, която да гарантира бъдещето на отрасъла и на комплекса. \nОт компанията продължават да настояват за повишаване на цената на въглищата, която е 77 лв. на тон условно гориво. От ръководството са предложили цената да стане поне 81 лв. Към този момент финансовото състояние на \"Мини Марица-изток\" е стабилно, отчете още изпълнителният директор Антон Андонов. Проблемът не е толкова в цената на въглищата, колкото вземанията - 153 милиона\". Пред дружеството предстоят сериозни инфраструктурни проекти в бъдещите години, за които трябва ясна подкрепа от държавата, обясни инж. Андонов. \"Ние сме започнали изместването на електропроводи 110 киловата. А по-далечните са изместването на река Съзлия, изместването на жп линията\", каза той. \n    \n \t\n", "date": "2018.08.15", "title": "153 млн. лв. дължат електроцентралите на \"Мини Марица-изток\""}
{"url": "http://www.duma.bg/node/173109", "text": "Легендарната певица Арета Франклин е много тежко болна, съобщи АФП, позовавайки се на журналист и приятел на семейството й. Певицата, която е на 76 години, е \"тежко болна в Детройт. Семейството призова почитателите й да се молят за нея и да уважат уединението й\", написа журналистът Роджър Фридман на сайта си Showbiz 411. Кралицата на соула се разболя от рак през 2010 г. Тя не е пяла от ноември 2017 г., когато се включи в гала на фондацията на Елтън Джон срещу СПИН. Последният й концерт беше във Филаделфия през август 2017 г. Арета Франклин е спечелила 18 \"Грами\". През 2005 г. тя получи Медала на свободата - най-високото американско гражданско отличие. През януари 2009 г. пя на церемонията за встъпване в длъжност на Барак Обама. Франклин е първата жена, въведена в Залата на славата на рокендрола. През 2008 г. сп. \"Ролинг стоун\" я обяви за най-великата певица в историята.   \n \t\n", "date": "2018.08.15", "title": "Семейството на Арета Франклин призова да се молим за нея"}
{"url": "http://www.duma.bg/node/173110", "text": "Танцовият спектакъл \"Любов\", с участието на едни от най-изявените балетисти на България, ще бъде представен на 30 август от 20 ч. в зала 1 на Фестивалния и конгресен център във Варна. Музикалният поздрав от Софийската опера и балет е в рамките на 26-ия международен филмов фестивал \"Любовта е лудост\". В програмата: \"Кармен\" - вариация, муз. Шчедрин-Бизе, хор. Алонсо, изп. Марта Петкова; Адажио на Кармен и Ескамилио, муз. Шчедрин-Бизе, хор. Алонсо, изп. Марта Петкова и Цецо Иванов; \"Персийски танц\", муз. Щраус, хор. Анисимова, изп. Катерина Петрова; Адажио из балета \"Корсар\", муз. Адам, хор. Петипа-Алиев, изп. Венера Христова и Емил Йорданов; Адажио из балета \"Зорба гъркът\", муз. Теодоракис, хор. Лорка Масине, изп. Марта Петкова и Никола Хаджитанев; Адажио из балета \"Лебедово езеро\", муз. Чайковски, хор. Петипа, изп. Катерина Петрова и Цецо Иванов; Па де дьо из балета \"Спящата красавица\", муз. Чайковски, хор. Петипа, изп. Венера Хриистова и Емил Йорданов; Танц на Еспада и Мерседес из балета \"Дон Кихот\", муз. Минкус, хор. Петипа, Чебукяни, изп. Катерина Петрова и Цецо Иванов; Па де дьо из балета \"Дон Кихот\", муз. Минкус, хор. Петипа, Чебукяни, изп. Марта Петкова и Никола Хаджитанев.     \n \t\n", "date": "2018.08.15", "title": " Балетен поздрав към \"Любовта е лудост\""}
{"url": "http://www.duma.bg/node/173111", "text": "Музиканти поставиха рекорд за най-голям състав с електрически китари на форум в Сидни, съобщи БНР. Фестивалът на китарата предостави доказателства - видеозаписи и снимки, че са се събрали повече музиканти с електрически китари, отколкото при предишния рекорд с 368 души, поставен в Индия през 2013 г. Те са се надявали да привлекат 500 души. Организаторите очакват потвърждение на рекорда от Гинес. Приходите от билетите от 55 долара са в полза на австралийска детска музикална фондация. Срещу тях участниците са получавали усилвател. Събралите се са изсвирили \"Highway to Hell\" на \"ЕйСи/ДиСи\". Видеозаписът показва как стотици хора танцуват в ритъма на песента.   \n \t\n", "date": "2018.08.15", "title": " Рекорд за най-голям състав с електрически китари"}
{"url": "http://www.duma.bg/node/173105", "text": "Дългият сън е свързан със смъртна опасност, тъй като предизвиква проблеми със сърцето, установиха учени от германския университет в Кил, съобщи сайтът Сайънс алърт. Специалистите анализирали 74 изследвания, обхванали над 3 млн. души. Оказало се, че сън с продължителност 10 часа в денонощието увеличава вероятността от ранна смърт с 30%. Сравнението е направено спрямо хората, които спят по 7 часа в денонощието. \nПри дългия сън рискът от инсулт скача с 56 на сто, а вероятността да се получи сърдечносъдово заболяване расте с 44%. Спането по корем подобрява храносмилането, но често води до болки и схващания във врата и гърба. \nЕкспертите препоръчват денонощното спане да е 7-8 часа, защото така ще се намали рискът от сериозни заболявания. По-рано японски учени установиха, че прекалено краткият и твърде дългият сън повишават риска от развитие на деменция и преждевременна смърт сред възрастовата група над 60 години.   \n \t\n", "date": "2018.08.15", "title": "Дългият сън крие опасност от смърт"}
{"url": "http://www.duma.bg/node/173108", "text": "Владо Карамазов ще влезе в операционната на МБАЛ \"Св. Кирил\" като едно от новите попълнения на актьорския състав на сериала \"Откраднат живот\". Участието си в хитовата българска продукция звездата обяви с видео на официалния си фейсбук профил, което се оказа голямата новина за феновете. \n\"Персонажът ми е гневен за нещо в миналото, а в този сезон ще стане ясно и какво е то. Той е доста краен и изразходва гнева си в ситуации, които зрителите ще видят още в първия епизод\", сподели актьорът в \"Здравей, България\". Христо Карагьозов ще провокира лекарския състав още с появата си в болницата, а разкриването на самоличността му ще изненада героите и зрителите. \nВладимир Карамазов е познат от десетки роли в театъра, киното и успешни сериали като \"Дървото на живота\" и \"Четвърта власт\". През годините се изявява като водещ на телевизионни предавания и озвучава различни документални и анимационни филми. Зрителите на Nova ще имат възможност да го видят и в криминалния сериал \"Дяволското гърло\", заснет в Родопите с участието на Теодора Духовникова. \nТази есен най-успешният български медицински сериал ще се завърне с нови попълнения в звездния каст като Владо Пенев, Ани Пападопулу, Владимир Карамазов и Юлиан Вергов, който отново ще прекрачи прага на МБАЛ \"Св. Кирил\" в образа на доцент Банков. Зрителите с трепет очакват продължението на историята на любимите герои и промените, които вещаят новите персонажи в предстоящия шести сезон, наречен \"Откраднат живот: Анатомия на гнева\".   \n \t\n", "date": "2018.08.15", "title": " Владо Карамазов влиза в болница  "}
{"url": "http://www.duma.bg/node/173112", "text": "Творци се събират за 12-и път в Разлог на \"Огънят на Орфей\", за да обогатят познанията си, да обменят опит и да посвирят заедно. Първоначално идеята за лятна академия за изкуство, осъществена от Евгения Тагарева, се развива в с. Широка лъка. От шест години домакин на майсторските класове е Разлог, който предлага повече места за работа и концертни зали, информира БНР. \"На хората от Разлог им трябваше време да свикнат, че ние сме тук, че сме сред тях. Сега вече ни знаят, дори като видят по улицата младежите с техните инструменти, се радват. Идват и на концертите, които организираме. Има и участници от града в майсторските класове\", казва Евгения Тагарева. Има и участници от чужбина, като някои от тях се завръщат за пореден път - виолончелистка от Австрия идва тук, за да свири на гъдулка, а французин пристига всяка година, за да се запознава с българската фолклорна музика. \nТова лято сред изявените фолклорни специалисти са Бинка Добрева и Пейо Пеев, сред класическите преподаватели са Росен Идеалов, Станислав Почекански, Георги Василев, Мичо Димитров. На 13 август концерт изнесоха участниците в майсторския клас по пеене, вчера се изявиха литераторите, а днес ще се представят млади таланти и преподаватели в академията. След това ще има концерти, в които ще бъдат представени участниците в останалите класове. Заключителната проява ще бъде на 20 август.   \n \t\n", "date": "2018.08.15", "title": "\"Огънят на Орфей\" гори в Разлог"}
{"url": "http://www.duma.bg/node/173114", "text": "Голяма част от \"скритите западни творби\" на Иран ще бъдат представени заедно с местно изкуство като част от голяма изложба, която ще бъде открита в Музея за съвременно изкуство в Техеран следващата година. \"Портрет, натюрморт, пейзаж\" (21 февруари - 20 април 2019) ще заеме цялата сграда от 5000 кв. м с около 400-500 творби от колекцията с 3000 произведения, която включва модерни европейски и американски картини, рисунки и скулптури от художници като Анди Уорхол, Марк Ротко и Марсел Дюшан, информира ArtPrice.bg. \nИзложбата, която следва неуспешните опити на берлинските държавни музеи да донесат колекцията от западни произведения и иранско изкуство в Германия, се организира от холандския архитект и куратор Матиж Висер, който работи в продължение на две години. Експозицията е отлагана многократно, но е отделно начинание, казва Висер, и тя няма да пътува. \nКураторът обяснява, че е помолен да организира изложба, тъй като музеят обновява своите складови помещения и провежда това, което нарича \"съвременна археология\", намирайки изгубени или забравени предмети. Например, докато само две творби на Пикасо са били регистрирани доскоро, в колекцията вече има 12 известни картини, казва Висер, освен това е намерена и рисунка на Марсел Дюшан. Той очаква още произведения да се появят, докато продължава да се подготвя за експозицията. \nСлед като международните санкции постепенно биват премахнати през 2015 г., а отношенията на Иран със Запада се подобриха, Tехеран започна отново да показва западното си изкуство. Оттогава любителите могат да видят творби както от местни, така и от международни художници като Парвиз Танаволи и белгийския концептуален артист Вим Делвоа. \nПредстоящата изложба ще съчетае разнообразната колекция от исторически артефакти на Техеранския музей за модерно изкуство - TMoCA, с произведения на изкуството, включително наскоро придобити от художници като Гюнтер Уекер, Бертран Лавиер и Краг, които даряват свои творби на колекцията след самостоятелните си изложби. Tехеран получава подаръци и от местни колекционери, както и дарения, направени директно от художници, а работата на млади ирански творци ще бъде представена заедно със западното изкуство. Висер посещава ателиета на местни автори, а артхудожествената общност в Техеран консултира и сътрудничи при избора. Той допълва, че няма да има външна цензура. В колекцията има и мъжка гола фигура от Франсис Бейкън, която не е в списъка му.   \n \t\n", "date": "2018.08.15", "title": "Десет картини на Пикасо са преоткрити в Техеран "}
{"url": "http://www.duma.bg/node/173113", "text": "Сезон 2018/2019 г. започва като естествено продължение на предхождащия го динамичен и донесъл на театъра и на националната оперна култура нови творчески върхове и международно признание. Операта на Любомир Пипков \"Янините девет братя\" бе представена в Москва, заедно с балета \"Корсар\" и тетралогията на Рихард Вагнер \"Пръстенът на нибелунга\". Преди това се състоя гостуването на Софийската опера в Германия, родината на композитора, и представяне пред немската и международна публика на най-трудната в творчеството му за интерпретация тетралогия на \"Пръстенът\". \nДоказателство за доверието и интереса към Софийската опера е вече разработеният \"оперен туризъм\" с присъствие на зрители от цял свят. Те пристигат специално както за Вагнеровия фестивал в София и за \"Опера на върховете\" в Белоградчик през юли, така и през целия сезон за редовните представления в репертоарната програма. Софийската опера беше избрана от световната организация \"Опера Европа\" да бъде домакин на международен форум, който събра специалисти по бизнес и финанси, човешки ресурси, маркетинг и комуникации, техника и производство. Повече от сто представители на оперни театри от цял свят присъстваха на спектакли, включително на премиерата на \"Янините девет братя\" от Пипков и рядко изпълняваната \"Лакме\" от Делиб. \nНова, интересна и привличаща репертоарна програма с богатство от композиторски стилове и епохи предлага сезон 2018/2019. Операта стимулира развитието и дава шанс на млади таланти - нови гласове за оперната сцена, откриване на територии за среща с млада публика, художествени търсения на различни места за спектакли на открито, създавани в хомогенен синтез на исторически и природни дадености с върхове на оперната и балетната драматургия, но интерпретирана по нов начин и за нов живот на шедьоврите на българската и световната класика, инвестиране в проекти и подобрения в материалната база, стремеж към ефективен маркетинг и комуникации за още по-голямо разгръщане социално-културната роля и задачи на Софийската опера - ето с каква огромна отговорност и задачи сме планирали програмата си в новия сезон, посочват от института.  \nМеждународната дейност в паралел с националната е друго доказателство за сериозните ангажименти и авторитет на Софийската опера и балет. Още в началото на сезона се осъществява седмото гостуване на театъра в Япония с две постановки на \"Кармен\" и Турандот\", а също и гастрол на балетната трупа в Гърция. Разнообразната и насочена към различна аудитория и интереси художествено-творческа дейност се реализира на няколко сцени: голяма, малка камерна, залата за среща с най-младата публика - бебоците със своите родители, двете сцени в парка на Военната академия, крепостта в подножието на Белоградчишките скали и пещерата \"Магура\".\n   \n \t\n", "date": "2018.08.15", "title": "Софийската опера с приоритет към млади таланти  "}
{"url": "http://www.duma.bg/node/173126", "text": "Москва е готова да подкрепи Република Сръбска, ако реши да се отдели от Босна и Херцеговина. Според белградския вестник \"Вечерни новости\" лидерът на РС Милорад Додик ще научи това при посещението на руския външен министър Сергей Лавров в Сараево и Баня Лука на 16 и 17 септември. Изданието твърди, че Москва вече е изпратила на Белград и Баня Лука съответните сигнали по неофициални канали. Визитата на Лавров ще бъде само ден преди срещата на президентите Владимир Путин и Александър Вучич в Москва. На нея централна тема ще бъде косовският въпрос. Преговорите по него ще се възобновят идния месец.      \n \t\n", "date": "2018.08.15", "title": "Москва подкрепя отделянето на РС"}
{"url": "http://www.duma.bg/node/173115", "text": "Младият български бас Божидар Божкилов се завърна като победител от международния конкурс за вокалисти в румънския град Търгу Муреш. Певецът, който бе най-младият участник в авторитетното състезание, получи трета награда - нареди се със съвсем малка разлика след италианеца и румънеца, отличени с първа и втора. \"Разликата между нас е с по една точка. Колегите ми са чудесни певци. Бях най-млад от всичките финалисти и това за мен е голям успех\", казва Божидар. Конкурсът бил изключително труден, с предварителен подбор на участниците. Това автоматично качва равнището на самото състезание и изключва възможността да се явяват любители. 36 певци участваха в надпреварата с богат и разнообразен репертоар. \"Много бях щастлив, когато се разбра, че съм стигнал до финала. Бях си наумил на заключителното прослушване да изпея монолога на крал Филип Втори от \"Дон Карлос\" на Верди. Млад съм за тази роля, но реших да рискувам. Красивата зала предразполагаше, молдовският оркестър, който съпровождаше певците, беше много добър. И аз реших да си опитам късмета\", уточнява младият лауреат. Аплодисментите в залата му подсказали, че не е сбъркал в избора си. \nБожидар замина за Румъния след тежко пътуване до Северна Корея. Там той участва с успех на музикален фестивал и се върна с повече от добри впечатления. Според него знаем твърде малко за тази страна и често я подценяваме. Божидар разказва, че корейците са облечени прилично, че гладни хора по улиците няма, а концертните зали са пълни. Оркестърът, който го съпровождал, бил прекрасен. Много силно впечатление му направила и дисциплината на местните хора.  \nОт Търгу Муреш Божидар Божкилов се завърна със статуетка на лауреат и с парична премия. За него най-важни са обаче контактите с колеги и импресарии.  \nМладият бас не е на щат в никакъв театър. Предпочита творческата независимост. На сцената на Софийската опера е изпълнил една-единствена роля - княз Гремин в операта \"Евгений Онегин\" на Чайковски, постановка на Вера Петрова. Очарован е от режисьорката - дъщеря на големия наш бас Петър Петров, който продължава да пее, но само в чужбина. Руското заглавие срещна Божидар и с голямата познавачка на белкантото Лариса Гергиева. Наесен той ще работи отново с нея, но в Мариинския театър в Санкт Петербург.  \nВъпреки младата си възраст Божидар Божкилов е успял да си извоюва вече име в оперния свят. Той бе в групата певци, които представиха в Българския културен институт в Братислава филма и книгата за Гена Димитрова, написана от нейния биограф Димитър Сотиров. Словашките музиковеди останаха очаровани от качествата на младия бас. \nБожидар Божкилов е завършил софийското музикално училище и Националната музикална академия. Негов вокален педагог, комуто дължи много, е големият баритон Стоян Попов. \"Той ми бе повече от учител, чувствах го като баща. Ден преди да почине, отидох на урок - по-скоро за да го видя, не да пеем. Но му изпях арията на Фиеско от \"Симон Боканегра\". Така се простихме\", разказва със сълзи на очи младият певец. Божидар не отрича, че дължи много и на диригента Михаил Ангелов, и на голямата оперна прима Анна Томова-Синтова, и на Монсерат Кабайе, при която е специализирал. Според него, излизайки от Музикалната академия, певецът още нищо не е постигнал - трябва му време да се окопити, да се стабилизира, да има на кого да се опре, преди да излезе на професионалната сцена. \nС голямо удоволствие Божидар се изявява в дома на Борис Христов на столичната улица \"Цар Самуил\". Там и стените помагат на младите певци да покажат най-доброто от себе си. \"Директорката на музея Елена Драгостинова заведе група млади певци в Москва, за да пеем в дома на Шаляпин. Никога няма да го забравя\", припомня си Божидар Божкилов. Мнозина сравняват гласа му с гласовете на Борис Христов и Николай Гяуров, но младият певец държи преди всичко да бъде себе си. Роден е на 16 септември 1993-та - само три дни след рождената дата на Гяуров. Смята го като предзнаменование за добър шанс в кариерата.  \nКато всеки млад човек и Божидар Божкилов има мечти. Да изпее Борис Годунов и Атила на сцената. Да работи с големи диригенти и режисьори. И не на последно място да създаде семейство. Чаровната му приятелка е на същото мнение. Засега двамата не мислят за брак, но някой ден и това ще се случи. А дотогава младият певец ще разчита на безусловната подкрепа на майка си - юристката Петя Божкилова, която е зад гърба му за всичко. Тя проучва къде има конкурси, тя мотивира талантливия си син да се явява на певчески състезания и да не допуска застой в кариерата си. \"Изкуството ни стана скъпо удоволствие. Някога младите певци са били изпращани на конкурси с финансовата подкрепа на държавата. Сега няма такова нещо, всичко си плащаме сами. А престижът, който носим на държавата като българи, не е никак малък\", казва Божидар Божкилов.   \n \t\n", "date": "2018.08.15", "title": "Младият бас Божидар Божкилов блесна на певчески конкурс в Румъния "}
{"url": "http://www.duma.bg/node/173146", "text": "Министерството на правосъдието да представи концепция и стратегия за развитие на надзирателите, настоява Синдикатът на служителите в затворите в България в писмо до правосъдния министър Цецка Цачева и заместника й Николай Проданов. Срокът за тази визия трябва да е 2019-2025 г. - по аналогия на МВР. Синдикатът очаква министерството да представи принципите и целите на стратегията, както и очакваните резултати и финансова обосновка. \nОт синдиката питат колко от хората на щат в Главна дирекция \"Изпълнение на наказанията\" (ГДИН) и Главна дирекция \"Охрана\" (ГДО) са на административна длъжност. Въпросът е за тези, които не изпълняват пряко дейности, свързани с изпълнение на наказанията лишаване от свобода. Посочват се конкретно - постова служба, конвоиране, охрана на магистрати, охрана на съдебните сгради, екстрадиции по ЗЕЕЗА, принудително довеждане, призоваване, издирване и задържане на лица с влезли в сила присъди и мярка за неотклонение \"Задържане под стража\" и др. по опазване на обществения ред и сигурност. Синдикалистите напомнят на Цачева за поетия й ангажимент към главния прокурор да увеличи щата на надзирателите в затворите. Обещанието беше до юни 2018 г., но през август все още няма развитие по въпроса. Синдикатът на служителите в затворите в България иска щатовете да са в съответствие със стандартите на ЕС и да хармонизират със Закона за МВР. \nПисмото идва месеци след протестите на надзирателите, подновени след бягството на двама затворници през парадния вход на Централния софийски затвор.     \n \t\n", "date": "2018.08.15", "title": " Надзирателите напомниха на Цачева за неспазени обещания"}
{"url": "http://www.duma.bg/node/173147", "text": "От всички безработни 13,6% са с висше образование, 49,1% - със средно, и 37,3% - с основно или по-ниско образование. Това става ясно от данните на НСИ за заетостта през второто тримесечие на 2018 г. \nБез трудов ангажимент са 182,2 хил. души, от които малко над 109 хил. (60,3%) са мъже, а близо 73 хил. са жени. Над половината са продължително безработни - 106,3 хил. души. От общия брой безработни едва 35 хил. души търсят първа работа. Безработицата спадна до 5,5%, отчитат от статистиката, независимо че ръстът на икономика е най-бавен от три години насам.  \nЗаетите на възраст 15 и повече навършени години са 3,157 млн. души, като по-голямата част от тях са мъже - 1,678 млн. Повече от 2/3 работят в сферата на услугите, 940,7 хил. души се препитават от индустрията, а 214,1 хил. - от работа в селското, горското и рибното стопанство. \nОт всички заети 3,9% (123,5 хил. души) са работодатели, самостоятелно заети (без наети) са близо 224 хил. души, а над 24 хил. души са неплатени семейни работници. \nНад 3/4 от работещите са ангажирани в частния сектор.   \n \t\n", "date": "2018.08.15", "title": "Близо 14% от безработните са висшисти"}
{"url": "http://www.duma.bg/node/173148", "text": "Агенцията по заетостта започва да набира заявки за обучения и заетост на безработни лица с трайни увреждания от днес. 8 854 936 млн. лева е безвъзмездната финансова помощ по новия компонент II на проект \"Обучения и заетост за младите хора\". По другия проект - \"Обучения и заетост\", са предвидени 10 млн. лв. Заявките за свободни работни места ще се разглеждат по реда на тяхното подаване до изчерпване на финансовия ресурс, поясняват от агенцията. \nОчакванията са с тези пари да започнат работа 200 младежи до 29 г. и 800 души с трайни увреждания над 29 г. \nРаботодателите ще бъдат стимулирани максимално дълго да задържат хората с трайни увреждания на работното място, уверяват от Агенцията по заетостта. За 24 месеца заплатите на заетите ще идват по програма \"Развитие на човешките ресурси\". От държавното ведомство поемат възнагражденията съгласно минималния осигурителен доход за съответната основна икономическа дейност и осигурителните вноски на наетите. Ако работодателите задържат служителя/служителите 6 месеца след този срок, ще им бъде даден еднократно допълнителен бонус от 6 минимални заплати, установени за страната. Всеки работодател, който желае да наеме безработни с трайни увреждания по компонент II на проектите, може да подаде заявка за разкриване на свободни работни места според своите потребности във всички бюра по труда в страната. Безработните с трайни увреждания, одобрени от работодателите, ще могат да преминат обучение с ваучери. \n    \n \t\n", "date": "2018.08.15", "title": "Дават 19 млн. лв. за заетост на 1000 души с увреждания"}
{"url": "http://www.duma.bg/node/173150", "text": "Внесен е проект за възстановяване на басейна \"Мария Луиза\" в София, съобщи вчера кметът Йорданка Фандъкова. Последните 13 години къпалнята не работи и тъне в разруха, след като стана частна собственост при скрита приватизация през 2003 г. В началото на годината собствениците й са поискали да я ремонтират и да направят нови сгради на мястото на съществуващите, както и да урегулират имота, на който тя се намира. Те обаче настоявали за строителните дейности да не се издава виза за проектиране и разрешение за строеж, тъй като ставало въпрос за текущ ремонт. \n\"Като дадохме ясен знак, че там не може да стане нищо друго, освен да се възстанови басейнът, собствениците внесоха проект при главния архитект. И след като той бъде широко обсъден, ще има нужда от инвестиции, които трябва да направи самият собственик\", коментира вчера Фандъкова. \n    \n \t\n", "date": "2018.08.15", "title": "Има проект за възстановяване на къпалнята \"Мария Луиза\""}
{"url": "http://www.duma.bg/node/173149", "text": "Да бъде регламентирана дейността на здравните медиатори предлага проектът на здравното министерство за изменение и допълнение на Закона за здравето. Предложението цели дейността на здравния медиатор да бъде нормативно регулирана, за да се постигне устойчивост на развитието на професията, както и да бъдат нормативно уточнени необходимите за нея професионални компетентности, знания и умения, както и да бъдат разписани механизми за проследяване и оценка на ефективността от подкрепата, която те оказват. Според законопроекта министърът на здравеопазването определя с наредба изискванията към дейността на здравните медиатори. Проектът предвижда дейността на общините в областта на здравната профилактика сред уязвими групи да се подпомага от здравни медиатори. От мотивите става ясно, че всяка година броят на тези посредници се увеличава с около 20, но в Закона за здравето липсва нормативна регулация, регламентираща дейността им.  \nОчакваният резултат от приемането на предложението за регламентиране на дейността на здравните медиатори е постигане на устойчиво развитие на професията и повишаване на достъпа до профилактика на неграмотни, бездомни, хора от малцинствата, изпаднали в социална изолация. \nВ 113 общини през т.г. работят 230 здравни медиатори, които посредничат в процеса на осигуряване на достъп до здравни услуги на хора от уязвими малцинствени групи. \nПонятието здравен медиатор се въвежда за първи път с приетата от Министерския съвет Здравна стратегия за лица в неравностойно положение, принадлежащи към етническите малцинства (2005-2015 г.).  \nПрез 2007 г. професията е въведена в Националния класификатор на професиите в подклас \"Приложени специалисти в здравеопазването\" и единична група \"Здравни работници в общности\". Сред изискванията за упражняването й е минимум завършено средно образование и задължително завършен специализиран курс за здравен медиатор, одобрен от МЗ или диплома (сертификат) от Медицински колеж, а владеенето на ромски/турски език е препоръчително.   \nЗдравните медиатори са включени като основно действащо звено и в редица други стратегически документи и програми, подчертават от МЗ. Функциите на здравния медиатор са свързани с провеждането на беседи за повишаване на здравната култура, включително семейно планиране, съдействие на общопрактикуващите лекари за повишаване на имунизационния обхват, извършване на патронаж на млади майки, бременни, хора с хронични заболявания и др. Като пример за успешна работа на здравните медиатори от МЗ припомнят справянето с епидемията от морбили през 2010 г.   \n \t\n", "date": "2018.08.15", "title": "Регламентират работата на здравните медиатори "}
{"url": "http://www.duma.bg/node/173151", "text": "Обществена поръчка за \"Оптимизиране на вътрешноорганизационните процеси в МВР (реинженеринг на процесите)\" е открило Министерството на вътрешните работи. Това става ясно от обявление, публикувано на сайта на Агенцията за обществени поръчки. \nИзпълнителят на проекта ще получи 1 150 000 лв. без ДДС. Крайният срок за подаване на офертите е 14 септември. \nПоръчката има четири основни дейности. Първата е за проектиране на нова структура на МВР с цел повишаване на ефективността на ведомството. Втората е да се изготви Единната методология за реинженеринг на процесите в министерството и Наръчник за нейното прилагане. Освен тях трябва да се извърши и реинженеринг на процесите във ведомството, както и да се проведат обучения, базирани на резултатите от извършения реинженеринг. \nПрез последните месеци бяха приключени два анализа на системата на МВР от вътрешни и външни експерти. Световната банка предложи закриването на областни структури на МВР и свиването им до седем. Първият анализ пък констатира, че проблемите в МВР може да се дължат не на лошо изпълнение на задачите, а на неправилното им поставяне от ръководството.     \n \t\n", "date": "2018.08.15", "title": "МВР дава над милион друг да му разпише структурата"}
{"url": "http://www.duma.bg/node/173152", "text": "Обявеният за вчера търг за продажбата на някогашната вила на индустриалеца Пенчо Семов в Габрово се провали поради липсата на интерес. Нито един кандидат не е подал документи за историческата сграда, известна като \"Старопиталището\". \nПървоначалната цена е била 308 333 хил. лева без ДДС. Предстои да бъде обявен втори търг, като цената ще бъде намалена, каквото е изискването по закон. В средата на февруари Министерският съвет разреши продажбата на имота, собственост на Многопрофилната болница за активно лечение \"Д-р Тота Венкова\" АД в Габрово. Теренът от 6 дка с три стари сгради. Преди време една от тях е опожарена и остава без покрив. \n\"Старопиталището\" на Пенчо Семов и прилежащият му парк \"Дядо Динко\" представляват къща с историческа и архитектурна стойност за града. Строена е през 30-те години като лятна резиденция от индустриалеца Пенчо Семов. Той умира на 10 юли 1945 г. и в завещанието си посочва, че вилата трябва да се превърне в дом за възрастни журналисти и работници от фабриките му, но това така и не се случва. Вместо това е одържавена и през 1954 г. в нея се нанася инфекциозното отделение на габровската болница. От края на ХХ в. е изоставена и необитаема. \n    \n \t\n", "date": "2018.08.15", "title": "Никой не иска да купи ценна вила в Габрово "}
{"url": "http://www.duma.bg/node/173153", "text": "От догодина се очаква 20% увеличение на учителските заплати и така средната брутна заплата ще стане 1300 лв. Това обеща отново министърът на образованието Красимир Вълчев вчера. Той подчерта, че в момента има дефицит на учители, като най-големият проблем е недостигът на преподаватели по физика и математика. Минималната заплата за учител е 760 лв., а средната възраст е около 50 години.  \nОт думите на министъра стана ясно, че около 850 училища в страната се ремонтират в момента. Други над 500 ще бъдат обновени в следващите две години. Наесен се очаква първокласниците да бъдат близо 60 хиляди.  \nМинистърът коментира и темата за използването на мобилни телефони в училище. Според него учениците могат да ползват мобилни телефони и устройства, но само за учене. \"Все пак знаем, че днес цифровите технологии променят както живота ни, така и начина на учене. Този дебат го водихме с колегите министри на образованието в рамките на Европейския съюз и това, което надделява като политика в другите европейски страни, е обучение чрез информационни технологии така, че да не бъде за сметка на социално-емоционалните компетентности\", каза Вълчев.   \n \t\n", "date": "2018.08.15", "title": "Просветният министър пак обеща 1300 лв. заплата за учители догодина"}
{"url": "http://www.duma.bg/node/173154", "text": "Бургаската районна прокуратура обвини вчера бизнесмена Бенчо Бенчев в подпомагане и укривателство на Димитър Желязков - Очите. Бенчев е с мярка за неотклонение \"парична гаранция\" от 50 000 лв. и забрана да напуска страната, съобщиха вчера от прокуратурата. \nСпоред държавното обвинение от 2 до 4 август 2018 г. в Гърция и в Турция Бенчев е помогнал на Митьо Очите да осуети наказателното преследване, без да се е споразумял с това лице, преди да е извършило самото престъпление. Повдигнато му е обвинение и за откритите в дома му боеприпаси. Припомняме, че Бенчев и бившият депутат от ДПС Несрин Узун бяха сред върнатите от турските власти български граждани, арестувани при задържането на Желязков в Истанбул на 4 август. \nБенчев не приема обвиненията, защото срещата му с Очите била случайна. Той отрича да е имал бизнес с Желязков. Очите все още е в турски арест в очакване на съдебното решение за екстрадиция в България. Членове от групата му за рекет са в ареста в Бургас и също са с обвинения. В понеделник общинският съветник Пейко Янков се предаде сам на властите, след като бе обявен за издирване. На него също бе връчено обвинение за участие в престъпната група на Митьо Очите.   \n \t\n", "date": "2018.08.15", "title": "Бенчев е под гаранция от 50 000 лв. и забрана да напуска страната"}
{"url": "http://www.duma.bg/node/173156", "text": "Лидерът на \"Атака\" Волен Сидеров отново изригна срещу коалиционния си партньор от \"Обединени патриоти\" Валери Симеонов. Повод този път са силовите акции за шум по морето, при които бяха затворени заведения.  \nСидеров дойде пред бургаската РЗИ заради множество сигнали до него, че \"институции като РЗИ и МВР биват използвани като шпицкоманди по отношение на определени заведения за сметки на други\". \"Кой дава нареждания РЗИ да лепи незаконни бележки? Кой нарежда части на полицията да действат като военна хунта и да вреди на бизнеса по морето?\", ядоса се лидерът на \"Атака\". Сидеров настоя на днешното заседание на МС Бойко Борисов да каже дали е оторизирал полицията да тероризира туристическия бизнес. Според него премиерът трябва да вкара в дневния ред на кабинета и извънредна точка, в която да разгледат поведението на \"определени членове\" на правителството. В гнева си Сидеров така и не назова Симеонов, но стана ясно, че визира него. \"Пoнякога решенията на правителството се вземат грешно - ми хайде, като се вземат грешно, да си направи правителството анализ и да се спази коалиционната уговорка всичко да се консултира с коалиционните партньори. Ние в парламента не сме трансмисия, придатък на правителството. Искаме всяка поправчица да се съгласува с нас. 40 поправки и поправчици са внесли депутатите на НФСБ през главите ни\", посочи председателят на ПГ на ОП. \n\"Има едни братя, които скоро ги предложиха за орден \"Стара планина\" ли, за \"Нобел\" ли... Всеки, който дойде на власт, получава апартамент в Св. Влас. Там не стъпват спецчасти с маски да плашат хората. Там, научавам, че в момента почиват представители на правителството, при много привилегировани условия. Там дъни музика цяла нощ\", коментира той, явно намеквайки за братя Диневи. Ще се радвам и цялото правителство да си отговори трябва ли да се занимава на кой олигарх да се затвори заведението, за да намаже друг, продължи той и се закани да накара РЗИ да провери Свети Влас. \"Не сме изпратили това правителство във властта да разчиства бизнес. Това не е пазарна икономика, това не е демокрация\", гневен бе Сидеров. \n\"Има ли нужда от такова правителство, трябва ли да продължи да управлява, ако то не създава благини, а затваря. Занимава се на кого да затворим заведението, за да може другият олигарх да стане по-богат. Да се замисли правителството има ли нужда от него или да търсим друго правителство\", добави той. \n\"Тези полицаи с маските, които спират децата да танцуват, що не ходят на границата да спират Очите. Къде са неговите бизнес партньори - има една партийка, дето даже беше прилепена към \"патриотите\"... Да се търсят отговори на тези въпроси, иначе живеем в един нихилизъм, безвремие\", продължи да нарежда Сидеров. \nШефката на дирекция \"Обществено здраве\" към бургаското РЗИ д-р Мариана Кофинова увери, че всичко става по законов ред. Заведенията пък се проверявали по сигнали, а ако Сидеров иска достъп до обществена информация, ще я получи. \n    \n \t\n", "date": "2018.08.15", "title": "Сидеров пак нападна Симеонов, действал като \"военна хунта\""}
{"url": "http://www.duma.bg/node/173158", "text": "- На Търговския регистър тази година му разказаха играта отвсякъде. Първо, започна пререгистрацията на сдруженията и фондациите, което само по себе си е титанично начинание и изисква значително обезпечаване с персонал. \nПосле беше новото удостоверение за липса на ТРЗ и осигурителни задължения при прехвърляне на дружествен дял в ООД, което се оказа, че няма кой да го издаде. Решиха и този въпрос, като го замениха с декларация (такива действия юридическата наука нарича contra lege, ще рече \"противни на закона\", защото законът все още казва удостоверение от ГД Инспекция на труда, не декларация от прехвърлителя и от управителя). \nСлед това - новото заявление за липса на дейност, което се оказа, че нито има утвърден образец, нито някой се е сетил да укаже с кой от съществуващите образци да бъде подавано. И понеже стотици хиляди подадоха с един от образците по свой избор, сега няма как на такава маса народ да им бъде казано \"абе я ХХ ХХХХХ ХХХХХХХ\" (хиксовете са точно преброени). \nВ резултат същото беше казано де факто на всички потребители, защото разглеждането на заявления, което по закон трябва да бъде \"незабавно след постъпването\", почна да отнема има-няма 10 до 14 календарни дни. Почна и така си остана - от април чак до август. И всички тези неща, приети с пълен консенсус в парламента, поради техните изначално добри намерения ни доведоха... очаквано до Ада. \nНакрая някой явно реши да избави длъжностните лица по вписванията от канските им мъки (поне през август - и те са хора, нищо, че са длъжностни лица), та го хакна. Еми, хак да ни е на всичките, а на печелившите, разбира се - честито! - Ситуацията с Търговския регистър (ТР) е породена или от престъпна некадърност, или съвсем умишлено заличаване на данни. Почти невероятно е да става дума за хакерска атака, външна намеса и хибридни изпълнения. Едно е сигурно - фирмата, която обслужва дейността му, носи голяма част от отговорността. Недопустимо е архивът на ТР да се е намирал на същия масив, на който е функционирал самият ТР. Това е все едно да отидете на екскурзия в чужбина с лична карта и международен паспорт, за да се подсигурите при изгубване на едното, но да ги държите на едно и също място в чантата си. \nТР е ключов за националната сигурност. Спирането му създава хаос в бизнеса, банките, нотариуси, адвокати, блокира се икономическата активност. Не могат да се продават имоти, коли, да се сключват сделки, да се извършват парични трансфери. \nАбсурдно е ТР да е извън строя 6 дни, без логично обяснение какво се случва. При какъвто и да е проблем е недопустимо да липсва достъп до регистъра повече от няколко часа с технологиите, с които разполагаме. Договорът за поддръжка е класифициран и очевидно по-добре пазена тайна от опазването на самия ТР. \nЕдва ли някога ще узнаем каква е истинската причина седмица да не функционира ТР, почти сигурно ще бъде направен опит за замитане на всички следи, въпреки че вероятността да бъде възстановена напълно информацията в него е минимална.   \n \t\n", "date": "2018.08.15", "title": "Наз@ем от мреж@та"}
{"url": "http://www.duma.bg/node/173159", "text": "Поредица от въпроси какво е причинило срива на Търговския регистър, поддържа ли се системата и какви мерки ще бъдат взети оттук насетне отправят от БСП. За ДУМА зам.-председателят на ПГ \"БСП за България\" Крум Зарков коментира, че официалната версия за технически проблем не дава обяснение за много неща. \"Какви са причините за него - защото системата е направена зле или защото е лошо поддържана? Кой отговаря за това\", попита той. \nСоциалистите искат да знаят дали има риск от загуба на информация и дали е подсигурено архивирането на данните. Взети ли са мерки срещу злоупотреба в този период на безвремие, когато регистърът не работи, настоя за отговор Зарков. Според него продължителното мълчание на правосъдното министерство е създало възможност за всевъзможни интерпретации и слухове. \n\"В такива случаи простият въпрос е: Кой има интерес да няма ТР една седмица? Така че нека някой се поразрови. Заради такива \"технически\" проблеми по летища и ГКПП престъпници напускаха България, например. Този срив спокойно може да е бил планиран\", коментира в социалните мрежи колегата му Кристиан Вигенин. Отново там зам.-председателят на БСП Деница Златева добави, че според нея от много време Търговският регистър работи на ръба на хардуерните възможности. \"Въпреки многократните предупреждения, че системите трябва да се ъпгрейдват, да се закупят нови сървъри, защото обемите съхранявана информация растат, от ръководството се правят на глухи. Напускат ключови специалисти, които са поддържали ТР... Хората са вдигнали ръце. А ръководството нехае. Остава да гръмне и Имотният регистър...\", алармира тя. Златева бе категорична, че някой трябва да понесе отговорност, и попита каква е версията на фирмата, която поддържа регистъра.   \n \t\n", "date": "2018.08.15", "title": "БСП търси отговори за срива в системата"}
{"url": "http://www.duma.bg/node/173116", "text": "ДЕН НА МЕДИЦИТЕ, ЗАГИНАЛИ ПРИ ИЗПЪЛНЕНИЕ НА СЛУЖЕБНИЯ СИ ДЪЛГ. Идеята за отбелязване е на Национален алианс \"Живот за България\" и в. \"Български лекар\" и е подкрепена от всички лечебни заведения в страната. Днес е Националният ден на спасението. На 15 август 1963 г. от тежко изгаряне умира д-р Стефан Черкезов, след като спасява пътници от пламнал автобус. 1867 - В ПЛЕВЕН СЕ РАЖДА ГЕОРГИ КИРКОВ-МАЙСТОРА, ПУБЛИЦИСТ И ОБЩЕСТВЕНИК (УМИРА 1919 Г.). Активен член на БРСДП, сътрудничи на в. \"Социалист\" и на сп. \"Ден\". През 1897 г. по негово предложение конгресът на БРСДП в Казанлък слага началото на в. \"Работнически вестник\". Редактирането е възложено на Георги Кирков и Евтим Дабев. От 1898 г. е член на Централния комитет на партията до края на живота си. Вторият (след Янко Сакъзов) депутат от социалистическа партия в НС. Както отбелязва за него Димитър Благоев: \"За пръв път в Народното събрание се чува социалистическа реч и се поставя работническият въпрос.\" 1892 - РАЖДА СЕ ЛУИ ДЬО БРОЙЛ, ФРЕНСКИ ФИЗИК (УМИРА 1987 Г.). Нобелов лауреат за физика за 1929 г. Според него светлината е вид лъчиста енергия с електромагнитен характер. Всеки светлинен източник изпуска отделни малки порции (кванти) светлинна енергия, съставени от частици, наречени фотони. Българският физик акад. Асен Дацев (1911-1994) като френски стипендиант на специализация в Париж работи под ръководството на Луи дьо Бройл и става доктор в \"Сорбоната\". 1945 - ИМПЕРАТОР ХИРОХИТО ОБЯВЯВА БЕЗУСЛОВНА КАПИТУЛАЦИЯ НА ЯПОНИЯ. Страната на изгряващото слънце участва във Втората световна война като част от оста Рим - Берлин - Токио. Подписва Тристранния пакт на 27 септември 1940 г. и на 7 декември 1941 г. започва война срещу САЩ с внезапното нападение над американската военноморска база Пърл Харбър (Хаваите). На 2 септември 1945 г. на американския линеен кораб \"Мисури\" Япония подписва Акт за безусловна капитулация (на снимката), с което се слага край на военните действия във Втората световна война. 1969 - ЗАПОЧВА ФЕСТИВАЛЪТ ЗА МУЗИКА И ИЗКУСТВА \"УУДСТОК\". Проявата, в която участват над 450 000 души, продължава три дни на площ от 600 акра във фермата на Макс Ясгур. Фестивалът трябвало да се проведе в градчето Уудсток, но местните жители се възпротивили. \"Уудсток\" е своеобразна кулминация на протеста на младото поколение срещу догмите и предразсъдъците на обществото и на хипи движението през 60-те години. По-късни фестивали със същото име се провеждат в щата Ню Йорк през 1979, 1989, 1994 и 1999 г. и включват изпълнители от различни музикални жанрове. През 2009 г. се провежда възпоменателно турне \"Героите на Уудсток\" с 15 концертни дати.   \n \t\n", "date": "2018.08.15", "title": "Датата"}
{"url": "http://www.duma.bg/node/173118", "text": "Във връзка с 95-годишнината на Септемврийското въстание Областният съвет на Българския антифашистки съюз - Монтана, обявява дарителска подписка за набиране средства за изграждане паметника на Червеновръшки шумак - лобното място на разстреляните 72-ма мирни жители на селото от фашистите без съд и присъда на 30 септември 1923 г. в с. Горна Гнойница (Септемврийци). Даренията да се изпращат на Любомир Младенов Филипов от град Вълчедръм, Монтанско. \nНа 72-ата Един след друг, един след друг... \nили всички заедно угаснахте? \n72 съдби, \n72 живота, прекършени, убити... \nзавинаги останали живи, \nмлади и силни... \nс надежди и мечти, \nно без крила и без полет, \nи без светлина, завинаги \nтам в Шумака... в тъмното, \nнамръщеното октомврийско време... \nНие сме тук след 95 години, \nнямаме право да ви виним \nи да ви забравяме... \nстоим прави, \nтук при вас, \nв тъмното намръщено време... \nсами при вас със свещичка и чаша вино... за да се поклоним и прелеем \nна Божия гроб, \nтам в Червеновръшкия шумак!     \n \t\n", "date": "2018.08.15", "title": "Дарения"}
{"url": "http://www.duma.bg/node/173160", "text": "Слух за изчезването на четири диска с информация от Търговския регистър (ТР) упорито шества в публичното пространство. Анонимни източници потърсиха медиите, включително и \"Фрогнюз\", като заявиха, че дисковете не са дефектирали, както твърдят от МВР, ДАНС и ГДБОП, а буквално ги няма. Именно изчезналата информация притеснявала властта и била причината за мълчанието на правосъдния министър Цецка Цачева, под чиято шапка е отговорната Агенция по вписванията. Твърди се дори, че шефката на агенцията Зорница Даскалова била на почивка на екзотичен остров. \nДруга версия обяви, че сривът на ТР се дължи на изгорели дискове. Поддръжката на системата се осъществява от фирма \"Лирекс\" - същата, чието предложение за осигуряване на машинно гласуване беше отхвърлено от ЦИК. Официално засега се твърди, че е имало бекъп на информацията. \nВчера от агенцията признаха, че и днес регистърът няма да работи. От официално съобщение стана ясно, че от 15 август \"ще могат да се правят справки за актуалното състояние на фирмите в Търговския регистър, но той няма да работи\", а той продължава да се \"възобновява поетапно\".  \nЗапознати припомниха, че през 2010 г. правителството отпусна пари за купуване на допълнителна система за съхраняване на данни от агенцията. Обществената поръчка така и не бе завършена, а техниката не бе доставена. Затова било практика за ТР да се купуват некачествени и евтини дискове, които дефектират. Има опасения, че информацията е невъзстановима и ще се наложи да бъде вкарана отново от хартиени носители, а след това и да бъде проверена. Няма яснота каква част от цялата информация се пази на хартиени носители, но във всички случаи щяло да се наложи да се изисква и от съдилища, нотариални кантори и др. \nОказва се, че Агенцията по вписванията няма резервни центрове, в които да се съхранява целият масив от данни.  \nЗаради проблемите с Търговския регистър вече има откази за плащания от страна на банки, оплакаха се потребители в социалните мрежи. Проблем имало, защото не можело да се провери актуалното финансово състояние на платеца и получателя на съответните фирмени преводи. \n  \"АЛФА - Веселка Велчева ET\" на 72-годишната Веселка Асенова Велчева участва в надграждането на Търговския регистър по европейски проект за \"Добро управление\". Стойността на проекта е 1 999 415,78 лв., от които 85% европейско съфинансиране, уточняват от \"Биволъ\". Фирмата на Велчева държи салон за красота \"Пеперуда\", стана ясно вчера. Пред \"Биволъ\" собственичката отрича да поддържа Търговския регистър и препраща към \"счетоводството\". Счетоводителят пък уточнява, че фирмата на Велчева е направила два транспаранта - имало спечелена малка обществена поръчка и фактури към Агенцията по вписванията. Де факто салонът за красота се занимава и с рекламна дейност, а усвоените пари по проекта са за \"Осигуряване на дейности \"Информация и комуникация\" за около 2300 лв.   \n \t\n", "date": "2018.08.15", "title": "Плъзнаха слухове за изчезнали дискове от Търговския регистър  "}
{"url": "http://www.duma.bg/node/173117", "text": "Преди 74 г., на 6 март, нощният караул простреля смъртоносно Янко Кирчев - командир на отряд \"П. Момчилов\". \nНа 19 април група партизани от отряда, водени от командира Борис Киров-Боян, заедно с бойните групи от селата Скалица, Генерал Тошево и Овчи кладенец провеждат акция в с. Скалица. \nНа 24 април фашистката власт арестува 80 жители на с. Скалица, убива Койчо Георгиев - секретар на партийната организация, и опожарява 16 къщи на ятаци и партизани. \nПриносът на с. Скалица в антифашистката борба са 22 ятаци, 20 партизани, 15 политзатворници, 6 концлагеристи, 16 изгорени къщи и три скъпи жертви: Янко Кирчев-Цвятко, Койчо Георгиев и синът му Никола Койчев. \nЗа всички тях и изминалите паметни събития е моят разказ. \n... Нощта вече преваляше. Изморени, мокри от проливния дъжд, те внимателно се приближиха до прозореца на одаята и подадоха уречения сигнал - трикратно почукване. Отвътре дядо Никола им отговори с характерното си покашляне. \n- Хайде, гостите дойдоха - каза той на баба Велика. \nВече втора година в къщата им, която се намира в крайната западна част на селото, идват среднощни гости - Цвятко, Боян, Гроздьо, Станимир, Каракачанина, Милчо, Тошката, Мустафата. Идват посред нощ и посред нощ излизат, нарамили раници, пълни с храна, с чорапи, пуловери, ръкавици, изплетени от момичетата на ремсовата организация. \nПрестояваха вечер-две, а когато беше акцията, десетте партизани начело с командира два дни се бяха настанили и оттук започнаха акцията. \n- Влизайте бързо, момчета, тук при огнището - кани ги дядо Никола.  \nСтоилка им подава чисти дрехи, снахата подготвя постелята, баба Велика ги кани на софрата да хапнат \"каквото дал Господ\", пък утре ще им сготви пилешка каша. \nПреди да си легне, баба Велика влиза при момчетата да угаси лампата, навежда се да пооправи завивката: \n- Милите на баба, сега ви е време за моми, за хора и седенки, а вие сте тръгнали по Балкана. Ще има ли край това тегло? - И още по-тихо промълвява: - А далече ли е Москва? \nВ просъница Гроздьо й отговаря: \n- Майко, близо е Москва, вече се чуват гърмежите на московските катюши... \n\"Майко\" - тъй наричат баба Велика среднощните гости. А тя, наистина като майка се грижи за тях. Освен да се нахранят и стоплят, да се преоблекат, да се опазят, баба Велика умееше и да лекува. Ще ги масажира с мас и ракия, ще им направи чай от лайка и мащерка, ще приготви топла вода със сол за измръзналите им крака, на Станимир ще направи вълнен пояс да облекчи болките в кръста. \n- Хайде, Бог да ви помага в тези трудни времена - кръсти се баба Велика и угася лампата. \nСутринта дядо Никола тръгна да навести черквата, където помагаше на свещеника в празнични дни, и както казваше: \"да види каква е хавата в селото\". \nВ това време от общината излезе барабанчикът и съобщи, че днес комисия от общината ще проверява в кои къщи могат да се настанят пострадали от бомбардировките. Дядо Никола се поспря за малко с един-двама съселяни и побърза да се прибере вкъщи. \n- Момчета, бързо на тавана, но внимавайте, стъпвайте само по гредите, каратаванът е слаб и няма да издържи... \nСлед час-два общинарите минаха и от пътната врата извикаха, че няма да оглеждат къщата, защото знаят, че няма условия за настаняване на повече хора. \nКогато опасността премина, дядо Никола постави стълбата, по която да слязат момчетата. В това време нещо тупна. Милчо се подаде смутено: \n- Уж внимавах, ама май направих белята!... \nКогато влязоха в стаята, на тавана зееше дупка, до тенджерата с пилешката каша имаше купчина от мазилката, а парчета от нея и в тенджерата. \n- Ами сега - тихо промълви баба Велика. \n- Майко - потупа я по рамото Гроздьо, - не е болка за умиралка. - Взе лъжицата и поизчисти парчетата. - В Балкана има и по-тежки случаи. \nКато се хранеха, един през друг хвалеха пилешката каша. \n- По-сладка пилешка каша не сме яли... \nПродължиха да я хвалят и след години, когато кой полковник, кой генерал, с букет цветя и кутия бонбони идват да видят своите укриватели. Някои водят и майките си, да ги запознаят със своята \"втора майка\" баба Велика. \n- Сигурно криеш някаква тайна, майко, как готвиш пилешката каша? - питат те. \n- Когато майката готви за своите деца, тя влага не само своето умение, но и цялото си сърце и душа, своята майчина обич, не й тежат грижите, леко й е - подхвърля с характерната си духовитост. - Благославям ги да са живи и здрави, да им е сладко, а пък преди да започна да готвя, по два пъти си мия ръцете... \nИ за нас, нейните 7 внуци, пилешката каша, с която ни гощаваше, беше най-сладката.   \n \t\n", "date": "2018.08.15", "title": "Най-сладката пилешка каша "}
{"url": "http://www.duma.bg/node/173119", "text": "Голяма Богородица или Успение богородично - 15 август, е един от най-големите православни и народни празници у нас. В този ден пресветата Богородица се почита като покровителка на майчинството, жените и семейното огнище. По традиция се прави курбан за живот, за здраве, за плодородна година, против премеждия и болести. Раздават се осветени в църквата грозде, дини, обредни хлябове. \nСпоред Светото писание 15 август е денят, в който Божията майка, на 64-годишна възраст, напуска земния живот и отива при сина си. Три дни преди смъртта Архангел Гавраил й съобщава, че Бог е пожелал да я вземе при себе си, за да царува вечно с него. Последното й желание е да види Светите апостоли заедно. По чуден начин те се пренасят пред вратите на дома й в Йерусалим. Три дни след това сам Исус Христос в небесна слава, обкръжен от ангелски ликове и светци, слиза от небесата за душата на Света Богородица. Погребват я в една пещера край Гетсимания и затварят входа с камък. Когато няколко дни по-късно го отварят, за да се поклони пред светицата закъснелият апостол Тома, намират само плащеницата й. Ставайки от трапезата, апостолите чуват ангелско пеене и виждат в облаците пречистата Божия майка, обкръжена от ангели, която им казва: \"Радвайте се, защото съм с вас през всичките дни.\" В памет на явяването й пред апостолите църквата определя в този ден да се отслужва тържествена литургия и да се прави \"въздигане на хляба\". Празникът се нарича Голяма Богородица, за разлика от Малката Богородица, когато се чества рождението на Христовата майка. На Голяма Богородица след тържествена литургия в църквата се освещават обредни хлябове, които жените след това раздават за здраве и за починалите близки. \nВярва се, че св. Богородица помага на бездетни съпрузи да се сдобият с рожба. Ето защо на нейния празник всяка млада булка или невеста без деца отива да положи дар пред иконата на Божията майка. Според поверията на 14 август вечерта, жените, които искали да имат дете, молели Богородица да им помогне, носели дарове и оставали да преспят в църквите, носещи нейното име. Те вярвали, че тя ще им помогне да се сдобият с отроче. На 15 август всички млади жени не трябвало да се докосват до нищо с червен цвят, за да не останат бездетни. \nПо традиция на Голяма Богородица се раздават богородична пита и осветени в църквата плодове за здраве и късмет на цялото семейство. на трапезата се слагат задължително плодове Ц грозде, диня, ябълки. На 15 август свършва Богородичният пост и се организира празнична семейна трапеза или общоселски събор. Вари се курбан, на трапезата се подреждат прясна питка, украсена с орнамент, пиле каша, варено жито, царевица и тиква.  \nИменици: Мария, Мара, Марена, Марилена, Мариан, Марияна, Борис, Богдан, Богдана, Боян, Бояна, Богомил, Богомила, Богомир, Богомира, Богослав, Богослава, Божан, Божена, Божин, Божина, Божил, Божила, Божидар, Божидара. Рецепти за празника  Необходими съставки за 4 порции: \nжито - 300 г \nпудра захар - 1 ч.ч. \nканела - 1/2 пакетче \nлимонова кора \nванилова захар - 1 пакетче \nгалета - 3 с.л. Накиснете житото в студена вода за около 2 часа. Измийте го под течаща вода. Сварете го в подходящ съд, докато зрънцата се разпукат. Измийте готовото жито отново под течаща вода и го разстелете върху чиста хавлиена кърпа. Оставете го за 7-8 часа да се подсуши. Сложете житото в подходяща купа, прибавете пудрата захар, галетата, канелата, ваниловата захар и настърганата лимонова кора, може и орехови ядки. Разбъркайте. \n Изкуството на курбан чорбата е изключително важно заради ролята й на приношение. Рецептата е от Сливенския край. \nНеобходими продукти за 4-6 порции:     1 кг агнешко месо, нарязано на кубчета с костите \n    1 дафинов лист \n    1 глава лук \n    2 с.л. морска сол \n    1 ч.л.черен пипер на зърна Месото се измива и се залива с 3 л. студена вода. Слага се да заври на умерен огън. Когато започне да се образува пяна, тя непрекъснато се отделя с решетеста лъжица. Огънят не бива да е много силен, за да може отделянето на пяната да е постепенно. Когато спре да се отделя пяна, месото се изважда, а бульонът се прецежда през двойно прегъната марля. Връща се месото, добавят се солта, пиперът, цялата глава лук и дафиновият лист. Щом заври, огънят се намалява и се оставя да къкри на тих огън около 2 часа или докато месото омекне. Отново се прецежда бульонът и се сервира в дълбока чиния с няколко късчета месо и пресен селски хляб със самардала. \n      Пилешкото месо се вари в 1 литър вода. Нарязва се на парчета, които се счукват в дървена гаванка с малко от бульона и червения пипер. В тиган се нагрява маслото и се добавя брашното, без да се препържва. Разбърква се и се долива с останалия бульон. Добавя се месото и се бърка на котлона, докато кашата се сгъсти. Посолява се на вкус. \nВреме за приготвяне: 40 минути \n Необходими продукти: \n2 яйца \n1 кофичка кисело мляко (400 г) \n1 ч.л. сода за хляб \nщипка захар \n750Ц800 г брашно \nОлио за пържене Брашното се пресява в голяма купа. В киселото мляко се добавя содата за хляб, като шупне, се добавя към разбитите яйца с щипка захар. Брашното и яйчната смес се смесват и се замесва меко, еластично тесто. Ако е необходимо, се добавя още малко брашно. Готовото тесто се разделя на 2 топки. Всяка топка се разточва върху набрашнен плот с дебелина около 0,5 см. Изрязват се фигурки или се реже на форми. Пържи се в предварително загрято олио, като се обръщат от двете страни до златисто. Поднасят се с билков чай, прясно или кисело мляко. Много добре се съчетават със сирене, може да се поднесат и със сладко.   Като аперитив \nАко сте решили да започнете вечеря или обяд с по чаша вино, изберете леко вино, розе например. То се сервира, но изстудено. Със салатата \nШардоне се съчетава най-добре със салата. То има малко \"плодов вкус\", което го прави подходящо за повечето салати. С пица \nС пица най-добре се съчетава розе. Можете да избирате между розе с по-сладък вкус или леко нагарчащо. Можете да поръчате и червено вино, което се съчетава вкусово добре с месо и доматен сос. С месо \nСтаро правило е, че червено месо се поднася с червено вино, а бяло месо Ц с бяло. Червеното мерло е добър избор за свинско или телешко месо. Със сирене \nОтдавна червено вино и синьо сирене е станало класика. Към плато от различни сирена се поднася червено вино. С риба \nСухо или студено бяло вино се съчетават най-добре с риба или морски деликатеси. Според етикета рибата е несъвместима с червено вино. С десерта \nС десерта се поднася шампанско. Шампанското не е само за тостове, за Нова година или сватба Ц чаша шампанско е идеален край на официална или празнична вечеря, поднесено заедно с десерта. \n    \n \t\n", "date": "2018.08.15", "title": " Днес е Голяма Богородица"}
{"url": "http://www.duma.bg/node/173121", "text": "Царските конюшни в центъра на София, същите, които скоро горяха, били културна ценност. Непризната досега. Допускам, че са били запалени, за да ги признаят най-сетне - нещо като \"Изгори, за да светиш!\" (режисьор Н. Чернев, 1975 г.). През 2016 г. в Пловдив изгоря тютюневият склад, вдъхновил Димитър Димов да напише \"Тютюн\". Просто се сетих, нищо не намеквам. \nИма хора, които ценят културното наследство като жив паметник на изкуството и затова му се радват в автентичния му вид. Други, като римския император Нерон, възбуждат таланта си в страстния пламък на пожара - за този самодържец и поет се говори, че е подпалил Рим с творчески подбуди. \nИ коне съм яздил, и тютюн съм брал. Влизал съм и в конюшни, макар и не царски, и в тютюневи складове. Дори по едно време живеех срещу тютюнева фабрика със затихваща дейност и разкошна столова. Но си мисля - колкото и да е царска, как може една конюшня да е културна ценност? Там не мирише ли? Наследство щом е - да, то трябва да се приеме с благодарност, дори когато мирише, но чак пък ценност? И си мисля: що за нация е тази, която въздига конюшните и складовете в емблема, в олицетворение на своята култура? Сам възниква въпросът и какво е мястото на конюшните и тютюневите складове в йерархията на нашите (из)конни европейски и евроантлантически ценности? \nКъм размисъл по тези въпроси ме тласна и една наскоро прочетена статия. У нас имало 51 театъра, които през 2017 г. са стрували на държавния бюджет почти 100 милиона лева при общ бюджет за култура на Министерството на културата през същата година в размер на 157 млн. лева. За сравнение, съседна Румъния с около 20 милиона население има 7 държавни театъра. Страната ни има най-много опери в региона - 5. Македония, Литва и Сърбия - по две. \nНе можах да намеря статистика колко и къде в Европейския съюз изоставени, но реликвени конюшни и складове ознаменуват наследеното национално изкуство, но се опасявам, че ще се окажем единствени. \nНаскоро министърът на културата Боил Банов съобщи, че на оперативка при премиера внезапно са се открили две важни задачи относно Царските конюшни: първо, да се установи дали палежът е инцидентен или не е такъв и, второ, дали сградата е собственост на МВР. Факт било, че конюшните се пазели досега по начин, по който се пази цялото културно наследство - никакво надстрояване, никакво разрушаване, никаква промяна на автентичния вид. Ако някой допуснел опожаряването на такава ценност, длъжен бил да я възстанови напълно. Във връзка с това министърът на вътрешните работи бил поел ангажимент пред културния си колега да възстанови сградата във вида, съществуващ от години. \nДано не стане точно така. Фейсът на тази (а и на съседните) сграда от специфичния конски ансамбъл в центъра на столицата е облъскващ от десетилетия - напукана и разпадаща се мазилка, течащи покриви, занемарена боя, разбити прозорци, открадната или прогнила дограма... Няма да е трудно да се възстанови сградата в това състояние, ако изобщо има смисъл: достатъчно е да се махне пепелта и готово. Освен ако, разбира се, целта на занятието не е сградата да грейне с изначалното си предназначение - да обслужва на царя (който и да е той) конете и растящите нужди на градския транспорт от нови конски сили. \nНай-бедната държава в Европейския съюз заделя от скромния си бюджет средства за възстановяване на конюшни в центъра на своята столица, защото са културна ценност в патримониума на Министерството на вътрешните работи. Чудя се колко ли подобни ценности има в България и в активите на министерствата? Ако сравним бедняшкия бюджет на Министерството на културата с богаташкия брой на оперите и театрите - и те оставени в занемара до запалване, ще се наложи безусловно да се съгласим, че колкото и чудновато да е нашето културно наследство понякога, то ще се руши и запада по необходимост. Накрая ще стане толкова безценно, че ще се възпламени от гордост. Или от друго. Например от един пореден небостъргач на тяхното място... \nНе се ли поддържат тези ценности, наложително е да се промени статутът им: така еднозначно ми звучат нещата. И императивно, опасявам се. \nИначе ще започнат да изгарят, за да светят - като всяка ценност.  \n   \n \t\n", "date": "2018.08.15", "title": "Конюшните като национална културна ценност "}
{"url": "http://www.duma.bg/node/173122", "text": "IV. ЗДРАВЕОПАЗВАНЕ \nИзградената здравна система е резултат на прилагане на смесица от принципи и модели, които не само че не са синергични, но и взаимно си противоречат. Това определено поражда вътрешни противоречия в системата, несигурност в елементите на системата, неустойчивост на управленските отношения и непрекъснати промени. \nПазарно-търговските принципи и отношения определено вземат връх над обществено приетата целева функция. Общественият интерес и обществената функция стават все по-подчинени на частния интерес на доставчиците на здравни услуги. \nПри възприетия модел тенденцията е определено по посока на пълната комерсиализация на здравеопазването с всички негативни последствия за принципите на равенство и солидарност. Финансовият резултат постепенно става водещ критерий. Медицинската технология, организацията на здравната помощ, организацията на процесите по диагностика и лечение и пр. ще излизат извън правомощията и функционалната компетентност на държавата. \nОсновна цел на предлаганата концепция в здравеопазването е да върнем държавата в управлението, регулацията и контрола на здравеопазването в Р България и да гарантираме на всеки достъп до здравеопазване. \nЗа здравноосигурените лица - гарантиран достъп до безплатно и навременно медицинско обслужване, както и аптечни услуги 24 часа в денонощието;  \nЗа здравнонеосигурените лица - държавно гарантиран базов пакет от медицински услуги, заплащан с публични финансови ресурси; \nЗа болниците: \n* Премахване на търговския статут на държавните лечебни заведения и замяната му с принципно нов статут, отговарящ на социалния характер, същност и насоченост на здравеопазването; \n* Нова система за контрол на разходите, обвързана с качество и резултати. Заплащането на медицинските дейности с публични финансови ресурси по цени, определени от държавата (НЗОК), само за болници, които не са търговски дружества; \n* Същностна промяна на системата за акредитация на лечебните заведения на база ревизия и модернизация на медицинските стандарти. \nЗа работещите в здравната система - нов подход в управлението на човешките ресурси, в т. ч. кадровото развитие и обучението с цел кадрово обезпечаване на системата на здравеопазване. \n* Приемане на Наредба за формиране на работните заплати в държавните лечебни заведения, гарантираща достойни базови заплати за всички ангажирани в системата на здравеопазването. Реално остойностяване на труда, обвързано с резултати, качество, квалификация и опит. \n* Обединяване на медицинската наука с медицинското обучение и медицинската практика. Преразглеждане на автономията на медицинските вузове и научни звена с цел подчиняването им на държавната политика по отношение здравето на нацията. \n* Замяна на безплатното обучение в здравеопазването с държавна стипендия за обучение и/или специализация, с ангажимент за работа минимум 5 години. \n* Финансирани от държавата специализации в чужбина в области на медицината с висок обществен отзвук и специалности, в които страната има недостатъчен капацитет, срещу дългогодишен ангажимент за работа в държавните болници. \nИзграждане на Национална здравна система на регионален принцип. Вертикална и хоризонтална интеграция - във всеки регион лечебните заведения се обединяват в единна структура от холдингов тип. В регионалната здравна структура влизат включените в региона областни спешни медицински центрове, областните центрове за извънболнична медицинска помощ, областните болнични лечебни заведения (за активно и специализирано лечение), областните центрове за интегрирани здравно-социални услуги и едно медицинско учебно заведение, както и техните поделения. Администрирането се извършва на ниво регион. \nВнедряване на Националната здравна карта (НЗК) като нормативна рамка за териториалното разпределение и нивото на медицинска компетентност на лечебните заведения, които могат да предоставят медицинска помощ при следните критерии:  \n* по време - 30 мин (в рамките на \"златния час\");  \n* по отстояние - 50 км и непрекъснато покритие - 24 часа всеки ден, с включване и на аптечната мрежа. \nПоставяне на пациента в центъра на здравната система чрез: \n* засилване на финансовата защита;  \n* рязко намаляване на частните плащания на населението;  \n* повишаване обема и качеството на медицинските услуги. \nНедопускане демонополизация на Националната здравноосигурителна каса. Възстановяване доверието в здравноосигурителната система.  \n* Засилване контрола за участие в здравноосигурителния процес с оглед намаляване броя на здравнонеосигурените лица. Заплащане от държавата на пълния размер на здравноосигурителните вноски за деца, пенсионери и държавни служители. Налагане на респектиращи етични правила в Националната здравна система.  \n* Въвеждане на Персонално медицинско досие (ПМД), обединяващо цялата информация (клинична, медицинска и финансова) за даден пациент във всеки етап от живота му. \n* Въвеждане на диференцирана ставка на ДДС върху лекарствените продукти и медицинските изделия. Ежегодно държавно определяне на цените на лекарствата от реимбурсния списък и медицински изделия както за болниците, така и за аптеките (това премахва обществените поръчки за лекарства и медицински изделия).  \n* Пълна прозрачност на разходите в здравеопазването. Предоставяне на информация за покупките и продажбите - 24 часа в денонощието, всеки ден от търговци на едро и на дребно с лекарствени продукти и медицински изделия - на пациенти, заинтересовани лица и организации. Няма търговска тайна при сделки с публичен ресурс. V. ОБРАЗОВАНИЕ, НАУКА И КУЛТУРА \nПЪРВАТА И НЕОТЛОЖНА ЗАДАЧА Е СПАСЯВАНЕТО НА БЪЛГАРСКОТО УЧИЛИЩЕ. Предлагаме: \nОбразованието е държавен приоритет и обект на изключителен контрол от държавата; \nОбразователна система, която дава достъп на всеки български гражданин до съвременни знания и умения; да помага за намаляване на неравенствата, за професионална готовност в силно динамична икономическа среда;   \nОбразователен модел, насочен към добро ниво на владеене на български език и към развитие на езикови умения; солидна математическа подготовка; овладяване на нужните познания от областите на естествените науки, от областите на хуманитарните и на обществените науки; ориентири в осмисляне на цивилизационните процеси; гражданска подготовка и умения за общуване.  ДОСТЪПНО и СЪВРЕМЕННО УЧИЛИЩЕ, МОТИВИРАНИ И МИСЛЕЩИ УЧЕНИЦИ, ОБРАЗОВАНА НАЦИЯ ОСНОВНА ЦЕЛ:  На изхода на образователната система да имаме образовани, знаещи и можещи български граждани, обичащи родината, готови за ефективно участие в пазара на труда и в обществения живот. Пълен обхват на децата в училищна възраст в системата на средното образование \n* Пълна държавна издръжка на децата в задължителната предучилищна подготовка. \n* Гарантирани места и задължително ранно  включване на ромските деца в детска градина или в детски дневен център.   \n* Създаване на необходимите материални условия за целодневна организация на обучението в училище в съответствие със съвременните изисквания за труд и отдих. \n* Обединени усилия и строг контрол по изпълнението на отговорностите на всички  институции и ведомства, имащи задължения по обхвата на децата в средното образование. Регистър за обучението на децата. \n* Насоченост на приобщаващото образование към професионална подготовка, към социални и медицински услуги.   \n* Повишаване на изискванията за родителската отговорност. \n Улесняване на достъпа до образование за децата в малките селища и от бедни семейства: \n* Създаване на условия до 4 клас децата да учат близо до дома си чрез проект \"филиален клас/класна стая\". Пътува учителят, а не ученикът.  \n* Условия за здравословно хранене и грижа за психическото и здравословното състояние на децата във всяко училище; целево осигуряване на хранене, дрехи и обувки за децата от крайно бедни семейства. \n* Осигуряване на общежития за облекчаване на достъпа до средно и професионално образование за децата от планинските и отдалечените селища. \n* Регионални програми за развитие на образованието, на детските градини и училищата във всички населени места.  Постигане на високо качество на средното образование, изпреварващо днешните обществено-икономически реалности и съответстващо на визията за развитие на държавата. \nРешаваме два основни въпроса: КАКВО УЧАТ ДЕЦАТА НИ?  * Нови училищни планове и програми и учебно съдържание, съобразени с възрастовите и психологическите особености на децата и учениците, с променената икономическа и обществена среда и със съвременните научни постижения.   \n* Пресичане подмяната на българската история и недопускане на идеологизация в училище. \n* Един учебник по предмет за клас.  \nКАК УЧАТ ДЕЦАТА НИ? \n* Издръжка с публични средства само на държавните и на общинските училища.  \n* Поетапно осигуряване на съвременни материални условия във всички училища чрез Национална програма за развитие на условията за учене, за спорт и култура, за здравословно хранене и сигурност в детските градини и училищата съобразно съвременни стандарти за училищна среда.  \n* Научно осигуряване на развитието на образованието. Научен институт по образованието. \n* Създаване на \"учителя на бъдещето\":  привличане в педагогическите специалности на най-добрите и мотивирани средношколци. Утвърждаване на учителската професия като регулирана професия - професия с висока обществена значимост, поставена под контрола и закрилата на държавата. Това ще осигури високи изисквания и ефективен контрол над подготовката на учителите във всички висши училища: добра педагогическа, психологическа, комуникационна и дигитална подготовка, готовност за преподаване по повече от един предмет, практическа готовност за упражняване на професията. За поддържане и развитие на квалификацията на учителите предвиждаме не по-малко от 100 часа годишно за следдипломна квалификация, периодичен платен отпуск за квалификация, стимули за високата квалификация. Чрез дигитализирана и оптимизирана информационна система ще прекратим бумащината в училище, за да се съсредоточат усилията на учителите върху пряка работа с учениците. Ще отстояваме заплащане на учителския труд над средната работна заплата, стимулиране на добрите резултати, творчеството и работата при трудни условия.  \n* Разширяване на персонализирания учебен процес, съобразен с отделния ученик и с неговите възможности: разработване на електронни средства за персонално обучение и оценяване; прилагане на методи \"да се научим да учим\". Пилотен проект за обучение на основата на гъвкави учебни пътеки, отговарящи на различни потребности и възможности на учениците, и вертикална и хоризонтална проходимост на системата.  \n* Интегриране на съвременните технологии в образованието. Последователно доизграждане, разширяване и поддръжка на съвременна ИКТ инфраструктура и на лицензиран софтуер за нуждите на образованието при последователен обхват на всички образователни институции; създаване на качествени цифрови образователни ресурси. Достъп до национални, европейски и световни образователни инфраструктури и образователни ресурси.   Възпитанието и националните ценности в образованието  \nВъзпитателните цели трябва да заемат своето място в българското училище. Най-важно остава възпитаването на добри и отзивчиви хора, патриотичното и здравното възпитание на децата. Предвиждаме: \n* Пресичане на подмяната на българската култура и история. Отхвърляне подмяната на исторически истини, опитите за преувеличаване или недооценяване на личности, факти и периоди в културното и общественото развитие на България и света.  \n* Формиране на толерантност и утвърждаване на традиционните и семейните ценности: без \"джендър идеология\" в училище; без експерименти за сметка на децата и учениците. \n* Стимулиране на извънкласните и извънучилищните дейности чрез целеви средства за тези дейности във всяко училище.   \n* Мрежа на талантите - за подкрепа, проследяване на развитието им, стимулиране на оставането им в страната, запазване на връзката с тях при заминаване в чужбина. \n* Иницииране на образователни телевизионни и онлайн програми. \n* Развитие на ангажимента на държавата към образованието на българските деца, живеещи в чужбина, като част от връзката им с родината. ЗА ПОСТИГАНЕ НА ЦЕЛИТЕ: \n* Ефективно управление: електронно управление; преценка на въздействието за всяко нововъведение; годишен доклад за образованието. \n* Дял от БВП за образование, равен на средноевропейския. 5% от БВП за 2020 г. Публичен контрол върху средствата.   \n \t\n", "date": "2018.08.15", "title": "Визия за България"}
{"url": "http://www.duma.bg/node/173120", "text": "Стигнахме до Бобошево, но не видяхме табела  за манастира. Спряхме колата и попитахме. В отговор получихме въпрос: \n- Кой от двата?  \nНе знаех, че има два манастира с името \"Бобошевски\". \n- Руенският ли? - конкретизира домакинът. \n- Не, този от XV век... \n- А-а-а, черквата \"Свети Димитър\"... И човекът даде указания. \nПоехме по тесния и стръмен път. Асфалтът беше много стар, напукан и на места изтърбушен. Все пак обаче асфалт. Явно полаган заради хижа \"Яна\", която се намираше в същата посока.  \nСлед няколко минути отдясно се появи гледка, от която онемях - пропаст, в дъното на която скупчени къщи от двете страни на река, далечни и миниатюрни като от Лего. От тях тръгват склоновете на планина със самочувствие, забила върхове в безбрежното синьо. Името й е Влахина. През 1942 г., при една вълна от преименувания й сменили името - много румънски звучало. Четири години я наричали Пастуша, но после пак си е станала Влахина.  \nГледка като от самолет - просторно и дълбоко. Слънце, кристален въздух и искрящо зелено на тревите и горите, което прелива в синьото на небето. Притихваш и смирено се любуваш на природен шедьовър. \nКакто често се случваше при търсене на манастири из планините, молехме се отсреща да не се зададе кола, защото разминаването щеше да е приключение. Не се наложи дълго да се молим. Черквата се появи.  \nПоляна, достатъчно широка, каменна чешма с два чучура, от които обилно се изливаше планинска вода, дървена беседка с дървени маси и пейки за поклонници и в края на поляната - две черкви под един покрив. Двете части се открояваха ясно. Едната - сива, с редени камъни. Другата - по-дълга от първата - прясно варосана, явно новостроена. Кръст - върху новата. Върху старата нямаше кръст - само обикновен покрив. Дали е изчезнал кръстът, не знам, но често по турско време покривите са били като на къщи - без куполи и кръстове, за да не дразнят османлиите. \nВходната врата беше обща. \"Сигурно е заключена\", помислих си със свито сърце - нямаше как в това отдалечено от живота място сградата да е отключена. Още повече че вътре трябваше да има много стари и безценни стенописи. \"Късметът ни ще бъде толкова голям, колкото при Горнобанския манастир - ще огледаме отвън, ще споменем Историята и толкова...\" \n- Бинго! - извика Любо и го видях как отваря вратата на черквите.  \nОтпусна ме. Щяхме да видим стенописи, които могат да бъдат намерени на много малко места в България. Сега спокойно щях да огледам отвън, преди да потъна в морето на старите зографи. \nСтарата черква беше подсилена от няколко метални релси, които я крепяха да не рухне. Скромна, къса, естествено еднокорабна, на източната страна с абсида, която отвътре е част от олтара. И по средата на абсидата - на височина метър и нещо от земята - тесен правоъгълен отвор. Не можеше да е прозорец. Такива отвори - прозорци по принцип - се слагаха нависоко. А този - точно зад гърба на свещеника, на нивото на кръста му. За пръв път виждах такъв отвор. Вероятно беше бойница - такава, с каквито бяха пълни средновековните и възрожденски сгради в България. \n... Бобошевският манастир е основан през Второто българско царство. Разрушен, естествено, при падането на България под турско робство. Възстановен през XV в. От стария манастирски комплекс е останала само черквата. В периода XV-XVIII в. манастирът е бил книжовно средище с килийно училище... \nОтворът не можеше да има други функции освен на бойница. Представих си как попът стои в олтара по време на служба, в един момент се обръща към стената, взима подпряната до него пушка, изкарва дулото й през процепа и започва да стреля... \nВ Западноевропейското религиозно строителство - високи, устремени към Бога катедрали, ако погледнеш към върховете им, свят ще ти се завие... Мащабност, мощ, самочувствие. Строени цели векове. Много поколения са оставили своите зидани камъни. Исполинска и тържествена връзка между земното и божественото. Хиляди фигурки, десетки хиляди орнамента наслагват това, което след един критичен праг се превръща във величие. Париж, Рим... \"Парижката света Богородица\", \"Свети Петър\"... \nГледам черквицата над Бобошево - малка, ниска, схлупена, неясно как удържала на ударите на вековете. Маскирала се като къща, за да не дразни друговерците. И по средата на абсидата, в дъното на олтара, на нивото на човешкия кръст - правоъгълен отвор, който няма друг смисъл, освен да се стреля от него. И ще брани попът тази невзрачна обител, ще забави с минути поругаването, ограбването, разрушаването и накрая ще умре, защото няма чудо, което да го спаси от дошлите тук със зли сърца. Или има?  \nИ си мисля, че снимка с тази амбразурка трябва да влезе в учебниците по българска история и учениците клас по клас трябва да бъдат довеждани на това място, за да я видят. Защото, когато строиш поколения наред висоти, опрели небето, това е величаво. Когато обаче строиш невзрачна черквица и си оставяш в олтара една дупка, за да защитиш своята вяра минути преди да те заколят, е дваж по-величаво. И трябва да я видят децата тази дупка и да разберат, че тя всъщност е опазила Западна Европа от ятагана. \nВлязох в черквите. За моя изненада новата сграда се оказа не черква, а преддверие на старата. Нямаше стенописи. Масичка до стената с икона на св. Иван Рилски и тетрадка за пожелания; свещник и тава с пясък за свещи за умрелите; оставена в дъното на помещението ламарина в рамка, на която беше изрисувана Тайната вечеря. \nПрекрачих прага на истинската черква и тъй като нищо не се виждаше, светнах си с фенерчето на телефона. Миниатюрно помещение, разделено на две части от греди, които явно изпълняваха функциите на иконостас. Казват, че бил от XVII век. Влязох в олтара. От процепа, който толкова ме бе впечатлил, нахлуваше ярка светлина. От двете му страни - ниши с изрисувани светци, а пред тях - купчини от листчета. Това бяха листчета, изписани от вярващите с пожелания и оставени пред светеца. Любопитството ме накара да посегна към една от купчините, но се спрях. Имах ли право? Не беше ли светотатство да чета чужди молитви? Защо пък не, какво му беше греховното... Само едно... Взех едно листче, разгънах го и го осветих. Не очаквах такъв текст: \"Здраве и благополучие на нашата България и света. Амин!\" Някой се молеше в душата си и пред св. Димитър за България. Затворих очи и се опитах да си го представя. Със сигурност е бил обикновен човек, с вехти дрехи и с измъчено лице. С много проблеми, я здравословни, я други лични. Човек без проблеми няма да пише бележки до Бога. Така си мисля. И е пожелал здраве и благополучие на България. На нашата, както подчертаваше. И на света. Сгънах бележката и я върнах на мястото й.  \nСтенописите бяха безброй. С фенерче нямаше как да бъдат обхванати. В другата сграда, в новата, имаше спуснати автоматични бушони, но не посмяхме да включим осветление. Такова стенописно богатство на толкова малка площ беше изключително силно въздействащо. Библейски сцени, светци и светици в цял ръст, ктитори, царе и много, много по-малки образи на светци навсякъде по стените и тавана.  Озадачи ме образ в цял ръст, седнал на трон и над него вдясно надпис \"Цар Славе\". Кой беше този цар? \nИзумително е, че всичкото това творчество е от XV век, както пишат, по-точно от 1488 г. Странно ми стана, че такава история стои ей така, на една поляна в планината, неохранявана. Тук всеки дошъл луд или простак можеше да си откърти парче, изрисувано преди пет века! Или да направи каквото си иска със стените! Бог ли пазеше стенописите? Или лудите и простаците не им се качваше, за да видят една черква от XV век? Съдейки по листчетата, това място не оставаше за дълго без посетители. Напъна ме да намеря лист и да напиша: \"Боже, опази това богатство!\" Не го направих. Излязох от светинята. \nИмало някъде тук, на 500 метра от поляната, остатъци от жилищни монашески сгради. Отказахме се да ги търсим. Близо до черквата беше построен солиден навес, под който явно се готвеше курбан. За това говореше пепелта от изгорели дърва и четвъртитите камъни, служещи за поставка на казани. \nПихме още веднъж от невероятната вода, прочетох още веднъж табелата, която говореше за реставрация на черквата с помощта на Европа, и се понесохме надолу, за да се насладим още веднъж на пропастта, миниатюрните далечни къщички на Бобошево, строили се край реката, и разбира се, на планината - свидетел и пазител на нашата история.  \n     \n \t\n", "date": "2018.08.15", "title": "Бобошевският манастир - Бог ли пази това богатство  "}
{"url": "http://www.duma.bg/node/173161", "text": "Макар да не спомена име, Волен Сидеров   Валери Симеонов, че слага чадър над бизнеса на братя Диневи и тероризира определени фирми от туристическия бранш. По думите му членове на кабинета в момента почивали \"при много привилегировани условия\" на Св. Влас, чиито шумни заведения никой не проверявал. Лидерът на \"Атака\" обяви, че МВР действа като хунта при затварянето на барове. \n\"Всеки, който дойде на власт, получава апартамент в Св. Влас. Там не стъпват спецчасти с маски да плашат хората\", продължи с намеците Сидеров. Има ли нужда от такова правителство, трябва ли да продължи да управлява, ако то не създава благини, а затваря, попита той.     \n \t\n", "date": "2018.08.15", "title": "Сидеров обвини министри в корупция  "}
{"url": "http://www.duma.bg/node/173123", "text": "Евродепутатът Ангел Джамбазки заяви, че \"всички от Българската социалистическа партия са за разстрел\". Рядко се чуваха през изминалите близо три десетилетия толкова кървави заплахи. Но не абсурдната заплаха е главното. Преценката на Ангел Джамбазки е исторически съвършено недостоверна и не е напълно ясно защо - пределно озлобена. Получи се някакъв шедьовър на антиисторизма.  \nДжамбазки не е разбрал защо, кой и кога е разделил българите от днешна България от братята им в днешна Македония. Впрочем съвсем наскоро г-н Джамбазки сподели, че \"в Шарково хората не различават коза от котка\"- казано по повод протестите срещу избиването на дребния добитък в Боляровската община. Но сега въпросът е дали в България се различава историческият размисъл от скандалната политическа инсинуация. Отговорен политик не бива да прави подобни гафове. Но ако за козите в днешния градски свят би могло една некомпетентност да бъде някак простена, то за МАКЕДОНСКИЯ ВЪПРОС това днес не е приемливо, особено ако некомпетентността идва от политическа сила, за която той е въпрос на генерално политическо самоопределение.  \nДжамбазки спестява базисния факт, че Македонският въпрос е роден преди 140 години, на 13 юли 1878 г. на Берлинския конгрес на Великите сили - между другото 13 години преди раждането на социалистическата партия. Именно Берлинският договор отделя днешните македонски земи от планираното българско Княжество. Джамбазки освен това не оценява, например, ролята на Австро-Унгарската империя от последните десетилетия на ХІХ век и началото на ХХ век за \"произвеждане\" на Македонския въпрос. За Дуалистичната империя и особено за нейния управител в онзи момент - граф Дюла Андраши, е стратегически въпрос между Виена и Солун да няма силни независими държави. Замисълът е Австро-Унгария постепенно да се разгръща на юг, сътворявайки и овладявайки \"автономии\" и анексирайки \"протекторати\", докато стигне до топлото пристанище Солун. Плановете за Санстефанска България биха сложили край на Виенско-Будапещенската мечта. На тази плоскост са и усилията на Австро-Унгария за държавно самоосъществяване на албанците - не от чист помисъл за националното освобождение на албанския народ, а с цел конструиране на още една сателитна държава.  РАЗГРОМЪТ НА ВЪСТАНИЕТО  На 2 август се навършиха 115 години от избухването на Илинденско-Преображенското въстание - най-масовото въстание на българите в Османската империя, организирано от Македоно-одринската революционна организация (ВМОРО). Въстанието от 1903 г. в Македония и Одринско е връхна точка в националноосвободителната борба на македонските и тракийските българи. Впрочем българската общественост неудачно пропуска да уточни, че адекватното име на въстанието би следвало да е Илинденско - Преображенско - Кръстовденско. Революционерите така са го планирали - на поредица от църковни празници, в различни краища на неосвободените земи българите да се вдигат на въстание. По замисъл то следва да се разпростре върху всички неосвободени български земи. Разделянето му на \"Тракийско\" и \"Македонско\" е исторически некоректно. Разгромът на въстанието хвърля освободителното движение в Македония в криза и го тласка към самоубийствени вътрешни противоречия и борби. Авторитетният историк Крамптън твърди, че македонските революционни организации в онзи период не са \"нищо повече от групи от терористи и гангстери\" и че те в огромна степен са дискредитирали българския политически живот между 1900 и 1934 г. Не мисля, че е точно така, но разбирам безизходицата, в която изпада движението. Въпросът е дали днешната ВМРО я осъзнава. Войните, които води България през второто десетилетие на ХХ век, са войни за национално обединение. Ние ги губим. След Санстефанския договор именно двете национални катастрофи произвеждат днешния македонски въпрос.  \nМакедония извън България - това е основният резултат от двете национални катастрофи.  КОМИНТЕРНЪТ И ЕДНА АПАРАТНА ПОДЛОСТ  Коминтернът е основан през 1919 г. и съществува до 1943 г. Когато се говори за \"предателство\" по македонския въпрос, разобличителите имат предвид най-вече една резолюция на Изпълнителния комитет на Коминтерна. Тя съществува, но политическото й значение е доста по-ограничено, отколкото се внушава. Резолюцията на КИ по Македонския въпрос е изготвена между 20 декември 1933 година и 7 януари 1934 г. Решението е взето на 11 януари 1934 г. В какво време се случва това? На 27 февруари 1933 г. е запален Райхстагът. От следващия ден в цяла Германия започват чистки и репресии. Хитлер отхвърля Версайската система. Георги Димитров е член на Изпълкома на Коминтерна. Първият полицейски разпит на Георги Димитров е на 9 март. Той отказва да подпише протоколите за разпит. После идва затворът в Моабит.   \nОт всички резолюции на Изпълкома на Коминтерна тази вероятно е най глупавата, но и най-подлата. В нея са написани такива схоластично-догматични щуротии, като следната например: \"...Буржоазията на господствуващите нации в трите империалистически държави, между които е поделена Македония (т.е. Сърбия, България и Гърция), се опитва да прикрие националното потисничество, отричайки националните особености на македонския народ и съществуването на македонска нация\". Гръцките шовинисти твърдят, че македонците са славянизирани гърци, великосръбските шовинисти провъзгласяват това население за едно от \"племената\" на югославската нация и го подлагат на насилствено посърбяване, а българските шовинисти, \"експлоатирайки сродството на македонския език с българския, заявяват, че македонците са българи, и по този начин искат да оправдаят завладяването на Петричко и анексионистичната си политика по отношение на цяла Македония...\" \nАко може нещо да се каже в оправдание на тази антибългарска позиция, то е, че тя е гарнирана с умозрителни разсъждения от типа \"Македония е едно от огнищата на бъдещата империалистическа война\", поради което \"трябва да се търсят решения за притъпяване на противоречията между държавите, които я владеят\". Роля не  малозаметна за изготвянето на резолюцията има коминтерновският апаратчик Димитър Влахов. Както го е предложил, така са го и приели.  \nКакто е писал Фридрих Шилер (по друг повод): \"Против глупостта и самите богове са безсилни.\"  \nВсе пак български комунисти в онзи момент отстояват позицията, че следва да се изгражда независима и обединена Македония едва в рамките на мечтаната Балканска федерация. Този момент е централен и точно той се прикрива у нас през последните 25 години. Всичко, което комунистите са обмисляли през първата половина на тридесетте години за Македония, е било с фокус бъдещото мирно и братско съществуване на балканските народи.  ОТТЕГЛЯНЕ ОТ МАКЕДОНИЯ  \n  \nСлед намесата на Коминтерна самоприсъединилите се към БКП македонски комунисти, водени от Методи Шаторов, са върнати под контрола на ЮКП. Процесът е интензифициран особено след войната и изтеглянето на българската администрация от региона. Той се засилва с идването на комунистическите партии в България и Югославия на власт и води до подписването на Бледската спогодба. Същото се отнася и за Северна Гърция, контролирана по време на Гражданската война от ГКП. До 1945 година македонизацията на българското население от Повардарието не се случва. След това, в разрез с официално прокламираните социалистически принципи, в Народна република Македония се разгръща политика на дебългаризация на населението. Тя не е безуспешна.  \nНа 17 октомври 1979 г. в интервю за софийския вестник \"Труд\" Венко Марковски казва: \"Роден съм в Скопие, във възрожденско българско семейство... В същността на моето творчество винаги е била България... Моето съществуване е немислимо без България...\" Една от най-възторжените книги за лявата партия на България - най-патетичната поема \"Орлицата\". Мисля да изпратя в централата на ВМРО едно фотокопие.  \nБългарското общество отхвърли т.нар. \"Истанбулска конвенция.\" Решаваща роля за това героично дело имаха Българската православна църква, Патриотичните партии от правителството и особено БСП. Това общопатриотично единодействие бе изградено без многобройни предварителни  консултации и преговори, по силата на живота и на здравия разум. То уплаши други политически фактори - както извън Народното събрание, така и извън България. И се появи уж изневиделица антиисторическото изявление на Джамбазки. Ангел Джамбазки би могъл да се съсредоточи върху проблемите около реализацията на общоевропейския коридор номер 8. \nЕкатерина Анева - от ВМРО, атакува БСП: \"Отново си правите евтин пиар на гърба на ВМРО\". На \"Пиротска\" трябва да осъзнаят, че на \"Позитано\" се събират и работят родолюбци и партньорството с тях, независимо от актуалното политическо ситуиране на ВМРО, е повеля на живота. Но аз съм съгласен (ако мислим, че това е горещият български въпрос) БСП и ВМРО и другите патриотични партии да седнат на масата - не за \"преговори\", схванати като дележ на позиции и привилегии, а именно за да се изготви днешната българска визия по миналото и за бъдещето на Българо-македонските отношения.     \n \t\n", "date": "2018.08.15", "title": "ОБЯСНЕТЕ НА ДЖАМБАЗКИ!  "}
{"url": "http://www.duma.bg/node/173144", "text": "НЗОК и БЛС подписаха съвместно указание, с което се прави изключение и се позволява на касата да сключи договор с родилното отделение на общинската болница в Карлово. Това съобщиха от НЗОК след на оперативното й ръководство с председателя на Управителния съвет на БЛС д-р Иван Маджаров. ДУМА припомня, че в понеделник, когато карловци протестираха за запазване на отделението в местната болница, в него се роди поредното бебе.  \nПодписаното вчера Указание за прилагане на Националния рамков договор за медицинските дейности (НРД за МД) за 2018 г. в частта \"Болнична помощ\" предвижда в случаите, при които болницата е подала заявление за сключване на договор за клиничните пътеки \"Стационарни грижи при бременност с повишен риск“, \"Оперативни процедури за задържане на бременност\", \"Преждевременно прекъсване на бременността\" и \"Раждане\", по които и по-рано е работила, но не може да осигури трима лекари със специалност по анестезиология и интензивно лечение на пълен работен ден, може да сключи договор по споменатите клинични пътеки.   \n \t\n", "date": "2018.08.15", "title": "Касата и Лекарският съюз се споразумяха за карловската болница"}
{"url": "http://www.duma.bg/node/173127", "text": "Косовският президент Хашим Тачи потвърди териториалните си претенции към Сърбия. В съобщение на профила си във фейсбук, цитирано от косовската телевизия РТК, Тачи благодари на \"лидерите и гражданите от долината на Прешево в Южна Сърбия\", които \"подкрепят идеята за присъединяване на Прешево, Буяновац и Медведжа към Косово като част от граничните корекции между Косово и Сърбия\". \nВ същото време германският канцлер Ангела Меркел се обяви срещу всякаква промяна на границите на Западните Балкани. \"Териториалната цялост на държавите от Западните Балкани е неприкосновена\", казала Меркел на срещата си в Берлин с председателя на босненското президентство Денис Звиздич. Тя отхвърля всякакви призиви за промяна на установените граници след войните на Балканите. \"Подобно нещо не може да направим\", казала Ангела Меркел.      \n \t\n", "date": "2018.08.15", "title": "Тачи с териториални претенции към Сърбия    "}
{"url": "http://www.duma.bg/node/173128", "text": "Турският президент Реджеп Ердоган обяви планове за бойкотиране на електрониката от САЩ, съобщи телевизия Ен Ти Ви. \"Америка икономически напада не само нас, но и Китай, Русия, Иран и Европа. Дори Канада. Но срещу нас е започната операция. Ще бойкотираме американската електроника. Те имат \"Айфон\", но съществува и \"Самсунг\", заяви Ердоган на среща в Анкара с турските посланици. По думите му Турция е под икономическа \"обсада\", която няма нищо общо с икономическите показатели на страната, съобщи \"Хюриет дейли нюз\". Намеквайки за САЩ, президентът изтъкна, че \"хулиганите в глобалната система не могат грубо и безсрамно да навлизат в нашите печалби, които сме платили чрез кръв\". \nОтношенията между САЩ и Турция се влошиха напоследък заради сближаването на Анкара с Москва, обезценяването на турската лира, отказа на Анкара да освободи пастора Андрей Брансън, обвинен за участие в опита за преврат през 2016-та, и наложените от САЩ мита върху вноса на стомана и алуминий от Турция.  \nБелият дом следи отблизо състоянието на турския финансов сектор и обезценяването на лирата, заяви президентският икономически съветник Кевин Хъсет по телевизия Ем Ес Ен Би Си. По думите му решението на САЩ да повишиш митото за внос на алуминий и стомана от Турция \"засяга много малка част от БВП-то на страната и по принцип не може да предизвика срив на валутния курс на лирата. Спадът на националната валута с 40% е знак, че много от основите на икономиката не са в ред в тази страна\", поясни Хъсет. \nМеждувременно президентският съветник Джон Болтън обсъди с турския посланик Сердар Кълъч ситуацията с Андрю Брансън и състоянието на американско-турските отношения.      \n \t\n", "date": "2018.08.15", "title": " Турция ще бойкотира електрониката от САЩ"}
{"url": "http://www.duma.bg/node/173145", "text": "36 са тежко пострадали при инциденти с газови бутилки са приети в Клиниката по изгаряне на \"Пирогов\" от началото на август. Един от тях е пострадал в чужбина и дошъл за лечение тук. Началникът на клиниката доц. Мая Аргирова уточни, че пострадалите са хора до 50 години. Всички пациенти са с обширни и дълбоки изгаряния, които обхващат цялото тяло. 16 от тях са с над 20% изгаряния, а останалите имат между 5 и 15% изгаряния. Сред тях има и семейство - мъж, жена и дете, които са пострадали при възпламеняване на газовата инсталация на колата им. Лечението на всички пациенти налага поредица от пластично-възстановителни операции.  \n    \n \t\n", "date": "2018.08.15", "title": "36 души са в \"Пирогов\" след инциденти с газови бутилки"}
{"url": "http://www.duma.bg/node/173124", "text": "\"Следим стъпките по проектите за модернизация и ще се противопоставим на опитите за тяхното опорочаване\" - Г-н Зафиров, каква е оценката на БСП за моментното състояние на Въоръжените сили? \n- Състоянието на Въоръжените сили през последните години е влошено поради факта, че отбраната не е приоритет в политиката и на трите правителства на ГЕРБ. Още първият кабинет (2010 г.) отне от бюджета на МО 400 млн. лв. Оттогава БА е системно недофинансирана. Това състояние, съчетано с неефективно ръководство, доведе до снижаване на способностите на Въоръжените сили. Непрекъснато нарастващият некомплект от личен състав (над 22% за БА, за някои формирования - над 30%, а за доброволния резерв - над 80%), остарялото въоръжение и техника, недостатъчното материално техническо осигуряване, занижените критерии в подготовката, лошите условия на труд и ниската мотивация на личния състав доведоха до невъзможност Въоръжените сили да изпълняват в пълен обем задачите си. За съжаление тази обезпокоителна, но реалистична, оценка не предизвиква адекватна реакция на правителството и буди основателна тревога в обществото относно възможностите на държавата да гарантира националната сигурност в период на кризи, конфликти и изострени международни отношения в региона и света. Тези обстоятелства налагат спешно възстановяване на способностите на Въоръжените сили за гарантиране на националната ни сигурност. \n- БСП предложи \"Визия за България\", в която намира място и раздел, свързан със сигурността, отбраната и вътрешния ред? Какви са вижданията на левицата за бъдещето на сектор \"Отбрана и Въоръжени сили\"? \n- Основната наша цел е поставянето на хората в центъра на отбранителната политика, инвестиране в тях, гарантиране на сигурност в настоящето и увереност в бъдещето. Необходимо е преструктуриране на кадровата системата за привличане, набиране, подбор, развитие, задържане  и обучение на кадрите и адаптирането й към изискванията на пазара на труда. Вече почти 10 г. имаме професионална армия, а структурата и част от функциите й са като при наборната армия. \nАрмията има определени очаквания от военнослужещите (професионализъм при изпълнение на служебните задължения, честност, лоялност, дисциплина и др.), военнослужещите също имат очаквания от армията (висок обществен рейтинг; отлични възможности за индивидуално и професионално развитие; добро заплащане; придобиване на квалификация, която да се признава към гражданска такава; високо качество на обучението, което да е адекватно на условията за провеждане на съвместни и многонационални операции и др.). Правилното балансиране на тези очаквания е основата за успешната реализация на нашите намерения относно ликвидиране на проблема с некомплекта. Ще осигурим на всички категории военнослужещи възможност за военна кариера. Най-вече вниманието ни ще бъде насочено към войниците, тъй като много от тях напускат, защото не могат да се пенсионират като войници или нямат възможност за военна кариера. Нужен е баланс на инвестициите в отбраната между хората, въоръжението и техниката, бойната подготовка и инфраструктурата. Като приоритет са хората. \nДруг приоритет е въвеждане на мирновременна и военновременна структура на Въоръжените сили и изграждане на резерва на свършено различни принципи. Той ще има задачи да доокомплектова както мирновременните, така и военновременните структури. Създаване на законови възможности за безпроблемно и лесно преминаване от активните сили в резерва и обратно, както и напускане на Въоръжените сили и връщане обратно без административни и финансови препятствия. Сегашните младежи искат бързо развитие. Те имат желание да опитат шансовете си в различни сфери, ние ще им го осигурим. \nВажно е да се повиши социалният статус на военнослужещите и да се предприемат стъпки, които да направят военната професия привлекателна и престижна. Това е свързано и със заплащането. Смятаме, че формирането на заплатата трябва да става на основата на базов компонент, определен от военното звание и система от бонуси, базирани на спецификата на длъжността, условията на труд и степента на риска. Освен това тя трябва всяка година да се актуализира. \nНужни са законови и структурни промени за издигане ролята на военната експертиза при взимане на решения по ръководството на Въоръжените сили. Сегашният проблем на \"интегрираното\" министерство е не само липсата на баланс между военна и цивилна експертиза, а и издигането на цивилни служители на висши административни длъжности, без те да имат необходимата подготовка и да притежават необходимите компетенции. \nСтруктурата и числеността на Въоръжените сили трябва да се обвържат с необходимите отбранителни способности за ефективно изпълнение целите на отбранителната политика. \nМодернизацията на Въоръжените сили трябва да се обвърже с отбранителна ни индустрия. Да се планира синхронно за трите вида Въоръжени сили, а да се реализира поетапно за всеки вид чрез определяне на конкретни приоритети за всеки етап. Модернизацията не е еднократен акт, а продължителен процес. Той трябва да отчита стратегическата среда за сигурност, необходимостта от усъвършенстване на отбранителните ни способности и заделения от обществото ресурс за тяхното изграждане. При реализиране на проектите прилагането на принципа за най-ниска цена не е достатъчен. Добрите практики изискват първоначалното остойностяване на проектите да се извърши не само на базата на средствата, необходими за придобиване, а с отчитане на всички разходи през жизнения цикъл на дадения отбранителен продукт. Следва да се включат и средствата за експлоатация, поддръжка, евентуална модернизация и извеждане от употреба. Използването на този подход дава по-ясна картина за финансовата ефективност на избрания за придобиване продукт и подпомага дългосрочното планиране на необходимите средства за поддръжката на способностите, които се създават чрез него. Досегашната практика показва, че при повечето проекти не се отчитат разходите за експлоатация и поддръжка и за утилизация. Поради това много от проектите се оказват недофинансирани. \nНе на последно място, необходимо е да се повиши ефективността на военнообразователната система чрез използване на войсковата среда за възпитание и изграждане на лидерски качества. \n- С какво вашата гледна точка се различава от политиката на управляващите и доколко тя отговаря на икономическите възможности на страната и най-вече на националните ни интереси? \n- Различава се диаметрално. Не преувеличавам - трагичното състояние на армията е резултат на политиката на ГЕРБ в областта на отбраната в твърде дълъг период, който би могъл да се нарече \"период на разграждане на армията\". Не е достатъчно да тръбиш колко си загрижен за армията, необходимо е и да направиш нещо за възстановяване на нейните способности. \nВ предизборната програма на ГЕРБ е отбелязано, че \"най-ценният капитал в отбраната са хората\". Само че този така ценен капитал се топи с всеки ден и има военни формирования с некомплект, възпрепятстващ дори воденето на всекидневен войскови живот. В програмата на ГЕРБ се обещава също подобряване на заплащането и условията на труд. Знаете ли на какво отстояние са военнослужещите от пазара на труда? На светлинни години. \nВ това е основната разлика в гледните ни точки. Ние сме готови да изпълним намеренията си. Те не са готови да изпълнят обещанията си, които дават на обществото вече трети мандат. Колко ли мандата ще са им необходими, за да изпълнят поне едно свое обещание? \n- БСП подкрепи проектите за модернизация на БА. Имате ли обаче притеснения за тяхното осъществяване предвид корупционните и порочни практики, на които сме свидетели в последните години? \n- За наше щастие няма сериозна политическа формация, която да отрича необходимостта от вече закъснялата модернизация на Въоръжените сили. Към тази позиция се придържа и БСП. Няма спор, че намеренията са добри, въпреки че не трябва да забравяме към кое библейско място е бил постлан пътят с тези намерения. В тази връзка и на основата на търговските практики от последно време не мога да не изразя безпокойство за реализацията на известните вече модернизационни проекти. Спомнете си временната комисия за преразглеждане на процедурата за придобиване на нов многоцелеви самолет. Утре този прецедент може да се повтори и потрети, докато бъде класирана \"правилната\" фирма. Като конструктивна опозиция ще следим най-внимателно стъпките по тези проекти, ако такива бъдат предприети, и ще се противопоставим с всички средства на парламентарната демокрация на опитите за тяхното опорочаване. \n- Модернизацията е важна, но, както и вие казвате, без човешкия фактор БА е загубена. Какви са конкретните ви идеи за хората в отбраната - социална политика, мотивация, образование, заплащане? \n- Въоръжените сили се нуждаят от добре подготвен и мотивиран личен състав. \nЗа целта в армията е необходимо да се привличат хора, придобили минимум средно образование. Набирането им при сегашните социални и демографски фактори е сложна задача. Затова е необходимо системата за привличане, набиране и обучение да се преструктурира и адаптира към изискванията на пазара на труда. \nБезспорно, необходими са средства за чувствително увеличаване на заплащането и социалните компенсации, наричани неоснователно \"придобивки\". В условията на пазарна икономика МО се конкурира на трудовия пазар с местния бизнес и със световните технологични гиганти. И ако не е в състояние да предложи аналогични или сходни с техните условия, както е на практика, то поне трябва да предлага сигурност, устойчивост и предвидимост в кадровото развитие на военнослужещите, както и подходящи социални условия за техните семейства. Необходима е и нормативна уредба за безплатен достъп за преглед, лечение и рехабилитация на пенсионираните военнослужещи и семействата им, на служещите в постоянния резерв във военните болници и санаториуми. БСП има ясни идеи и точни разчети за реализиране на тази политика, но засега ще се въздържа от всички детайли. Ако българското общество ни даде един ден - нещо, в което вярвам - своето доверие, ще ги популяризираме и ще направим всичко възможно за тяхното реализиране. \n- През последните малко повече от 20 г. в армията постоянно има напрежение, свързано със съкращения, отнемане на социални компенсации. Всяка година, особено когато се обсъжда бюджетът, се повдига темата за 20-те заплати, за вдигане на пределната възраст и пр. Какви са вижданията на БСП по тези важни за военнослужещите теми? \n- Системата на отбраната и Въоръжените сили е консервативна в положителния смисъл на думата. Така е навсякъде по света и това гарантира нейната устойчивост, приемственост, запазване на традициите и поддържане на патриотичен дух у военнослужещите. Изкушението да се правят промени, на което част от висшата администрация се поддава, в общия случай е вредно и дори опасно за отбраната на страната. Затова такива промени трябва да се правят след задълбочена експертна оценка и неоспорима необходимост от тях. Така стои въпросът със социалните компенсации на военнослужещите. Зад тези компенсации стои ненормиран работен ден, учения и дежурства, рискови условия на труд, влияещи на здравословното състояние фактори и др., нетипични за останалите професии, условия. Освен това военната професия я няма на частния пазар (и, слава Богу, иначе некомплектът щеше да бъде по-висок!) и съкратеният военнослужещ не може да постъпи на работа в друг икономически субект поради професионална непригодност. Много са специфичните характеристики на военната професия и това трябва да се отчита и компенсира по подходящ начин. \nБСП е за запазване на досегашния ред за пенсиониране и получаване на парично обезщетение от 20 брутни заплати, както и социалните компенсации за пенсионираните военнослужещи, военнопострадалите и военноинвалидите. Не смятаме, че и пределната възраст трябва да се увеличава поради изброените дотук причини.   \n \t\n", "date": "2018.08.15", "title": " ГЕРБ разградиха армията"}
{"url": "http://www.duma.bg/node/173155", "text": "Масово университетите в страната все още търсят студенти за предстоящата учебна година, показа проверка на ДУМА. След последните класирания бе обявен допълнителен прием за стотици свободни места.  \nПродължава приемът на документи за попълване на места след първи и втори етап на класирането в Техническия университет в София, но от вуза не уточняват бройката, нито за кои специалности се търсят студенти. Останалите по-специализирани университети в София също търсят студенти - ХТМУ продължава приема за ограничен брой места, Лесотехническият има незаети бройки в специалности като \"Технология на дървесината и мебелите\", \"Агрономство\", \"Растителна защита\" и \"Екология\". \nДруго престижно учебно заведение - УАСГ, също е обявило допълнителен прием за професионално направление \"Архитектура, строителство и геодезия\", без специалностите \"Архитектура\" и \"Ландшафтна архитектура и ландшафтно планиране\". Кандидатите, завършили средно образование след 2008 г., се приемат без конкурс. \nВ 4 специалности държавна поръчка пусна допълнителен прием и Медицинският университет в София. Свободните бройки са във Факултета по обществено здраве.  \nЗасега УНСС е обявил, че набира допълнително младежи само за платено обучение. Софийският университет пък е едно от малкото учебни заведения, които все още не са обявили, че имат незаети места.  \nНе по-различна е картината в университетите в страната. В Шуменския университет \"Епископ Константин Преславски\" има свободни места в 30 специалности, като досега са заети не повече от 80% от планираните бройки. Най-много са във филологическите и педагогическите дисциплини. Конкурсни изпити ще се провеждат до запълването на свободните места през около две седмици.  \nТракийският университет в Стара Загора също е обявил допълнителен прием. За местата се кандидатства с оценка от успешно издържан през текущата година кандидатстудентски изпит, тест или ДЗИ.  \nЮгозападният университет в Благоевград приема документи до края на седмицата. Ръководството не дава никакви подробности в сайта си, а информация за свободните места се дава само по телефона.  \nДопълнителен прием за над 90 курсанти и студенти има в НВУ \"Васил Левски\" във Велико Търново. Военното училище не успя да изпълни държавната поръчка за 224 курсанти. Останали са места за химически войски, артилерия, разузнаване и летци. Кандидат-курсантите могат да подават документите си от 20 август до 7 септември. \nВъпреки че Пловдивският университет се хвали с 94% изпълнение на план-приема, свободните места всъщност не са малко и за тях също се търсят младежи. Тази година утвърденият прием е 3247 места, а записаните първокурсници досега са 3063. От университета коментират, че тенденция от последните години е и по-слаб интерес към някои от природните науки и към математиката. Заети са по-малко от половината места в \"Математика\" и във физическите науки. \nБлизо една трета от местата във филиала на Пловдивския университет в Смолян свободни. Вакантните места са главно за педагогически специалности. \nПрием за 194 свободни места е обявил Великотърновският университет. От тях 104 са педагогически, 25 - по информатика, останалите са в специалности като право, социални дейности и политология. Вузът признава почти всякакви конкурсни изпити, на които са се явили младежите. \n    \n \t\n", "date": "2018.08.15", "title": "Глад за студенти в цялата страна "}
{"url": "http://www.duma.bg/node/173157", "text": "БСП се ангажира да внесе законодателни промени, които реално да работят за активното участие на трудово-производителните кооперации в икономиката на страната. Това стана ясно след вчерашната среща на Крум Зарков, Деница Златева и Атанас Зафиров от БСП с представители Националния съвет на ТПК в България. От левицата бяха категорични, че ще използват експертния опит на ТПК за развитието на социалната икономика и насърчаването на кооперативната дейност, която има за цел да интегрира хората с увреждания. През септември ще започне поредица от работни срещи между експерти от НС на БСП и от НС на ТПК, подчерта Златева. На тях ще бъдат обсъдени законодателни мерки в областта на интеграцията на хората с увреждания, образованието, данъчната политика. \n\"Визия за България\" е алтернатива на сегашното управление на България, а основен ключ в икономическата алтернатива, която предлагаме от БСП, ще бъдат кооперациите като качествено друг вид на икономика. Не икономика, която работи за няколко души - далеч ситуирани акционери, а работи за хората, които произвеждат. Затова намерихме много допирни точки между нашата Визия и битките на ТПК\", подчерта зам.-председателят на ПГ на \"БСП за България\" Крум Зарков. Той е категоричен, че това е политика, която интегрира и създава работни места. България има огромен потенциал по отношение на кооперациите и сме твърдо решени да го използваме, допълни депутатът от БСП. \nБългария не само има потенциал, но има и традиции по отношение на кооперациите. В ЕС те са основен двигател на социалната икономика. Но у нас този потенциал не се използва достатъчно, категоричен е председателят на НС на ТПК Стилиян Баласопулов. Според него са необходими ясно разписани ангажименти на държавата в подкрепа на социалната икономика. В процеса на трудова интеграция на хората с увреждания е необходимо да бъдат включени и общините, смятат от ТПК. Според Беласопулов необходими са повече стимули, а не санкции за работодателите, за да наемат хора с увреждания. \nДУМА припомня, че преди няколко години бяха приети промени в Закона за обществените поръчки, които даваха предимство на ТПК, но други нормативни актове ги ограничават.    \n \t\n", "date": "2018.08.15", "title": "Левицата ще съдейства за работещи закони за ТПК  "}
{"url": "http://www.duma.bg/node/173129", "text": "Допитване на македонския Институт за политически проучвания (ИПИС) показва, че на предстоящия на 30 септември референдум 43,2% от гражданите ще гласуват \"за\" промяна на името на страната, 22% ще гласуват \"против\", други 22,7% ще бойкотират вота, а останалите 12,1 се колебаят. \nЩо се отнася до етническата разбивка в допитването, \"за\" промяна на името ще гласуват едва 32,4% от анкетираните етнически македонци, но 80,9% от албанците. \"Против\" ще гласуват 26,2% от македонците и 10,1% от албанците. Отделно 27,8 процента от македонците и само 1,9 процента от албанците ще бойкотират референдума. \nАнкетата е направена в периода 6-10 август и в нея са участвали 1110 пълнолетни граждани. \nМеждувременно премиерът Зоран Заев изтъкна, че \"България е партньор на Македония\" и \"демонстрира това партньорство многократно. Тя организира срещата за Западните Балкани на ЕС. Тя подкрепи всички страни, включително и Република Македония\". Заев подчерта това по повод изявлението на президента ни Румен Радев, провокиран от думите му, че Илинденското въстание било македонско. По думите на Заев министрите на външните работи на България и Гърция са се борили все едно за собствената си родина, за да може Македония да получи дата за започване на преговори. \"Всичко това го повтарям, защото не е редно да забравяме тези неща. Трябва да уважаваме този, който ни помага!... Ние обаче трябва да спазваме и надграждаме приятелството, което е от взаимен интерес и за двете държави и преди всичко за бъдещите поколения. Ние вече отбелязваме общата ни история\", наблегна Заев.  \nМеждувременно македонското издание \"Република\" публикува извадки от интервю на акад. Георги Марков пред наш вестник. Цитират се мнението на именития ни историк, че дедите на македоницте са българи, призива му те да не се помакедончват, че Илинденско-Преображенското въстание изцяло българско, както гласят всички документи.  \n    \n \t\n", "date": "2018.08.15", "title": " Македонците с разнопосочни настроения за референдума"}
{"url": "http://www.duma.bg/node/173131", "text": "Унгария забранява джендър изследванията в университетите \n\"Никой не иска да прави проучвания по пол, така че не е нужно да се упражнявате. Такива теми подкопават основите на християнското семейство\". С тези думи вицепремиерът на Унгария Жолт Шемиен обяви плановете на правителството в Будапеща да забрани джендър изследванията в университетите, съобщи \"Ди пресе\". Талибаните превзеха военна база \nТалибани нападнаха и превзеха база на афганистанската армия в северната част на страната, предадоха медиите. По официални данни при атаката са загинали 14 военни. В базата е имало 100 правителствени войници. Останалите или са избягали, или са пленени.    САЩ готови за диалог с Иран \nПравителството на САЩ е готово за диалог с правителството на Иран, въпреки че върховният духовен лидер Аятолах Али Хаменей елиминира възможността за преговор, съобщи говорител на Държавния департамент на САЩ, цитиран от ТАСС. \"Президентът (Доналд Тръмп) е готов да участва в диалог с Иран, за да се намерят решения на наболелите проблеми на националната сигурност\", заяви говорителят.  69 000 китайци засегнати от серията трусове  \nОбщият брой на жителите, засегнати от серията трусове в Югозападен Китай, надхвърли 69 000 души. Земетресенията са били на дълбочина 6 и 7 км съответно. Засегнати са около 8000 жилищни сгради. Няма данни за жертви, но има 24 ранени.  Двете Кореи договориха дата за нова среща \nСрещата на върха между Северна и Южна Корея ще се състои на 12 или 13 септември в Пхенян, съобщи съветник на южнокорейския президент Мун Чже Ин, цитиран от ТАСС. Вчера двете страни се договориха за нови разговори на високо равнище през следващия месец. Досега тази година е имало две срещи на върха.  \n \n   \n \t\n", "date": "2018.08.15", "title": "Кратки новини"}
{"url": "http://www.duma.bg/node/173132", "text": "Броят на нелегалните пресичания на границата през четирите основни мигрантски маршрута към ЕС е спаднал с 43% от началото на годината. Това се посочва в съобщение на Eвропейската агенция за гранична и брегова охрана Фронтекс. Общият брой на засечените пресичания на границата е около 73 500, като през юли броят им е с 18% по-нисък в сравнение с 2017-а. \nОсновният миграционен маршрут в Западните Балкани от Сърбия до Унгария и Хърватия продължава да се използва от малък брой нелегални мигранти. Но все по-голям миграционен натиск се забелязва по един успореден маршрут през Албания, Черна гора и Босна и Херцеговина, както и от Сърбия към Босна и Херцеговина. \nМиналия месец западносредиземноморския маршрут са използвали над половината от всички нелегални мигранти, пристигнали в Евросъюза. Броят на мигрантите, достигнали Испания, се е увеличил четирикратно в сравнение с миналата година до близо 8800. За сметка рязко е спаднал броят на мигрантите през Италия с 83% от юли м.г.  \n    \n \t\n", "date": "2018.08.15", "title": "Спад на мигрантския наплив към Европа"}
{"url": "http://www.duma.bg/node/173107", "text": "Звездата от \"Детска Евровизия\" Лидия Ганева представи своята най-нова песен и видеоклип с името \"Милиони причини\". Това е второто парче, което Графа подарява на младата изпълнителка, впечатлен от нейния талант и професионализъм. В новия видеоклип участва и изпълнителят VenZy. \nВ основата на колаборацията стои Веселин Ценов-Algoriddim, музикален продуцент в \"Монте мюзик\". Песента е композирана от Влади Ампов-Графа, в създаването на текста се включва и Илия Григоров, а съавтор на аранжимента е Веселин Ценов. Режисьор на видеото е Добромир Николов. \nВ клипа към парчето Лидия и VenZy подаряват \"Милиони причини\" за добро настроение със своята безгрижна разходка из улиците на родния град на младата изпълнителка - Пловдив. За броени часове песента спечели симпатията и позитивните коментари на феновете в интернет. \nПрез 2016 г. Лидия представи успешно България в престижния европейския музикален конкурс с песента \"Вълшебен ден\", като класира страната ни на девето място.   \n \t\n", "date": "2018.08.15", "title": "Лидия Ганева залага на \"Милиони причини\""}
{"url": "http://www.duma.bg/node/173134", "text": "Между 20 000 и 30 000 бойци от \"Ислямска държава\" (ИД) все още са в Ирак и Сирия въпреки поражението на джихадистката групировка и прекратяването на притока на чужденци, присъединяващи се към редиците й. \nТова твърди доклад на наблюдателите на санкциите от ООН, според който между 3000 и 4000 джихадисти са били разположени в Либия, докато някои от основните командващи в екстремистката група са били преместени в Афганистан. \nДържавите членки казали пред наблюдателите, че общият брой на джихадистите в Ирак и Сирия е \"между 20 000 и 30 000 души, приблизително равномерно разпределени между двете страни\". \n\"Между тях все още е налице значителен компонент от многото хиляди активни чуждестранни бойци терористи\", се казва в доклада. \nЕкипът за наблюдение на санкциите представя независими доклади на всеки шест месеца на Съвета за сигурност за ИД и \"Ал Кайда\", които са в черния списък на ООН. \nСлед като контролираше големи територии в Ирак и Сирия, миналата година ИД беше изгонена от Мосул и Ракка - обявени за столици на властта на сунитската екстремистка групировка. \nКъм януари 2018 г. ИД е с ограничено присъствие в малки парчета на територията в Сирия, въпреки че в доклада се казва, че групата \"показва по-голяма устойчивост\" в Източна Сирия. \nИД \"все още може да извършва атаки на сирийска територия. Тя не контролира напълно територията на Ирак, но остава активна чрез \"спящи клетки\" от агенти, които се крият в пустинята и навсякъде другаде\", се казва в доклада. \nНякои държави членки изразиха загриженост относно новите клетки на ИД, които се появяват от гъсто населения лагер Рукбан за вътрешно разселени лица в южната част на Сирия, на границата с Йордания, където сега живеят семейства на бойци от ИД. \nПотокът на чужденци, напускащи ИД, \"остава по-нисък от очакваното\" и никоя друга арена не се е превърнала в любима дестинация за чуждестранни бойци, въпреки че \"значителен брой са се отправили към Афганистан\", се казва в доклада. \nВ Афганистан има около 3500-4500 бойци от ИД и техният брой се увеличава според доклада. \nПотокът на чуждестранни бойци към ИД \"е спрял на практика\", допълва документът. Финансите на ИД пресъхват. \nИД командва само между 250 и 500 членове в Йемен, където има между 6000 и 7000 бойци на \"Ал Кайда\". \nВ Сахел халифатът в Голямата Сахара е активен най-вече на границата между Мали и Нигер. \nШабааб, свързан с \"Ал Кайда\", доминира в Сомалия, но в доклада се казва, че ИД \"има стратегическо намерение да се разшири до Централна и Южна Сомалия\". Някои екстремисти на ИД от Сомалия могат да изберат да се преместят в Пунтленд, се казва в доклада.   \n \t\n", "date": "2018.08.15", "title": "ООН: До 30 хил. джихадисти са още в Сирия и Ирак "}
{"url": "http://www.duma.bg/node/173133", "text": "Десетки хора са загинали в резултат на срутването на мост в италианския град Генуа. По данни на италианското МВР броят на жертвите е около 30 души, но не е изключено той да нарасне предвид мащабите на трагедията, разиграла се по обяд местно време. Състоянието на петима пострадали се оценява като тежко. По-рано зам.-министърът на транспорта Едуардо Рикси съобщи, че жертвите са седем души. \nНай-вероятната причината за срутването на моста е удар от мълния, твърдят очевидци. \"Мълния удари моста и ние видяхме как той се срути\", заяви свидетел пред медиите. \nПри срутването му са пострадали десетки коли, много от които смачкани. На моста е имало около 20 автомобила. Под отломките са затрупани хора. Повредени са газови тръби, има изтичане на газ. Срутването е станало над железопътна линия, но има засегнати жилищни сгради, които се намират по съседство. Мостът се е срутил от 100 метра височина. Централната му част липсва. \nСъоръжението е с важна роля за транспортните връзки с Франция и с летището на Генуа. Мостът е построен през 60-те години, ремонтиран е за последно през 2016 г. \n    \n \t\n", "date": "2018.08.15", "title": "Мост рухна в Генуа, десетки загинали"}
{"url": "http://www.duma.bg/node/173130", "text": "Най-малко 80 автомобила са запалени в понеделник през нощта в Западна Швеция. Колите са запалени едновременно в няколко района, съобщава телевизия Ес Ви Ти. Повечето инциденти са се случили в Гьотеборг, но и в градове, отдалечени до 100 км оттам - Тролхетан на север и Фалкенберг на юг. \n\"Имали сме периоди с голям брой пожари, но в една и съща вечер и за толкова кратък промеждутък от време на толкова различни места - не си спомням\", заяви говорителят на полицията в западния регион Ула Брем. \nВ интервю за местния вестник \"Гьотеборгс Постен\" полицията обясни, че, най-вероятно, акцията е координирана чрез социалните мрежи. Очевидци описват как облечени в тъмни дрехи хора са палили колите. Те са носели туби с бензин и бейзболни бухалки, с които са разбивали стъклата на автомобилите. Палежите са започнали около 21 ч. местно време. Не се съобщава за пострадали хора. \nВ Тролхетан, който се намира в индустриална зона с високи нива на безработица, силите на реда, които са оказали помощ на спасителите и пожарникарите, са били замеряни с камъни. \"Младежи са замеряли полицията с камъни. Те са били с маски, за да не бъдат разпознати\", заяви полицай Клаес Далстрьом. \nВ столицата Стокхолм също е имало няколко запалени коли, но засега не може да се установи дали това има връзка с акциите в Западна Швеция. \nРазпитани са младежи, които са били в района на палежите в понеделник вечерта, разговаряно е и с родителите им, но за момента властите не могат да кажат дали сред тях има участници в атаките. \nШведският министър-председател Стефан Лофвен заяви, че действията \"изглеждат много добре координирани, почти като военна операция\". В интервю пред шведското радио премиерът се обърна към нападателите с въпроса \"Какво, по дяволите, правите?\" \nШвеция ще се отправи към избирателните урни през септември и престъпленията на организирани банди са централен въпрос в предизборната кампания. За последната година над 40 души са загинали в свързани с банди престъпления. Наблюдава се също така увеличена престъпност в районите с висока безработица и други социални проблеми. \nТакива събития не са новост в Швеция - в предишни години също е имало спорадични изблици на насилие в средата на август, когато лятната ваканция на учениците е към своя край, но не в такива мащаби. Палежите напомнят също размириците от 2013 г. в Стокхолм, когато избухнаха бунтове в бедни и имигрантски квартали на шведската столица. Тогава насилието бе провокирано от убийството на 69-годишен мъж от страна на шведската полиция. Преди това мъжът размахвал мачете и заплашвал полицаите, но според мнозина полицията е превишила правата си и бе обвинявана в полицейско насилие.   \n \t\n", "date": "2018.08.15", "title": " 80 коли запалени за една нощ в Щвеция "}
{"url": "http://www.duma.bg/node/173125", "text": "Агенция Франс прес излиза със становище, че ако турската лира продължи да пада със същите безпрецедентни темпове, ако инфлацията стане като тази през 2001-2002 г. (над 300%), Ердоган няма как да не се \"предаде\". Факт е, че лирата се срина до над 6 за долар, което оказва допълнителен натиск върху банковия сектор поради огромния мащаб на отпуснатите кредити. Факт е, че населението наистина наблюдава с изумление и смущение случващото се. Покупателната способност намалява с невиждани темпове, а хиляди българи атакуват одринските пазари (най-близки) заради \"евтинията\". Но нито Ердоган, нито министрите му дават вид, че са обезпокоени. Да се каже, че са заровили главите в пясъка като щрауси, едва ли е най-точно, защото е достатъчно да се проследят изказванията на турския президент и министъра на финансите, неговият зет Берат Албайрак, за да се разбере, че те си дават сметка за случващото се. Наясно са докъде е стигнала кризата, която - подобно на всяка друга криза - започна с един нерешен навреме проблем, а после набра скорост и дори стига до положение трудно да бъде решена.  \nСмята се, че кризата е започнала с ареста на американския проповедник Андрю Брънсън, обвинен в Анкара в тероризъм, но сега е преминала в дълъг \"паркур\" - тоест в състезание на дистанция. Поддръжниците на Ердоган в Турция са убедени, че \"икономическите проблем на страната са причинени от външни сили\", а самият Ердоган в град Орду пред хилядно множество заявява, че \"нас ни заплашват с езика на заплахата, но тази нация никога не можете да я накарате да промени пътя си, защото ние разбираме от езика на правото\". Турският президент се обръща към Вашингтон С думи като \"язък, язък\" (жалко, жалко), защото \"вие сменяте един стратегически партньор в НАТО за един поп\". Преди това в статия за \"Ню Йорк таймс\" Ердоган казва  \"жалко, че усилията ни да променим тази опасна тенденция не успяха. Ако САЩ не започнат да проявяват уважение към независимостта на Турция и да разберат опасностите, пред които е изправена нацията ни, нашето партньорство е изправено пред риск.\"   \nДали това е сигнал, че \"ако не прекратите санкциите, ние отиваме към блока на Русия, Китай и Иран\", се питат в повечето турски медии. Ако се окаже, че отговорът на Ердоган вследствие обявените от САЩ санкции към Анкара за увеличени двойно мита на турския износ на стомана (Турция е голям износител за САЩ) и алуминий е всъщност избор на \"нов исторически съюзник\", тогава става ясно, че вече ще се говори не за управление на икономическа криза, а за поставяне на масата на голям коз в играта Вашингтон - Анкара. Още повече че Белият дом обяви и евентуални други санкции в бъдещ период.   \nЗавой на Изток? \nНикак не е случайно, че в настоящия етап от усложнените турско-американски отношения някои турски наблюдатели се сетиха за думи от 1964 г. на Исмет паша (Исмет Иньоню, президент на Турция, лидер на Социалдемократическата партия), които той казва във връзка с писмо на Линдън Джонсън с подобни заплахи към Анкара, а именно: \"Създава се нов свят, в който Турция ще заеме своето място там.\" Въпросът е дали Турция е близо до такава точка, когато ще се налага прилагане на дело казаното преди десетилетия от Иньоню. Защото е ясно, че спадащият курс на лирата, решенията за външното финансиране и развитието на търговските отношения със съюзниците от Запада по-скоро отиват на заден план. В тази връзка Ердоган казва, че \"сами ще си режем пъпната връв\" и \"това е валутен заговор на САЩ срещу Турция\". Убеден е, че Турция няма нужда от САЩ за своята сигурност, икономика и благосъстоянието на населението. Прибягва до тактически заплахи, че ще се обърне към Русия, Китай, Украйна, Иран, важни търговски партньори напоследък, за да заместят вакуума, оставен от САЩ? Ще стигнат ли обаче силите на Русия, Катар, Иран и Китай, за да подпомогнат Ердоган в тази ситуация?  \nПовечето турски медии, не само проправителствени, твърдят, че с изразените напоследък от Ердоган становища и участието на Турция на различно ниво в Шанхайската организация за сътрудничество (ШОС), както и укрепналите дипломатически и икономически връзки с Русия дават основание за изводи, че \"Ердоган е готов за такова съюзничество\". Спорно е само дали мислещото общество е подготвено за такъв завой. Но Сергей Лавров е в Анкара, а отложи предвижданото за есента посещение в Атина. Една от темите е и икономическите връзки между двете страни, което определено е отзвук от разгарящата се търговска война между Анкара и Вашингтон. Подобна е ситуацията и с новите санкции на САЩ към Москва, което бе опредено от руския премиер Медведев като \"икономическа война спрямо Русия\". Иран се пече на същия огън след оттеглянето на САЩ от ядрената сделка с Техеран. Заплахи от рода, че ще се забранят полети на \"Аерофлот\" към САЩ или ще се понижи равнището на дипломатическите отношения, срещат отговор, че може да се забранят полети на американски самолети над Русия (почти всички полети към Далечния изток), но не и затваряне на \"Макдоналдс\". Там работели руски граждани, а другото се счита за не толкова плашещо.  \nАко Вашингтон наистина обръща гръб на \"своя стратегически партньор и съюзник в НАТО\", тогава Ердоган няма друг избор, освен да се съюзи с Русия, Иран и Китай. При такава замръзнала или \"прегряла\" икономика! Анкара има икономически лостове, ако наистина се мине към директна конфронтация и кризата се разрасне. Даже се изказват становища, че диктаторските режими, какъвто е определено и управлението на Ердоган, имат полза от кризи и дори умишлено ги създават. Това укрепва властта им и обединява населението около управляващите. Затова и Ердоган отправя призив към САЩ - \"избирайте между Турция и тероризма\". Лавира ли Ердоган, или е в състояние да направи нов стратегически избор в унисон с нови развития в геополитиката? В същото време на митинг в Трабзон (на Черно море) той рецитира стихове на Назъм Хикмет (известен със съпричастността си към турската компартия), което е целенасочен сигнал към ляво ориентираните турци. Това са ходове, които подкрепят тезата, че турският президент няма така лесно да се \"предаде\", както предвиждат в АФП. Но този път заплахи като тези за бежанските потоци, с които извиваше ръцете на ЕС, няма да му свършат работа.  Кой кого ще надлъже? Няма спор, че Вашингтон е намерил \"тясното място на Турция\" - икономиката. Но този механизъм не е нов. Изпробван е успешно в миналото към СССР, а днес се прилага не само към Русия, а към всички, които \"не играят по свирката на Вашингтон\", както пишат все повече и западни медии. По този начин САЩ се опитват да съхранят позиция на №1 на световната сцена. Растат обаче съмненията, че този път не е така лесно. Много станаха линиите, по които Вашингтон се конфронтира по света, включително с Европа. Ердоган заплашва, че ще премине към плащания в национална валута с големите си търговски партньори. Кремъл оповести, че ще мине също към валути (като еврото) извън долара, а и Китай преди време излезе с изявления в същата посока. Разбира се, че Москва ще има своите условия и ще се постарае \"да наложи своите правила\" в отношенията с Анкара.  \nНикой не се съмнява обаче, че Кремъл не може да си позволи да има пълно доверие на Ердоган и илюзиите в това отношение отдавна са претърпели трансформации в посока \"тактическо сътрудничество\". Разделителни линии има не само по отношение на Сирия и управлението на Асад в Дамаск. Съобщението на руското МВнР за отпадане на визите за някои турски граждани е онзи морков, който и Западът често ползва за постигане на свои цели. Информациите, че има проблеми при финансирането на общите енергийни проекти на територията на Турция (атомната централа \"Аккую\" или \"Турски поток\") може и да са \"фалшиви западни новини\", но в контекста на познати тактики може да бъдат и поредният препъникамък за дълготрайно стратегическо партньорство. Но в света, в който живеем, промените са такива, че реакциите са \"ден за ден\" - или ще трябва време, за да се докаже доверие, вяра, съпричастност, и това се отнася не само до принципите на Ердоган. Той също се нуждае от време, за да реши новата турска криза с икономиката. Ходове има, включително изтегляне датата на местните избори, но това едва ли ще е достатъчно. Стъпки за успокоение на ситуацията? Съвместно с Москва или по-скоро \"не\"? Предстои да се наблюдава. \n   \n \t\n", "date": "2018.08.15", "title": " Ердоган пред нови изпитания                        "}
