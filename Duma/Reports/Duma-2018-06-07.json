{"url": "http://www.duma.bg/node/168418", "text": "Премиерът Бойко Борисов откри ново предприятие в Индустриалната зона в Божурище. То е собственост на компанията \"Мултивак България Продакшън\" ЕООД, която е дъщерно дружество на световния лидер Miltivac, специализиран в производството на вакуум-опаковъчни решения, етикиращи машини, системи за контрол и инспекция, както и роботизирани опаковъчни линии. Бойко Борисов отбеляза, че гръбнакът на германската икономика са семейните фирми. И допълни, че точно този вид фирми имат много инвестиции в Севлиево, Габрово, Дулово, Божурище и на други места в България. \nТе са изключително гъвкави, изключително приспособими и всичко, което произвеждат, е за износ, добави премиерът. \nТой коментира, че преди няколко години индустриалната зона в Божурище е била гола поляна, а сега всичко се е изградило наново като един нов град. Според него инвестициите в страната ни са с над 2 млрд. повече и те са в заводи, фабрики и производство, а не само в сферата на услугите. Премиерът не уточни в сравнение с кого, къде или кога инвестициите са повече с 2 милиарда. \nЗа сметка на това повтори, че за инвеститорите е много важно, че в България има 10-процентен плосък данък, икономически растеж, стабилно евро спрямо лева, огромен фискален резерв и най-нисък дълг в Европейския съюз. \nПо думите му за още по-голяма сигурност България кандидатства за влизане в Еврозоната, за да се гарантират още повече инвестициите в страната ни. Кога по-точно формалното кандидатстване в еврозоната ще стане факт премиерът също не уточни. Предната вечер на бала на КРИБ премиерът обеща документите за влизане в чакалнята на еврозоната да бъдат подадени до две седмици.  \n    \n \t\n", "date": "2018.06.07", "title": "Нов завод заработи в Божурище"}
{"url": "http://www.duma.bg/node/168416", "text": "България е загубила 552 млн. евро от продажбата на фалшиви стоки през миналата година, съобщиха от Службата на Европейския съюз за интелектуална собственост (EUIPO). Ежегодните загуби в целия ЕС заради фалшифициране в 13 основни икономически отрасъла са 60 млрд. евро. Това се равнява на 7,5% от продажбите в тези сектори.  \nПрез последните 5 години EUIPO следи икономическите загуби от фалшифицирането в отрасли, за които е известно, че са уязвими по отношение на нарушения на правата на интелектуална собственост. Натрупаните загуби са в размер на 116 евро на гражданин на ЕС на година. Тъй като законните производители произвеждат по-малко, отколкото биха произвеждали при липсата на фалшифицирани продукти и заради това наемат по-малко работници, в тези отрасли се губят директно 434 000 работни места. Оценката на службата сочи, че поради наличието на фалшифициране 13-те отрасъла в България губят 19,8% от директни продажби годишно. Това се равнява приблизително на 552 млн. евро (1,1 млрд. лева), или 77 евро (150 лева) на български гражданин на година. \nИзследваните 13 отрасъла са: козметика и лична хигиена, облекло, обувни изделия и принадлежности, спортни стоки, играчки и игри, бижутерия и часовници, ръчни чанти и багаж, музикални записи, спиртни напитки и вина, фармацевтични продукти, пестициди, смартфони, батерии и гуми. \nЗа пръв път през последните 5 години докладите и изследванията ни са основа за изграждането на цялостна представа за икономическото въздействие на фалшифицирането и пиратството върху икономиката и разкриването на работни места в ЕС, заяви изпълнителният директор на EUIPO Антонио Кампионс. \n    \n \t\n", "date": "2018.06.07", "title": "България губи над 550 млн. евро от фалшификати"}
{"url": "http://www.duma.bg/node/168419", "text": "През тази година България ще се радва на стабилен икономически ръст, въпреки че през следващите две години той се очаква да се забави, прогнозират от Световната банка в актуалния си доклад за перспективите пред глобалната икономика. \nСпоред данните през изминалата година икономиката на страната е нараснала с 3,6%, като през тази очакванията са за 3,8%. През следващите 2019 г. и 2020 г. прогнозите са за завръщане към стойностите от 3,6%. Това сочи лека низходяща корекция спрямо предишния доклад от януари, когато очакванията на институцията бяха за ръст от 3,9% и 4,0% за тази и следващата година съответно, както и за 3,9% през 2020 г. Световната банка отбелязва още, че се наблюдава увеличение и на инфлационните очаквания за страната ни, както и за някои други държави от Централна и Източна Европа като Хърватия, Унгария, Полша и Румъния. В същото време на повечето останали места в региона тя ще се задържи близо до поставените цели. \nЗа региона на Европа и Централна Азия от институцията предвиждат сходна тенденция - ревизиран във възходяща посока икономически ръст от 3,2% за 2018 г. и леко понижение до 3,1% през 2019 г. Умереното възстановяване сред страните износителки на стоки отчасти е компенсирано от забавяне сред вносителките. \nНезависимо от бурната икономическа дейност в края на 2017 г., инерцията се успокоява най-вече заради умереното увеличаване на износа и недостатъчно адаптираното законодателство, уточняват от институцията. В същото време затягането на световните финансови условия би могло да доведе до влошаването им, до обръщане на капиталовите потоци или отслабване на икономическата активност, предупреждават от Световната банка. Също така увеличаване на политическата несигурност би могло да има отрицателно въздействие върху икономическата активност в региона, като евентуални спорове между Европейския съюз и страни членки също биха притеснили международните инвеститори. Банката припомня също, че тъй като регионът е силно свързан с международната верига по доставките, е особено уязвим към възхода на протекционизъм, без да се посочват конкретни държави. \nВ глобален мащаб прогнозите на Световната банка остават сходни като тези за Европа и Централна Азия. За тази година прогнозите са растежът да е от 3,1% на световно ниво, но се очаква постепенно забавяне в идните години. Дейността в развитите икономики се очаква да нарасне с 2,2% през 2018 г., преди да се забави до 2% следващата година на фона на постепенно премахване на паричните стимули от централните банки. \n    \n \t\n", "date": "2018.06.07", "title": " Световната банка понижи прогнозата си за България"}
{"url": "http://www.duma.bg/node/168415", "text": "Банките няма да имат право да вдигат лихви при смяна на индекс, който се използва при пресмятането на лихвите по заеми и други операции, ако той спре да се изготвя или ако се промени съществено. Това предвиждат окончателно приети промени в Закона за кредитните институции от парламента. Законопроектът беше внесен от председателя на бюджетната комисия Менда Стоянова, а промените трябва да влязат в сила от 1 юли 2018 г. С решение от 2017 г. на управителния съвет на БНБ от същата дата, в която законът трябва да влезе в сила - 1 юли 2018 г., 2 лихвени индекса - Софибид и Софибор, вече няма да се изчисляват от БНБ. Възможните варианти след това са 2 - отпадането им или изчисляване от друга лицензирана компания. Компаниите ще бъдат задължени да изготвят и поддържат планове, в които определят действията си при съществена промяна на бенчмарк или отпадането му. \n    \n \t\n", "date": "2018.06.07", "title": "Банките без право да вдигат лихви при смяна на индекс"}
{"url": "http://www.duma.bg/node/168414", "text": "Парламентът прие на първо четене по-високи глоби и затвор за бракониери. Те бяха предложени от парламентарната група на \"Обединени патриоти\" с промени в Наказателния кодекс. Проектът предвижда при незаконен улов в рибостопански води с мрежи, взривни вещества и др. на нарушителите да бъде налагана глоба от 200 до 1000 лв. В момента долният праг е 100 лв. При повторно престъпление в проекта е разписано лишаване от свобода до две години (досега една) и глоба от 500 до 2000 лв., както и лишаване от права за ловуване.  \n    \n \t\n", "date": "2018.06.07", "title": " Наказват бракониерите със затвор"}
{"url": "http://www.duma.bg/node/168413", "text": "Парламентът е на път да затегне контрола над търговията с горива, след като прие на първо четене предложения от депутата Емил Димитров-Ревизоро Законопроект за административното регулиране на икономически дейности, свързани с нефт и продукти от нефтен произход.  \nКакто е известно, този документ срещна несъгласието на земеделските производители. Законът бе отхвърлен и от земеделската и икономическата комисия, но бе подкрепен от 3 комисии - бюджетната и енергийната, както и от комисията за борба с контрабандата. Димитров заяви, че е поел ангажимент към браншови организации да внесе промени между първо и второ четене в текстове, по които се е стигнало до консенсус. Той поясни, че сред промяната в текстовете ще бъде разписано, че земеделците, които ползват бензиностанциите за собствени нужди, не трябва да отговарят на изискванията на Закона за устройството на териториите, като вътрешните обекти ще могат да зареждат до 1000 л. Между първо и второ четене ще бъдат уеднаквени и депозитите за бензиностанция и газостанция. \nДимитров уточни, че в първоначалния вариант е имало много голяма разлика в изискваните депозити, а сега той ще бъде 20 000 лв. и за двата типа обекти. Промените предвиждат лицата, които търгуват на едро с нефт, да предоставят подробна информация за дейностите, както и документи за собственост, като ще се посочват и точните GPS координати на обектите и съоръженията. Изисква се те да имат и определен образователен ценз. \nПромените бяха приети със 109 гласа \"за\", 21 народни представили гласуваха за отхвърляне на промените, а 14 депутати се въздържаха. След обнародване в Държавен вестник ще има 6-месечен срок, в който промените трябва да влязат в сила, като се предвижда промените в закона по отношение на минималния складов капацитет на данъчните складове за съхранение на втечнен нефтен газ да влязат в сила след 2 години. \n    \n \t\n", "date": "2018.06.07", "title": "Парламентът подхвана контрабандата на горива"}
{"url": "http://www.duma.bg/node/168420", "text": "Най-вероятно парламентът ще приеме решение за АЕЦ \"Белене\", с което ще прехвърли на правителството отговорността за размразяването на ядрената централа. Това стана ясно от думите на зам.-шефа на енергийната парламентарна комисия Валентин Николов по време на годишната ядрена конференция Булатом край Варна. \nВчера късно следобед комисията обсъди две проекторешения за рестарта на ядрения проект. Едното е на БСП, а другото на ГЕРБ и Обединените патриоти. Вероятно ще се приеме общо, с което на кабинета ще се препоръча да отмени своето решение от март 2012 г. за спиране на ядрения строеж. Валентин Николов твърди, че за да се поднови ядреният проект, не трябва отмяна на решението на парламента, защото  фактически той не е налагал върху АЕЦ \"Белене\". Днес в пленарната зала се очаква окончателното решение на депутатите \nНяма мораториум, нормативно Министерският съвет е този, който може да решава дали да се строи АЕЦ, отбеляза Николов. По думите му парламентът ще приеме решение, с което да възложи на правителството и министъра на енергетиката до 31 октомври 2018 г. да бъде обявена процедура за избор на стратегически партньор в ядрения проект, която ще реши бъдещето му. \nНиколов и депутатът от БСП Таско Ерменков, който също се включи в откриването на ядрената конференция, посочиха, че очакват подобно парламентарно решение да бъде подкрепено и от \"Воля\". Единствено ДПС остава опонент на възобновяването на проекта. \nДиректорът на Българския енергиен холдинг Петьо Иванов посочи, че вече е започнала подготовката за формирането на проектна компания с активите и пасивите на АЕЦ \"Белене\". \"Националната електрическа компания\", която притежава проекта, вече е обявила обществена поръчка за избор на оценител на досегашните ядрени активи на НЕК. \nКаква е цената, за която ще се извърши оценката, той не можа да каже, но от думите му стана ясно, че от нея зависи какъв ще е капиталът на проектната компания за АЕЦ \"Белене\", в която правителството очаква да привлече стратегически инвеститор. Иванов посочи, че ако има нужда, ще бъде ползван и външен консултант за изработването на тръжната процедура за инвеститор в ядрения проект. \nНа конференцията отново бе посочен инвеститорският интерес към довършването на централата. \nЗасега такъв официално е обявен от руската \"Росатом\", чиято дъщерна компания \"Атомстройекспорт\" бе избрана за строител на централата и е изработила доставеното вече оборудване за проекта, в който НЕК е вложила 3,5 млрд. лв. общо. Китайската държавна ядрена корпорация CNNC от повече от година се среща с правителствени представители и дори във вторник бе поредната среща с енергийния министър Теменужка Петкова, след която бе обявено, че китайският инвеститор отново е потвърдил интереса си и очаква решението на парламента по казуса. При посещение на Петкова в Русия на международен ядрен форум стана ясно, че интерес към проекта е проявила и френската \"Фраматом\", която е на компанията \"Арева\". \nПредставителят на Китайската държавна ядрена корпорация CNNC Сие Дзядзие, който отговаря за международните проекти, обяви пред форума, че в средата на февруари 2018 г. неговата компания е внесла в Министерския съвет много предварителна оферта за развитие на ядрения строеж. \"Отворени сме да дискутираме с правителството най-доброто за възобновяването на проекта\", каза Дзядзие. От думите му обаче стана ясно, че китайската компания все пак иска да получи държавни гаранции. Какъв вид ще са те, той не пожела да уточни, като коментира пред журналисти, че може да са всякакви. Пред форума обаче посочи, че може да се ползва моделът на турската АЕЦ \"Аккую\" (където има дългосрочни договори за изкупуване на тока) или опита на Великобритания (където има доплащане на пазарните разлики в цената на тока от бъдещата АЕЦ \"Хинкли Пойнт\"). \nОчевидно намерението на правителството да реализира проекта без никакви държавни гаранции няма да сработи, тъй като и Таско Ерменков посочи пред конференцията, че в света няма случай на изградена ядрена централа без никаква държавна гаранция или участие. Ерменков отново каза, че БСП смята, че държавата трябва сама да реализира АЕЦ \"Белене\". \n    \n \t\n", "date": "2018.06.07", "title": "Парламентът прехвърля казуса \"Белене\" на кабинета  "}
{"url": "http://www.duma.bg/node/168378", "text": "Най-големите почитатели на легендарната шведска четворка имат специалната възможност да спечелят книгата на Георги Тошев, посветена на историята на най-известната поп група в света. Спектакълът \"Шоуто на AББA\", който ще гостува у нас на 29 септември в София в зала 1 на НДК и на 27 септември в пловдивския Античен театър и книжарници \"Сиела\" дават шанс на трима късметлии да се сдобият с изданието \"АББА - любов, триумф, раздели\", написано от най-големия български фен на диско квартета. Необходимо е само желаещите да се включат във фейсбук играта на страницата на организаторите на \"Шоуто на АББА\" у нас и да споделят коя е любимата им песен на групата. \nТримата печеливши ще бъдат изтеглени чрез жребий на случаен принцип, а имената им ще станат ясни на 12 юни в страницата на Moko Solution. Играта вече започна и се радва на голям интерес. \nБилети за \"Шоуто на AББA\" се продават на цени от 40 до 80 лв. в мрежата на Eventim. ВИП пакети за събитието има на bileti365.com.   \n \t\n", "date": "2018.06.07", "title": "Трима късметлии ще спечелят книга за \"АББА\""}
{"url": "http://www.duma.bg/node/168375", "text": "Картини, слънчеви очила, предмети на изкуството - като всяка популярна личност легендарният музикант Григорий Лепс също има разностранен интерес и вкус към красивото. Но колкото и странно да е най-голямата колекционерска страст на звездата, която на 3 ноември ще гостува за първи път в България, са иконите. Колекцията на музиканта наброява повече от 250 униката, като сред тях има един, подарен му лично от президента на Русия Владимир Путин. \nЛепс събира икони вече над две десетилетия. Започва да ги колекционира след 33-годишната си възраст, когато в резултат на заболяване е бил между живота и смъртта. Сред ценните светии, които притежава, има много редки екземпляри. Най-скъпият сред тях е от ХV век и е известен сред колекционерите като \"Спасител. Мокра брада\". Стойността на иконата в момента надхвърля 2 млн. долара и е подарък на изпълнителя с едно-единствено условие - никога да не я продава. \nВеднъж пък Григорий Лепс попада на ценна икона, в която буквално се влюбва. За да се сдобие с нея, е трябвало да я размени за автомобила си. Без дори да се замисли, знаменитият певец веднага се съгласява. Част от огромната частна колекция на шоумена се съхранява в специална галерия, като някои от иконите са временно изложени в едни от най-големите музеи в Русия, любезно предоставени от сегашния им собственик. \nБилети за концерта на Лепс в \"Арена Армеец\" се продават на цени от 40 до 70 лв. в мрежата на Eventim в цялата страна и онлайн. ВИП пакети за събитието има на bileti365.com, уточниха от екипа на организатора на събитието Moko Solution. Тимати feat. Григорий Лепс - Лондон: Повече информация:    \n \t\n", "date": "2018.06.07", "title": "Путин направи специален жест към Григорий Лепс"}
{"url": "http://www.duma.bg/node/168377", "text": "Британското трио \"Иърс енд иърс\" (\"Years & Years\") ще бъде сред международните участници в уникалния музикален фестивал в морската ни столица на 12 август. MTV Presents Varna Beach съобщава, че това ще бъде първото истинско участие в България на Оли Алигзандър (вокал и синтезатори), Майки Голдсуърти (бас) и Емре Тюркмен (синтезатори). Феновете ще станат свидетели на фантастично ново шоу на впечатляващата сцена на варненския плаж, след като бандата посети страната ни през 2015 г. по време на заснемането в покрайнините на София на впечатляващия клип към техния сингъл \"Eyes shut\" - част от дебютния им албум \"Communion\". \n\"Иърс енд иърс\" постигна голям успех в българските класации с хитове като \"King\", \"Desire\" и \"Take Shelter\". Техният нов албум, озаглавен \"Palo Santo\", се очаква да бъде лансиран на 6 юли и включва новото парче \"Sanctify\", което вече се радва на голяма популярност в ефира на музикалните и радиоканали. \nГрупата ще се присъедини към Рита Ора, американския рапър Redfoo, Rewire & Varski в списъка с участниците на MTV Presents Varna Beach, като скоро ще бъдат обявени още международни изпълнители. Сред българските участници са Дара, Криско, Павел и Венци Венц, Тита и \"4Magic\". \nХиляди билети за събитието в морския град вече бяха продадени само по 20 евро, затова организаторите съветват всички фенове да се възползват от промоцията и да побързат да купят своите пасове онлайн. С ниската си цена и лайнъп от международни топзвезди MTV Presents Varna Beach се превръща в един от най-атрактивните музикални фестивали за 2018 г. Ограничен брой ВИП пропуски са все още налични към момента. Късметлиите, които успеят да се сдобият с тях, ще получат бърз достъп до концерта, специални места с отлична видимост към сцената, безплатни коктейли, афтърпарти, официални сувенири от събитието и мн. др. \nБилети:  \n-------- \nKING:  \nTAKE SHELTER:  \nDESIRE:  \nSANCTIFY:    \n \t\n", "date": "2018.06.07", "title": "Британско трио с шоу във Варна  "}
{"url": "http://www.duma.bg/node/168376", "text": "Сцената на Летния театър в Пловдив на 20 юни е домакин на концерта \"Невидими стени\" на \"Б.Т.Р.\". Легендарната рок група ще разтърси публиката с концерт на световно ниво, с висока класа и неподражаем стил. Бандата ще представи около 26 песни с безкомпромисен звук и визия. Билети на цени 15, 20, 25 и 30 лв. се продават пред община Пловдив, както и в деня на проявата на касата на Летния театър. \n\"Б.Т.Р.\" в състав Атанас Пенев - вокали, Славчо Николов - китари, вокали, Иван Калфов - бас китара, Илиян Диков - барабани, ще заложи на повечето песни от последната си тава \"Невидими стени\" и най-популярните парчета от 25-годишната си история. Новият албум на групата, който е с определено завръщане към твърдия звук, отскоро е на музикалния пазар и само за три месеца първият му тираж е разпродаден. Албумът включва 10 песни, всички по музика и текст на Славчо Николов, с изключение на въздействащата поезия на Александър Петров към композицията, създадена за актьора Христо Мутафчиев. Аранжиментите са на \"Б.Т.Р.\". Сред харесваните песни в албума са \"Моята сила\", \"Невидими стени\", \"Легенда\", \"Без сълзи\", \"Ела\", \"Подземните реки\", \"Никога преди\", \"Равносметка\". \nГрупата наложи собствен стил на рок сцената в България, а публиката на концертите й винаги събира различни поколения: както феновете от четвъртвековната им история, така и тийнейджъри и млади хора.   \n \t\n", "date": "2018.06.07", "title": "\"Б.Т.Р.\" разтърсва с \"Невидими стени\" пловдивска сцена"}
{"url": "http://www.duma.bg/node/168374", "text": "Две гигантски панди се родиха в Китай, в Центъра по отглеждане и изследване на гигантските панди в южния град Ченгду (провинция Сечуан). Близнаците - мъжко и женско, чиито имена все още не са посочени, са рожби на панда с името Я Юн. Женският екземпляр е тежал 135,3 грама и се появил 9 минути след мъжкия, който бил с тегло 148,8 грама. \"Това са първите разнополови панди близнаци, родени тази година. Майката и децата й са напълно здрави\", съобщава представител на центъра. Я Юн, която е родена на 10 септември 2010 г., е най-малката дъщеря на пандата Я Я, родила се в деня на церемонията по откриването на азиатските игри в Пекин през 1990 г., информира БГНЕС.   \n \t\n", "date": "2018.06.07", "title": "Разнополови панди близнаци се родиха в Китай"}
{"url": "http://www.duma.bg/node/168381", "text": "Международният фестивал за детско и младежко медийно изкуство \"Арлекин\" във Варна се реализира с активното участие на преподаватели от НАТФИЗ - доц. Юрий Дачев и д-р Росица Младенова (директори на фестивала) и проф. д.н. Мая Димитрова (представител на НАТФИЗ). Осмото издание ще се проведе във Варна от 9 до 12 юни. Очаква се да привлече близо 700 млади участници, които ще получат набор от кандидатстудентски материали, ваучери за намаление при ползването на консултации, а един от победителите ще се радва на безплатен консултативен курс в НАТФИЗ. \n    \n \t\n", "date": "2018.06.07", "title": "НАТФИЗ стига до децата във Варна с \"Арлекин\" "}
{"url": "http://www.duma.bg/node/168417", "text": "България, Румъния и Унгария са държавите от ЕС с най-много разкрити измами от звеното към Европейската комисия за разследване на измамите с европари - ОЛАФ (Европейска служба за борба с измамите), става ясно от нейния доклад, разпространен вчера.  \nМежду 2013 и 2017 г. службата е приключила 43 разследвания за България с препоръка за възстановяване на средства по проекти, получили пари от еврофондовете. Това е сравнително висок брой разследвания и поставя България на трета позиция в негативната класация. На първо място е Румъния - 107 разследвания с препоръка за връщане на пари, следвана от Унгария - 49. \nЗа България е препоръчано възстановяване на около 0,54% от плащанията, което е приблизително на средното ниво за ЕС, което е 0,43%. Не става ясно дали броят на разследванията се дължи на по-голямо внимание към определени държави от страна на европейската служба или по-голям брой получени сигнали. Прави впечатление, че българските институции между 2013 и 2017 г. сами са декларирали сравнително нисък брой нарушения, независимо дали са били с цел измама или просто грешки. Страната е обявила пред европейските служби 904 нарушения, докато Румъния е декларирала 5759 случая, Гърция - 2251, Чехия - 3480, Словакия - 1672. За сравнение Германия е декларирала сама 1771 нередности с еврофондове на своя територия, а Франция - 1240. Испания е абсолютен рекордьор по този показател с 11 161 обявления. \nОколо 42% от случаите, предадени от ОЛАФ на националните власти, стигат до присъди за периода 2010-2017 г., сочи още докладът. За България процентът е 41%, а за Румъния - 33%. В Германия до присъди се е стигнало само в 21% от случаите, а в Литва - 67%. \nВ раздела за митата в доклада на ОЛАФ става дума за хакерската атака срещу митническата информационна система (БИМИС), която бе разкрита през май 2017 г. при акция на ГДБОП и прокуратурата. Оказа се, че схемата е действала през 2015 г. на територията на България и Македония, като прокуратурата повдигна обвинения срещу 8 българи, някои от които бивши служители на Агенция \"Митници\". \nПроверката е показала, че в някои от случаите незаконното електронно прочистване е станало часове след като операциите по транзит са инициирани в системата, като физически е било невъзможно транспортът да се осъществи светкавично. Сръбските и турските митници са информирали българските си колеги, че стоките изобщо не са влезли физически на територията на двете държави. Хакерската атака е станала чрез отдалечен достъп до българската митническа информационна система. \nПрез 2017 г. ОЛАФ е приключила общо 197 разследвания, в които е отправила 309 препоръки до националните и европейските власти. Препоръчано е възстановяване на 3 млн. евро, което е значително повече в сравнение с предходни години. Започнати са 215 нови разследвания. Средно разследванията на ОЛАФ продължават около година и половина, става ясно още от доклада. \n    \n \t\n", "date": "2018.06.07", "title": "България е трета по измами с еврофондове"}
{"url": "http://www.duma.bg/node/168380", "text": "Велина Минкова вече спечели публиката с дебютния си роман, който носи ироничното заглавие \"Доклад на зелената амеба за химическия молив\". А сега се завръща с \"Бразилски храст\" (изд. \"Колибри\") - искрящ от остроумие сборник с разкази. Премиерата на новата книга на Велина Минкова е днес, 7 юни, от 19 ч. в литературния клуб \"Перото\". Тя съдържа 11 истории, населени от плъхове, лели, златни рибки, буржоа бохеми, хамали и други причудливи герои. Независимо дали разказва за Париж, Лондон, Лос Анджелис или София, авторката очарова с непокътната жизненост и свежо чувство за хумор.   \n \t\n", "date": "2018.06.07", "title": "\"Бразилски храст\" от Велина Минкова с премиера в \"Перото\""}
{"url": "http://www.duma.bg/node/168382", "text": "Изложбата \"Сребърно съкровище от Панагюрище\" може да се види в Историческия музей на града до 28 декември тази година. Тя е организирана от Националния археологически институт с музей при БАН с финансовата подкрепа на \"Асарел Медет\" АД и представя гробната находка от могила в местността Мрамор край Панагюрище, открита през 1903 г. и съхранявана в постоянната експозиция и във фонда на НАИМ. Характерният за епохата сервиз, използван в банкети, е представен от две сребърни фиали (чаши за пиене на вино), кана, бронзова ситула (съд за съхранение), бронзова кана, полусферичен съд с все още неясна функция и разлат съд тип поднос. Това са личните вещи на погребания тракийски аристократ. Гробният инвентар включва и две керамични амфори, внос от о. Тасос, използвани за транспортиране на вино. \nАкценти на изложбата са и сребърните и бронзовите апликации с релефна украса за конска амуниция. Две златни пластинки - обков на дръжката на меч, чифт златни копчета и златни гвоздейчета допълват инвентара. Голяма част от предметите са дело на тракийски майстори. Анализът на находките показва, че погребаният в зидан гроб в надгробната могила в м. Мрамор при Панагюрище е бил високопоставен член на тракийската аристокрация, погребан в края на IV или началото на III в. пр. Хр.   \n \t\n", "date": "2018.06.07", "title": "Сребърното съкровище от Панагюрище в Историческия музей на града"}
{"url": "http://www.duma.bg/node/168379", "text": "Поредното издание на Националния конкурс за живопис, скулптура и графика на Алианц България 2018 г. се представя днес от 18 ч. в Художествената галерия в Добрич. Конкурсът е под патронажа на Министерството на културата на България. Изложбата е организирана съвместно с Представителството на СБХ и Художествената галерия в Добрич. 67 художници от областите Добрич, Варна и Силистра представиха творби, от които 57 са одобрени и участват в изложбата. С живопис се представят 34 автори с 45 творби, с графика участват 9 автори с 19 творби, а в раздел скулптура са 15 автори с 26 творби.     \n \t\n", "date": "2018.06.07", "title": "Експозиция в Художествената галерия в Добрич"}
{"url": "http://www.duma.bg/node/168384", "text": "Изложба на арх. Анна Клисурска-Танова по повод 95 години от рождението й представя Съюзът на архитектите в България. Днес, 7 юни, от 18 ч. там се открива експозицията (ул. \"Кракра\" 11, етаж 2, зала 2). Публиката ще види рисунки и скици - акварел и графика, от различни периоди на многообразното творчество на арх. Анна Клисурска-Танова. Изреждането на биографичните данни не може да изчерпи нейните дейности като архитект, проектант изследовател и внедрител в индустриализираното жилищно строителство на едропанелни жилищни сгради, индивидуални къщи, паметници и като администратор и общественик. \nАнна Клисурска-Танова е родена на 10 февруари 1923 г. в Пазарджик. От 1975 г. е Заслужил архитект. Завършила е архитектура в Държавната политехника, дипломира се към катедра \"Градоустройство\" при проф. Любен Тонев. Специализира в Москва, Стокхолм и Хелзинки. Завършва аспирантура в МАРХИ в Москва. Участва в колектива по проектирането на Партийния дом в София; в НИПРО ИТИС е проектант, гр. ръководител, началник-отдел \"Жилищни сгради\". Била е хоноруван асистент във ВИАС. Назначена в апарата на Министерския съвет като старши съветник - специалист по териториално и селищно устройство, градоустройство и архитектура (1972-1983). Член е на Комисията по ТСУ към Министерския съвет с председател Григор Стоичков и на Върховния съвет по градоустройство и архитектура.  \nСъучредителка е на Съюза на архитектите в България, зам.-председател на обществени начала три мандата, член е на УС и КК на САБ; член е на пленума на САБ до 1989 г., активен участник е в дейности и теми до 2009 г. Съучредител и делегат е на създаването на Комитета за изкуство и култура, избрана за негов член като представител на САБ. Участва в колектива по реконструкцията на Народния театър. От 1990 до 2006 г. работи на свободна практика - проектиране и участия с беседи, доклади, в дискусии, на национални конференции и в клубове към САБ. Наградена е със Златен орден на труда.   \n \t\n", "date": "2018.06.07", "title": "Изложба с произведения на Анна Клисурска-Танова  "}
{"url": "http://www.duma.bg/node/168385", "text": "Със ставане на крака и аплаузи под звуците на студентския химн \"Гаудеамус игитур\" вчера представители на академичната и културната общност, настоятели, преподаватели, студенти и журналисти посрещнаха в НАТФИЗ световноизвестния театрален композитор и режисьор Хайнер Гьобелс. След представянето му от декана на факултет \"Сценични изкуства\" чл.-кор. проф. Пламен Марков ректорът проф. д-р Станислав Семерджиев обяви на старобългарски и латински език тържественото решение на Академичния съвет на НАТФИЗ за удостояването му с почетното звание \"Доктор хонорис кауза\". \nВ благодарственото си слово Хайнер Гьобелс непринудено и с фино чувство за хумор подчерта необходимостта от промени в мисленето за театър, в създаването на театър, в обучението за театър, във формулировките за театър, в нагласите и очакванията за театър. \"Вероятно е време да променим начина на обучение. Да си зададем отново въпроса \"от какви дисциплини имаме нужда\". Време е да дадем възможност на младите хора, които се интересуват от театър, да го дефинират отново сами. Да търсим отговорите на въпросите заедно с тях.\" По-късно вчера Хайнер Гьобелс проведе майсторски клас със студенти в кинозалата на НАТФИЗ.   \n \t\n", "date": "2018.06.07", "title": "Време е да променим начина на обучение"}
{"url": "http://www.duma.bg/node/168386", "text": "По повод българското председателство на Съвета на ЕС Министерството на европейската интеграция на правителството на Република Сърбия и сръбското посолство в София организират фотоизложба на Драгана Удовичич и Христо Русев. Събитието се осъществява със съдействието на българското посолство в Белград и Държавния културен институт към министъра на външните работи. Експозицията под наслов \"Приложна носталгия\" представя фотографии на Белград и столиците на Европейския съюз. Официалното откриване е днес, 7 юни, от 17.30 ч. в галерия \"Академия\", ул. \"Шипка\" 1. Фотографиите ще бъдат представени и в Белград и други сръбски градове.  \nКато част от проекта сръбската авторка Драгана Удовичич посети София и в продължение на 7 дни прави снимки на места, събития и хора, които й напомнят за нейния град. Българският автор Христо Русев прави снимки на Белград, като и двамата спазват условието да работят като фотографи, обзети от \"носталгия\". Така в експозицията са избрани по 20 снимки, които най-добре илюстрират общите черти във всекидневието на двата града.  \nОсновната идея на проекта \"Приложна носталгия\" е да насърчи културния обмен между двете страни, ценностите на европейската интеграция и сътрудничеството между Сърбия и България. Той води началото си от 2007 г. и досега има реализации в Португалия, Франция, Чешката република, Швеция, Испания, Белгия, Унгария, Полша, Литва, Нидерландия, Словашката република, Малта и Естония. \n    \n \t\n", "date": "2018.06.07", "title": "Драгана Удовичич и Христо Русев в \"Приложна носталгия\""}
{"url": "http://www.duma.bg/node/168389", "text": "\n      \n- Разкажете за последната си изложба, която продължава до 15 юни? Какъв е поводът за нея?   \n- Изложбата включва 20 мои работи, които бяха направени през различно време, някои дори преди 20-ина години. Последните ми творби са \"Огледалата\". Общо взето, техниката е една и съща, т.нар. замрежвания, една техника, която съм осъвременила, много стара, още нашите баби са я използвали за закърпване на чорапи или друго. Поводът за изложбата бе, че ставам на 50 години, тя бе открита точно на рождения ми ден. Много съм задължена на семейство Хаджистоянови, че ми дадоха отново възможност да покажа моите скромни неща в тази галерия. Тя е една от най-хубавите и най-посещавани не само в София, но и в цялата страна. Чест е за мен. В галерия \"Европа\" (ул. \"Леге\" 3) излагат много утвърдени художници и това бе голям подарък от тяхна страна за мен.   \n- Какво ви вдъхновява? \n- Различно, то е и въпрос на настроение. Невинаги можеш да си кажеш сега ще седна и ще направя нещо, трябва да ти дойде, малко или много, отвътре. Понякога това може да е красив залез, цветя, като всяка жена и аз не съм безразлична към макове, слънчогледи... Очите също много често присъстват в мои работи. Тези дни гледах текстилни произведения на други художници и ми направи впечатление, че всеки си има някаква форма, която предпочита, това може би е неговият стил. При мен са явно овалите, по-заоблените ненатоварващи форми, липсват острите ъгли и ъгловати форми. Съзнателно или несъзнателно търсено, резултат на някакво настроение определено.  \n- За колко време работите едно пано? \n- Най-дълго съм го правила може би за около 6-7 месеца. Много е относително, защото днес може да нямаш вдъхновение да работиш или да седнеш само за няколко минути... Понякога съм имала по 12-13 часа работа на ден, докато се замрежи погледът и не виждаш мрежичките, които бродираш. Ходя и на работа и някой път нямам възможност. При всички случаи се правят бавно, под месец нямам творба. Имам предвид самото осъществяване на проекта - първо търсиш формата, докато я намериш може да минат и седмици, после искаш да видиш това нещо в цвят. При мен всичко се прави на ръка и багренето включително, сама си боядисвам вълната. Много е трудоемко. Но го правя от вътрешна необходимост, имам и търпение, защото ми харесва.  \n- Доколко е застъпено текстилното изкуство днес в сравнение с преди? Как се развива от времето на Марин Върбанов и неговите ученици?  \n- Нещата според мен са несъизмерими и няма какво да се лъжем. Тогава е бил бумът на текстила и то не само в България. Гледах скоро едни работи на Магдалена Абаканович - полска художничка, текстилка и скулпторка, възхитена съм от творчеството й. Правят се неща, но вече не в тези мащаби. Те са по-скоро текстил, който остава за домашен интериор, вече и темите са други. Не се наемам да говоря въобще за текстила в днешно време, слава богу, че все още я има тази специалност в Художествената академия, но не знам докога. Това, което е било, мисля, че никога няма да се повтори. Има една мисъл на Шекспир, която е актуална в много голяма степен и днес: \"Заслугата за просяк е родена, нищожеството тъне в разкош, изкуството немее под възбрана, духът сразен се гърчи в немощ, а честността за глупост е осмяна.\"  \n- Как се насочихте към изкуството и по-точно към текстила? \n- Никога не съм учила текстил, явно е било някакъв порив... не знам. Мина толкова много време, че и аз онзи ден се питах как стана всичко? Учила съм рисуване, но пък никога не бях  се занимавала с текстил. Нещата тръгнаха от едно ревю на облекла и може би след това реших да пробвам нещо, което да е свързано по-скоро с изящното изкуство. Тогава, както и сега, обичам да експериментирам, първата работа, която сътворих, не знаех каква точно е. Явно това много ми е харесало, забавлявах се, както е и при децата, нали всичко при тях е игра? Доколко се е получило, другите ще кажат. Изкуството ми носи вътрешно удовлетворение, спокойствие и радост.  \n- Има ли интерес от страна на хората?  Търсят ли се пана? Купуват ли се? \n- Интерес определено има. При художничката Елена Хаджистоянова минали години продадохме някои пана, в интерес на истината, много ми се иска да знам къде са точно, би ми било интересно, даже да ги видя след толкова време. Винаги ми е малко трудно да се разделям с тях, защото буквално живея с паното, докато го правя в продължение на месеци. А и не го виждам цялостно,  защото се работи от опаковата страна и когато обърна паното, си давам сметка, дали е имало смисъл всичко. Бих го нарекла най-страшния момент, защото ако се окаже, че не си е заслужавало, тогава е много разочароващо.  \n- Имало ли е случаи да повтаряте една и съща работа? \n- Един-единствен път, пак е свързано с предишната галерия на семейство Хаджистоянови, тогава имаше много поръчки за макове. Позволих си само веднъж да ги повторя и реших, че повече не мога. Не е възможно. Това означава години наред да правя само едно и също.                                               \n- Бихте ли предали опита си на младите? \n- Занаята с удоволствие бих предала на някого, по начина, по който аз си правя паната, но за съжаление няма на кого. Тъжно звучи, но може би, защото младите искат да се случват нещата прекалено бързо, за няколко часа или дни, а за тази работа се изисква преди всичко търпение. Надявам се, че по-нататък може да се появи някой ученик, който да иска да овладее занаята.         \n \t\n", "date": "2018.06.07", "title": "Трудно се разделям с творбите си"}
{"url": "http://www.duma.bg/node/168404", "text": "В писмо до американската администрация финансовите и външните министри на Германия, Франция и Великобритания  призоваха да преразгледа заплануваните санкции срещу Иран. \nКато съюзници ние очакваме САЩ да се въздържат от действия, които вредят на интересите на Европа в сигурността, пише в писмото до финансовия министър на САЩ Стивън Мнучин и държавния секретар Майк Помпео. Министрите подчертават ангажимента си да запазят споразумението с Иран и зоват САЩ да пожалят европейските компании, търгуващи с ислямската република. Те посочват ключовите области, които желаят да не бъдат засягани от американски санкции, включително фармацевтиката, здравеопазването, енергетиката, автомобилостроенето, гражданската авиация, инфраструктурата и банковото дело. По-рано тази година САЩ се изтеглиха от ядреното споразумение с Иран и заплашиха със санкции компаниите в САЩ и чужбина, които правят бизнес с Техеран.      \n \t\n", "date": "2018.06.07", "title": "САЩ призовани да спрат санкциите"}
{"url": "http://www.duma.bg/node/168427", "text": "Бойко Борисов и Цветан Цветанов отново се разминаха в оценките си за случващото се - за поведението на МВР по казуса с Пелов. \"Накарах им се сутринта, събрах ги, сами да си направят изводите както МВР, така и директорът на областната дирекция. Казват, че са положили много усилия, много са се старали, 4-5 пъти им се е измъквал от засади. Ще изчакаме министърът да се върне, да си направят и те анализите\", ядосан бе премиерът. \nНа коренно различна позиция се оказа Цветанов, според когото по случая в Ботевград имало достатъчно оперативен контрол. \"Недокомплектът в МВР е от години. Това, разбира се, оказва някакво влияние върху обществения ред и сигурността\", сети се зам.-председателят на ГЕРБ и бивш вътрешен министър. \"Убеден съм, че адресът на Пелов е бил в общото полезрение на МВР, но просто не е бил проверен до момента. След представената информация от гл. секретар Младен Маринов мога да кажа, че подкрепяме усилията на МВР, за да реагират на всеки постъпил сигнал\", продължи той. Цветанов добави, че още след бягството се знаело, че Пелов \"ще упражни всякаква възможна сила, а ще използва и оръжие\".     \n \t\n", "date": "2018.06.07", "title": "Борисов и Цветанов пак в разнобой"}
{"url": "http://www.duma.bg/node/168422", "text": "Родители на деца с увреждания от Добрич за пореден път излязоха на протест с искания за подобряване на системата за институционална подкрепа и грижи. Те разпънаха палатка в градинката пред общината. Планът им е тя да остане там до решаване на най-наболелите им проблеми. Надеждата им е да се стигне до гласуване на закон за личната помощ, който да е съобразен с европейските норми и Конвенцията на ООН. Протестът в Добрич е в подкрепа на националния палатков лагер, който бе поставен на 1 юни в столицата пред Народното събрание. \nСъбралите се в Добрич майки заявиха, че издигнатият лозунг \"Системата ни убива\" е самата действителност. С помощите, които получаваме, ние сме обречени на затвор между четири стени и бавно полудяване, казаха майките. Стела Илиева отбеляза, че често цитираните 930 лева от държавата получават един малък процент от децата - тези под 18 години с процент увреждане между 90 и 100. Всички останали вземат около 350-450 лева, а родителят - 90 лева за асистент. Още по-трудно е за навършилите 18 години деца с увреждания, защото пенсията им става 135 лева. \n\"Целта ни е да ни чуят и да направят така, че да живеем един пълноценен живот - ние, децата ни и всички хора с увреждания\", заявиха родители. Протестиращите ще дежурят в палатката, като ще се сменят през няколко часа, за да се връщат при децата си. \n    \n \t\n", "date": "2018.06.07", "title": "Родителите на деца с увреждания опънаха палатка пред общината в Добрич "}
{"url": "http://www.duma.bg/node/168428", "text": "След показната престрелка в Ботевград МВР блокира района, включително и жилища в града. В апартамент в блок в Ботевград има намерени взривни вещества, които са опасни и затова са извикани специалисти от отряда за борба с тероризма, които да ги обезвредят, обяви главсекът на МВР Младен Маринов. Той отрече имотът да е на жената на убиеца на Пелов, но заяви, че адресът е проверен във връзка със случилото се. Маринов отказа да даде подробности заради следствените действия. \nЗаради страха и напрежението след престрелката още същата вечер на място са изпратени жандармеристи и спецсили.  \nМладенов се оправда, че при издирването на Пелов в МВР на няколко пъти е постъпвала неточна информация за неговото нахождение. Провеждани са няколко спецакции, последната от които е била на 2 юни. Съучастникът на Пелов Радослав Колев продължава да се издирва, имало е информация, че той е в София, но тя така и не е потвърдена. \nГлавният секретар на МВР отхвърли възможността бегълците да са получавали вътрешна информация от разследващия екип.    \n \t\n", "date": "2018.06.07", "title": "Откриха и взривни вещества"}
{"url": "http://www.duma.bg/node/168429", "text": "В средата на февруари народните представители от \"БСП за България\" Лало Кирилов и Радослав Стойчев задават на вътрешния министър въпрос за поетапното редуциране на щатния състав на РПУ Ботевград. Двамата отбелязват, че въпреки недостига на униформени, които да охраняват обществения ред, са закрити щатните бройки на напуснали и пенсионирали се служители. \nОт около 120 служители през последните години през февруари те са между 60 и 65, което провокира въпроса на депутатите от БСП. В общината има още 13 населени места, които са \"покрити\" от твърде малко патрули, предупреждава Стойчев. \n\"Ръководството на Областната дирекция на МВР в София, към която спада и Ботевград, предприема необходимите мерки за гарантиране сигурността на гражданите в областта на община Ботевград. Създадена е и организация за командироване на служители от близките районни управления, а при възникване на необходимост се търси съдействието на жандармерията, включително и на Национална полиция, и на Столичната дирекция, ако се наложи\", лаконичен е тогава министър Валентин Радев. \n\"Редуцирате щатния състав във всички структури на МВР, поддържате и висок недокомплект. Taка намалявате капацитета на МВР и се стига до липса на възможност да се овладее битовата престъпност, да се гарантира сигурността на гражданите и тяхното имущество. Примерът с Ботевград и липсата на достатъчен брой полицейски служители не е изолиран. Призовавам ви бързо да организирате работата в МВР, да бъде обезпечен нужният брой униформени полицаи, така че МВР да изпълнява задълженията си\", възмущава се Кирилов. \nПреди броени дни кметът на общината Иван Гавалюгов за пореден път се оплака от недостиг на полицаи. В момента на щат там са само 25 души, което е поне два пъти под санитарния минимум. Има по два патрула на смяна за денонощие, заяви той. Областният управител Илиан Тодоров обяви, че иска от Радев двойно увеличение на полицаите в Ботевград.     \n \t\n", "date": "2018.06.07", "title": "В общината отдавна има недостиг на полицаи"}
{"url": "http://www.duma.bg/node/168430", "text": "Около 23 ч. във вторник Владимир Пелов бе застрелян в центъра на Ботевград. Негов стар познайник от кримиконтингента пък получи няколко куршума в корема и е в болница с опасност за живота, след като беглецът го простреля. На място са открити 3 огнестрелни оръжия - \"Валтер\", \"Макаров\" и ТТ със заличени номера. Убитият е прострелян в краката и в долната част на лицето. Така приключи сагата на Пелов, който на 3 април избяга въоръжен от Централния софийски затвор заедно с осъдения за убийство Радослав Колев. \nДва месеца МВР търси безрезултатно двамата рецидивисти, които напуснаха затвора безпрепятствено - след тях хукна само чистачка, която почти се превърна в национален герой. \nВластите са разполагали с информация, че от около месец Пелов е на територията на Ботевград. Всеки получаван сигнал бил проверяван, но Пелов бил с променена външност, оправда службите окръжният прокурор на София Наталия Николова на извънредна пресконференция. Беглецът бил неразпознаваем, защото си пуснал брада. Бил облечен със суичър с качулка и носел шапка. Депутатът от БСП Иван Ченчев определи официалната информация като недостатъчна и несериозна. \nВсе още не е ясно какво е предизвикало престрелката между Пелов и 39-годишния Марио Панчев, известен с прякора Големия. Двамата са били близки, но според главния секретар на МВР преди време между тях настъпил разрив. Шефът на Главна дирекция \"Национална полиция\" Христо Терзийски заяви, че Пелов е нападнал Панчев. \nНаправена е животоспасяваща операция, но все още лекарите не правят прогнози за състоянието на Панчев. Той е криминално проявен - занимавал се с грабежи и е хващан за незаконно притежание на оръжие, но никога не е влизал в затвора. \nПоявиха се слухове, че Панчев е бил един от главните свидетели по делото срещу Пелов, заради което последният бил преместен от домашен арест в Централния софийски затвор.   \n \t\n", "date": "2018.06.07", "title": "Затворникът беглец застрелян в центъра на Ботевград"}
{"url": "http://www.duma.bg/node/168431", "text": "Днес в постоянната приемна на БСП в София (ул. \"Леге\" 10, ет. 1) гражданите ще получат безплатни юридически консултации. Юристите ще бъдат на разположение на софиянци от 15 до 18 часа. \nЖелаещите може предварително да се запишат на телефон 02/987 20 86.     \n \t\n", "date": "2018.06.07", "title": "ПРЕДСТОЯЩО"}
{"url": "http://www.duma.bg/node/168432", "text": "Още в началото на вчерашния ден депутатът от БСП Иван Иванов настоя вътрешният министър Валентин Радев да се яви в парламента. Целта - да даде обяснения по издирването и последвалата смърт на Владимир Пелов, който бе разстрелян късно във вторник в центъра на Ботевград. Шефката на НС Цвета Караянчева оправда министерската липса с чуждестранна командировка, което накара Иван Ченчев от БСП да призове в парламента главния секретар на МВР Младен Маринов. Той се яви, но даде твърде повърхностен доклад по случилото се, след което набързо напусна сградата, без да изчака последващи реакции и коментари. \nИван Иванов отбеляза, че депутатите са получили само частична информация. За съжаление тя не носи това удовлетворение, което очакват българските граждани - че техният живот, сигурност и здраве са гарантирани, отбеляза той. Социалистът не пропусна да подчертае, че Пелов избяга от Централния софийски затвор, въоръжен и гонен от чистачка, а не се е \"отклонил\", както малко преди това заяви Маринов. \"Явно в Ботевград не е имало чистачка, за да ги спре да се избият. Единствено късметът е спасил жители на Ботевград да не загинат в тази престрелка\", добави Иванов. Той отбеляза и, че Маринов не е бил достатъчно изчерпателен, защото медиите са съобщили за претърсване на жилищни сгради. Не се знае какво търсят, а излиза информация за налични взривни вещества, притеснен бе той. \n\"Всичко това може да доведе до категоричен извод - ръководството на МВР очевидно е абдикирало от своите ангажименти. Гражданите към днешна дата не се чувстват сигурни. Те не могат да се разхождат по улиците във вечерните часове. Следват разстрел след разстрел. Не е нормално двама души да се стрелят като в каубийски уестърн. Това означава, че хората са взели закона в свои ръце. Това означава, че те не чувстват подкрепата на държавата, не чувстват защитата на МВР, на която имат право по Конституция\", обобщи социалистът. \nИванов заяви, че в НС се предлагат закони, които предвиждат компетенциите на МВР да бъдат прехвърлени на частни фирми, на общински звена, на кого ли не. \"Престъпниците, които бягат от затвора и убиват хора, се разхождат на свобода. Никой не знае къде е другият престъпник, избягал от затвора. Какво трябва да се случи? Да стане поредната престрелка като в каубойски уестърн ли и да загинат невинни граждани? Това ли трябва да стане?\", попита той. \nДепутатът подчерта, че декларацията на БСП е апел към МВР да работи, за да усетят гражданите, че имаме държава и закони, които се спазват. Трябва всеки да чувства подкрепата на държавата зад себе си, а не да е застрашен във всеки един момент дали някой избягал затворник няма да извади оръжие с изтрити номера и да го простреля докато се движи, заключи Иванов. \n    \n \t\n", "date": "2018.06.07", "title": " Ръководството на МВР е абдикирало  "}
{"url": "http://www.duma.bg/node/168441", "text": "Главният секретар на МВР обяви вчера, че международно издирван престъпник се бил \"отклонил от затвора\". Пет минути по-късно същият този Младен Маринов обяви, че лицето е \"напуснало\" мястото за лишаване от свобода. Цялата държава, дори и децата, отлично знаят, че Владимир Пелов избяга от затвора. Направи го въоръжен, посред бял ден, в центъра на столицата. За най-първата професионална фигура в МВР обаче екшън сценката е просто \"отклонение\". Сякаш престъпникът е бил на разходка и просто е свил в грешната пряка. Едва ли не по невнимание... Май в нечий главен мозък има някакво отклонение и видимо неосъзнаване на реалностите и служебните отговорности! \n Май и самото МВР се е отклонило от основните си функции. Защото все повече хора се чувстват застрашени и изоставени. От месеци в Ботевград се оплакват, че полицаите са малко. Депутати сигнализират министъра, той се оправдава, че прави всичко по силите си, а несигурността расте  ли, расте. И не, Ботевград не е изолиран случай! Не една и две са къщите, в които самотен възрастен изтръпва при най-малкия шум в двора. Защото знае, че няма кого да извика за помощ, а ако тя дойде - ще е много късно. \nЦветан Цветанов се впусна да хвали МВР, което едва ли не си е свършило работата. Да, ама не. Намериха Пелов, само защото беглецът реши да разчиства сметки и да стреля по бивше аверче. То пък се оказа достатъчно бързо да му \"свети маслото\". Иначе МВР още щеше да \"получава информация и проверява сигнали\", а рецидивистът щеше да си пие ракийка някъде на спокойствие. Някаква прокурорка пък се изцепи, че разследващите нямало как да знаят как точно изглежда и променил ли се е издирваният. После се чудим защо един куп престъпници с години са обявени за национално, международно и какво ли не издирване. Една брада и качулка, и убийците ставали неузнаваеми, така се оказа. \nГлавният секретар на МВР пък се оплаква, че получавал ненадеждна информация. Всичко било проверено и изчистено обаче. Премиерът реши да е контра - бил им се скарал, че се дънят. 4-5 пъти се измъквал беглецът. \nОтклонение е в която и да е държава хората да се \"шегуват\", че една чистачка е по-страшна от надзирател. Освен това излиза, че един престъпник е по-ефективен от разследващ полицай. Медиите пък за пореден път се оказаха по-информирани от редица държавни органи. \nМай цялата система на МВР се е отклонила \"лекичко\" и е кривнала по нанадолнището. Очевадно е, че са необходими мерки по стабилизирането, както и връщането й в правия път. Само с констатации, че пари, хора и техника няма, престъпността няма да изчезне! Въпросът е ще се намери ли достатъчно воля, кадърност и упорство това да стане. С това управление обаче няма как.     \n \t\n", "date": "2018.06.07", "title": "Отклонения"}
{"url": "http://www.duma.bg/node/168445", "text": "Евросъюзът отхвърли мигрантския план на текущата европредседателка България, което в никакъв случай не е изненада. Това е двоен провал - колкото за ЕС, толкова и за \"дежурната по час\", както може да се сравни ротационното председателство в общността. \nПровал е за ЕС, защото при толкова противоречия и противоположни позиции на съставляващите го части просто няма как да се стигне да приемливо съгласие. По разбираеми причини фронтовите държави като Гърция и Италия ги тегли в една посока, вътрешните държави като Вишеградската четворка - към друга, а страните лидерки - към трета. ЕС е направо като орел, рак и щука по реформата на миграцията. Едва ли ще се справи с предизвикателството и следващата \"дежурна по час\" Австрия. Недай си боже да се надигне нова мигрантска вълна, каквито предупреждения вече има, и общността ни ще бъде запратена кой знай къде. \nВ този смисъл усилията на България да изработи въпросния план, приличаха на събиране на вода в предоставено й корито без дъно. Това обаче не притъпява нейния провал. От началото на година у нас ехтяха какви ли не фанфари за това европредседателство, то не бяха срещи, интервюта, формати, изказвания, снимки - небето над столицата ни се бе озарило от фойерверките на \"дежурния по час\". Слугуващата медийна машина едва ли не всеки час бълваше продукция за евроуспеха на София. \nИ сега изведнъж - провал. Научавайки за него, обществеността ни си глътна езика и зяпна като пред чудо невиждано. Трудно й бе да преглътне мисълта, че страната ни е работила по такъв план, че в него се говори за фронтови държави, за \"обуздаване на вторичното движение\". Провалът на правителството на европредседателката е, че държа на тъмно собственото си население, което, впрочем, е засегнато от проблема. На \"дежурния по час\" така и не му бе светнало, че няма да му лепнат двойка или да му намалят поведението, ако открито бе казал пред класа с българи, че едва ли ще изведе магическата формула за мигрантското регулиране.             \n \t\n", "date": "2018.06.07", "title": "Предизвестен провал"}
{"url": "http://www.duma.bg/node/168435", "text": "Депутатите от \"БСП за България\" Кристина Сидорова и Милко Недялков подадоха сигнал срещу Бойко Борисов. Като членове на парламентарната комисия за борба с корупцията, конфликт на интереси и парламентарна етика те се обръщат към новия антикорупционен орган във връзка със снимките на премиера, на които той излиза на футболния терен с тениска, рекламираща сайт за спортни залагания. Оранжевата блуза на Борисов всъщност е екип на отбора \"Витоша Бистрица\", в който той се изявява в извън работно време. \nСидорова и Недялков цитират раздел втори, чл. 62 от Закона за противодействие на корупцията и за отнемане на незаконно придобитото имущество. \"Лице, заемащо висша публична длъжност, няма право да дава съгласие или да използва служебното си положение за търговска реклама\", пише в разпоредбата. Социалистите се надяват оглавяваното от Пламен Георгиев звено да извърши проверка на премиерските изяви с рекламната тениска. \nМакар новият антикорупционен закон да не е реално действащ и да не решава проблемите, той трябва да се спазва, категорични са двамата депутати. Пред ДУМА те припомниха за скандалния случай, когато майки на деца с увреждания така и не бяха допуснати в парламента, защото с тениските \"Системата ни убива\" нарушавали добрите нрави. \"Не е ли нарушение премиерът да се появява с рекламна тениска, стимулираща хазарните прояви? Той е министър-председател по всяко време от денонощието\", обясни Сидорова. \nНедялков припомни, че БСП така и не подкрепи предлагания и приет от управляващото мнозинство антикорупционен закон. Според него документът не решава проблемите, а е само механичен сбор от предходни разпоредби. Доказателство за това е, че само за половин година е прекрояван три пъти. Сигурно ще има и още промени, има нужда, добави Сидорова.   \n \t\n", "date": "2018.06.07", "title": "БСП внася сигнал срещу \"рекламния\" Борисов  "}
{"url": "http://www.duma.bg/node/168436", "text": "След като преди дни силни дъждове наводниха Варна, вчера улиците в Перник се превърнаха в езера. Заради обилните валежи вчера следобед в някои участъци колите затъваха и се образуваха задръствания. Някои шофьори бяха принудени да изоставят колите си. Най-засегнат бе кв. \"Изток\". \nГрадушка в района на хижа \"Преспа\" в Преспанския дял на Родопите натрупа над 15 см бяла покривка. Всичко бе застлано с бяла пелена след близо едночасов непрекъснат валеж от ледени топчета\", каза хижарят на \"Преспа\" Асен Апостолов. Според него боровинките в района на хижата и в радиус от 7-8 км. са съсипани. Градушката помага за растежа на дивите гъби. \nМеждувременно за възстановяване на щетите от бурята в Плевен на 15 май от общинския бюджет ще бъдат отпуснати още 10 хиляди лева. Продължава разчистването на паднали дървета и клони в града след разразилата се буря на 15 май. Продължават и молбите на хора, чието искане е да бъдат подпомогнати финансово.    \n \t\n", "date": "2018.06.07", "title": "Потоп и в Перник, градушка удари Родопите"}
{"url": "http://www.duma.bg/node/168433", "text": "Съпругата на вицепремиера Томислав Дончев предизвика негативни коментари и упреци към себе си заради расистка публикация във фейсбук. Светлана Дончева бе обвинена в расизъм заради написаното, че \"морковите за циганите са на свършване, време е за тоягата!\" \nПубликацията е била докладвана и по-късно свалена от фейсбук като реч на омразата. Това провокира Дончева да напише втори пост. \"Да блокирате публикацията ми бе лесен ход, действие на слаби и страхливи хора. Не ме е страх от вас. Няма да ме накарате да мисля различно, да се изразявам свободно и да споделям това, което мисля. Нахъсвайте се помежду си колкото искате. Изпращайте ми анонимните си гнусни извратени пожелания. Не ме трогвате. Само ме карате да си мисля, че вярата в интеграцията е илюзия, с която съм живяла дълги години\", заяви жената на вицепремиера. \nПо думите й \"морковът и тоягата\" е метафора, използвана в политиката, икономиката и бизнеса, и изразява процес на стимулиране и наказание в зависимост дали спазваш дадени правила или не. \"Къде видяхте омраза, расизъм и ксенофобия, не знам. Да, вярно е, че публикацията ми засяга определена етническа група, за което се извинявам. Грешка беше, че ви сложих под общ знаменател\", признава Дончева. \"Тоягата\" пък била израз на дълбокото й убеждение, че към ромската общност трябва да се прилагат не само стимули, но и наказания, както се прилагат и за българите, нарушаващи правилата. Вие, ромите, сте тези, които държите да се отличавате и към вас да се отнасяме специално, внимателно и деликатно\", констатира съпругата на вицепремиера Дончев. \n\"Ако считате, че сте равни, а аз вярвам, че сте такива, защо за вас има специални програми за интеграция? Ако всичко с вас е ОК, защо държавата, ЕС и много американски фондации наливат милиони долари и евро, за да се интегрирате, и вие все не сте интегрирани или поне много малка част от вас\", пита Дончева. \n    \n \t\n", "date": "2018.06.07", "title": "Съпругата на Томислав Дончев заплаши циганите с тояга"}
{"url": "http://www.duma.bg/node/168434", "text": "Лидерът на ДПС Мустафа Карадайъ определи като Възродителен процес преименуването с български имена на над 800 местности в Старозагорска област. В декларация от парламентарната трибуна той заклейми решението на Общинския съвет в Стара Загора да се сменят старите турски наименования. Решението е вредно за българската демокрация, нарушава етническия модел и е провокация за националната сигурност, смята Карадайъ.  \nЛидерът на ДПС настоя за диалог в обществото и за помирение с миналото и историята. Той обвини ГЕРБ, че е направил национализма основна държавна политика и се е подиграл с чувствата на мюсюлманите. Карадайъ изрази опасение, че това е само началото - вече имало предложения и от други общински съвети. Председателят на парламента Цвета Караянчева му отне думата, защото е просрочил 10-те минути. Това ядоса депутатите от ДПС и те заскандираха \"Оставка\". \nПроф. Станислав Станислав от \"Атака\" заяви, че българският етнически модел не е измислен от Ахмед Доган, а е създаден след Освобождението. \"И ако това не е вярно, в България няма да има турци, а то има, и то твърде много. Българският етнически модел позволи на тези турци да останат и мирно да живеят с всички българи, което те сега не искат да правят\", отбеляза Станилов. В заключение националистът обобщи, че \"ние решаваме какво да става в България\", а Караянчева му поиска уточнение: \"Имате предвид българските граждани ли?\" \"Когато говорите за разнообразието по българската земя от религии, етноси и имена, ако не си давате сметка, вие не сте патриоти\", разгневи се на атакиста Йордан Цонев от ДПС. \nНа 28 юни се очаква Общинският съвет в Шумен да обсъди искането на съветника от \"Атака\" Добрин Чайлев за създаване на временна комисия, която да проучи турско-арабските имена на местностите в общината и да ги замени с български. \n    \n \t\n", "date": "2018.06.07", "title": "За ДПС преименуването на местности в България било Възродителен процес"}
{"url": "http://www.duma.bg/node/168446", "text": "Дълги години у нас се водеше спор дали трябва да има отделно министерство, което се занимава с проблемите на туризма. За този значим за българската икономика сектор бе създавана ту отделна агенция, ту го пращаха към Министерството на икономиката в девета глуха. При последните няколко правителства, не и без желанието на браншовите организации, бе обособено отделно министерство. След серията от скандали, в което то бе замесено обаче, възниква въпросът, струваше ли си всичко това, още повече с такъв министър. \nЩом дойде летният сезон, вицепремиерът Валери Симеонов и министър Николина Ангелкова се хващат за гушите, главно около проблемите на \"Слънчев бряг\", който отдавна е станал символ на мутренския туризъм у нас. Симеонов и вчера прояви активност, като сезира прокуратурата за незаконно строителство на 11 обекта на плажа в \"Слънчев бряг\". Ще иска и проверка на законността на схемата за преместваемите обекти на плажа, подписана от Ангелкова.   \nДвамата министри имат различни позиции за  законността на обектите. Спорът се разгоря покрай петте най-големите дискотеки, сред които \"Бедрум\", \"Какао бийч\", \"Кубанита\". Според Закона за устройство на черноморското крайбрежие министърът на туризма има право да издава схеми за поставянето на преместваеми съоръжения на плажа. Това е направила Ангелкова. Тя им е дала и удостоверения, че са нощни барове, за да могат да работят през нощта. Това се оказва нарушение на Закона за устройство на територията (ЗУТ), който твърди, че преместваем обект е до 15 кв. м с височина от 3 м, който може да се пренесе от едно място на друго. Петте дискотеки на плажа обаче са с площ от 1300 до 1500 кв. м. Случаи, при които един закон отменя разпоредби на друг, не са рядкост в родното законодателство. Проблемът е, че подписът на един министър праща в канализацията цялото законодателство. Защо тогава ни трябва подобно министерство.   \n    \n \t\n", "date": "2018.06.07", "title": "Закони за канавката"}
{"url": "http://www.duma.bg/node/168440", "text": "Депутатите от БСП Кристина Сидорова и Милко Недялков подадоха сигнал срещу Бойко Борисов за нарушаване на чл. 62 от новия  . \"Лице, заемащо висша публична длъжност, няма право да дава съгласие или да използва служебното си положение за търговска реклама\", пише в разпоредбата. Повод за сигнала е редовната поява на премиера с тениската на футболния \"Витоша Бистрица\", на която е брандирано логото на сайт за спортни залози. \nСидорова и Недялков очакват новият антикорупционен орган да се произнесе по казуса. \n\"Не е ли нарушение премиерът да се появява с рекламна тениска, стимулираща хазартните прояви? Той е министър-председател по всяко време от денонощието\", категорични са от БСП.     \n \t\n", "date": "2018.06.07", "title": "БСП: Борисов незаконно рекламира хазарт  "}
{"url": "http://www.duma.bg/node/168437", "text": "Протести се подготвят в Бобов дол заради планираното съкращаване на още 400 миньори. Във вторник се разбра, че ще бъде закрит и последният рудник за подземен въгледобив в страната \"Бобов дол\". Миналата година затвори и най-големият рудник на Балканите \"Бабино\". Тогава 650 миньори бяха изпратени на борсата. В \"Бобов дол\" ще продължи да работи рудникът за надземен добив \"Христо Ботев\". \nПървото съкращение на миньори е планирано за 16 юли, а окончателно дейността на рудника спира до 31 декември. По преценка на ръководството на мините съкращението може да стане и преди посочената дата при спазване на процедурите по трудовото законодателство и с предварително уведомяване на Инспекцията по труда в Кюстендил. \nОт управата на община Бобов дол категорично са против закриването на обекта, без да бъде предложена алтернатива за работа на миньорите. \"За няколко месеца, няма и година, 700 работници излязоха на улицата. Сега 400 души отново излизат на улицата, а това е свързано с техния бит, с техния живот, с техните кредити, въобще със социалния статус на миньорите\", коментира говорителят на общината Валери Радлев. \n    \n \t\n", "date": "2018.06.07", "title": " Бобов дол се готви за протест срещу съкращаването на още 400 миньори"}
{"url": "http://www.duma.bg/node/168438", "text": "207 български дела са минали през Европейския съд за правата на човека през 2017 г. Това сочат данните от Отдела за изпълнение на решенията на ЕСПЧ. През 2016 г. делата са били 290, а 94 от тях са били прецеденти. \nВчера правителството прие петия обобщен годишен доклад по изпълнението на решенията на Европейския съд по правата на човека по дела срещу България. Предстои докладът да бъде представен в Народното събрание. \nБългария е на 15 място в списъка на държави с най-много висящи дела пред съда с 623 жалби. Най-много са те в Румъния - 9900, Русия - 7750, Турция - 7500, и Украйна - 7100. Данните сочат, че съществува тенденция броят на висящите жалби срещу България да намалява. \nПриключено е наблюдението по изпълнението на делата от групите \"Китов срещу България\" и \"Джангозов срещу България\", които засягат някои оставащи въпроси по нарушения във връзка с правото на справедлив процес в разумен срок. В тази връзка в доклада са отчетени и промените в Закона за съдебната власт и в НПК. \nПроблемите, по които все още не са взети всички мерки в държавата ни, са свързани с недостатъци на съдебния контрол при експулсиране на чужденци на основание защита на националната сигурност; смърт или телесни повреди, причинени при необоснована или прекомерна употреба на сила от служители на полицията; липсата на достатъчно гаранции в българското законодателство срещу риска от злоупотреби при използването на СРС и други.   \n \t\n", "date": "2018.06.07", "title": "207 български дела минали през ЕСПЧ през миналата година"}
{"url": "http://www.duma.bg/node/168405", "text": "Международният институт по икономика и мир публикува вчера годишния \"Глобален индекс по миролюбие\" (Global Peace Index). Лидер в рейтинга е Исландия. В първата тройка са също така Нова Зеландия и Австрия. България е наредена на 26-о място, съседна Румъния ни изпреварва с две места. От страните в Съвета за сигурност на ООН Великобритания е наредена на 57-а позиция, Франция - на 61-ва, Китай - на 112-а, САЩ - на 121-ва. Авторите на изследването поставят Русия на 154-о място от 163 държави, в които живеят 99,7% от населението на планетата. Последното място заема Сирия, Афганистан е на 162-ро място, пред него е Южен Судан. \nАвторите на изследването оценяват страните по 23 критерия, в това число по количеството вътрешни и външни войни, отношенията със съседни страни, политическата стабилност, процента военни разходи от БВП, вноса и износа на въоръжения, количеството сътрудници на правоохранителните органи, процента затворници на глава от населението.   \n \t\n", "date": "2018.06.07", "title": "26-и сме по миролюбие"}
{"url": "http://www.duma.bg/node/168406", "text": "САЩ притискат европейските си съюзници да подготвят повече батальони на НАТО, кораби и самолети за бой, обявиха официални представители, цитирани от медиите. Искането на Вашингтон цели да се засилят възможностите на НАТО за сдържане на потенциална руска атака. \nВоенният министър Джим Матис ще търси принципно споразумение за новия план в Брюксел утре, където ще се проведе среща на военните министри на страните членки. В плана е заложено изискването НАТО да има 30 батальона, 30 ескадрили и 30 бойни кораба, които да могат да разгърнат до 30 дни при възникване на криза. Батальонът в НАТО варира от 600 до 1000 войници. \nМеждувременно НАТО днес отхвърли желанието на Катар да се присъедини към алианса, защото членство в него могат да имат само САЩ и държави от Европа. Това е в отговор на изразеното от катарската страна желание да влезе в пакта. Според член 10 на Вашингтонското споразумение само страни от Европа и Северна Америка могат да бъдат членки на НАТО, заявиха от алианса.     \n \t\n", "date": "2018.06.07", "title": " САЩ притискат евросъюзниците си"}
{"url": "http://www.duma.bg/node/168407", "text": "Еднополовите двойки имат същите права на пребиваване, каквито имат и другите семейни двойки в ЕС. \nТова постанови Eвропейският съд в Люксембург във връзка с казуса за еднополовата двойка от румънец и американец, която искаше да живее в Румъния, но първоначално това й бе отказано. Съдът постанови, че понятието \"съпруг\" по смисъла на правото за свободното пребиваване на европейците и членовете на техните семейства обхваща и съпрузите от един и същ пол. Това е валидно и за страните членки на ЕС, където еднополовите бракове са забранени. Въпреки че са свободни да разрешават или да не разрешават еднополовите бракове, държавите в ЕС не могат да възпрепятстват свободата на пребиваване на европейски гражданин, като отказват да предоставят право на пребиваване на неговия съпруг от същия пол, който е гражданин на страна извън ЕС, допълва съдът. \nСлучаят бе отнесен в Европейския съд по искане на Върховния съд на Румъния. Нейните власти отказаха на въпросната двойка от румънец и американец да пребивава в страната повече от три месеца, защото в страната не признават еднополовите бракове. Върховният съд на Румъния се обърна към Съда на ЕС за тълкуването на европейското право.  \nЕвропейският съд посочва, че държавите в ЕС са длъжни да признават еднополовите бракове, за да се осигурява право на пребиваване. Това задължение не означава, че държавите, които не признават еднополовите бракове, са длъжни да ги разрешат в националното си законодателство. Въпросното задължение не накърнява националната идентичност, нито застрашава обществения ред в съответната държава, добавя съдът. \nОсвен в Румъния еднополовите бракове не са признати и в България, Латвия, Литва, Словакия и Полша. \n    \n \t\n", "date": "2018.06.07", "title": "ЕС йезуитски налага еднополовите бракове"}
{"url": "http://www.duma.bg/node/168410", "text": "Лидерът на републиканското мнозинство в Сената на САЩ Мич Макконъл, който прави графика за работа на горната камара, отмени лятната почивка на сенаторите. \n\"Във връзка с невижданите препятствия по пътя на утвърждаване на предложенията на президента (за различни длъжности в държавната администрация) от страна на сенаторите демократи, както и заради поставената цел да се приеме проектобюджетът (за следващата година) до края на финансовата година (30 септември в САЩ), е отменено августовското прекъсване. Сенаторите трябва да очакват, че ще продължат да работят през август\", отбеляза Макконъл. \nОще в средата на май Тръмп заяви, че Сенатът не трябва да излиза във ваканция, докато не изпълни изискванията за утвърждаване на кандидатурите му. Според него в горната камара са почти 300 предложения за различни постове в администрацията. Президентът обвини за спънките демократите. Според работния график сенаторите трябваше да са във ваканция от 4 август до 4 септември.   \n \t\n", "date": "2018.06.07", "title": "Без лятна ваканция за американския Сенат "}
{"url": "http://www.duma.bg/node/168439", "text": "Правителството отложи вчера решението да отпусне поредния заем от 20 млн. лв. на БДЖ, за да се разплати с кредиторите, които наложиха запори и обявиха разпродажба на имущество на холдинга. Търси се цялостно решение за БДЖ, обяви Горанов след заседанието на Министерския съвет. То предвижда в рамките на 10 дни да се водят преговори с банките, към които са просрочените задължения в размер на 103 млн. лв. по втория облигационен заем. Ще се търсят варианти за издействане на отстъпка от страна на облигационерите - на част от разноските или част от лихвите, каза министърът.  \nПланът включвал и обвързване на предстоящата концесия на летище София с доставката на нови пътнически влакове за БДЖ. Въпреки плачевните резултати и лошото управление на държавните железници от това ръководство, Горанов обяви, че е готов да подкрепи предложението за търг за доставка на нови влакове при условие, че той и концесията на летището са в един и същи ден. \n\"Имаме още малко време, за да намерим възможно най-доброто решение. Най-лесно е веднага да се разплатим, но търсим оптимизация\", увери финансовият министър. \"Трябва да се знае от всички, които искат да ползват железницата, че общите разходи на пътническите превози са около 250 млн. лв. на година, от които от собствени приходи са около 50 млн. лв., а 200 млн. лв. са от данъците на българските граждани. Чувствителен съм по темата за БДЖ, защото на практика само 20% от разходите на железницата се покриват от това, което се плаща като цена за услуга\", мотивира се министърът. \nДУМА припомня, че управлението на ГЕРБ в железниците доведе до спад както на пътниците, така и на товарите на компанията. Преди седмица банковите сметки на БДЖ \"Пътнически превози\" бяха запорирани по искане на няколко кредитори. Тогава БСП настоя премиерът и правителството спешно да намерят решение за спасяване на компанията. Във вторник частен съдебен изпълнител обяви за продан половината от централата на БДЖ в центъра на София, която е паметник на културата, при първоначална тръжна цена от 7,5 млн. лв. Малко след това Московски съобщи, че кабинетът ще отпусне в сряда допълнителен заем за дружеството от 20 млн. лв., за да се удовлетворят кредиторите и да не се стига до продажба на култовата сграда. \n Така както сме тръгнали, след 7-8 години няма да имаме български железници. Това заяви в тв интервю бившият директор на БДЖ Християн Кръстев в коментар за поредната тежка криза в БДЖ. \nНикой в България не пожела да направи единна транспортна схема, никъде в Европа и в света няма държава, в която да не се съгласуват видовете транспорт, които обслужват гражданите й, негодува бившият шеф на компанията. Той даде за пример Швейцария и Германия, където се пътува основно с влак и по магистралите няма да се видят автобуси с пътници, както е у нас.`Автобусен транспорт в другите държави се ползва само ако до дадена дестинация няма железопътен. \n\"В БДЖ не се правят инвестиции с оправданието, че се плащат кредити и лихви. Реално не се извършват и никакви ремонти, защото обявените обществени поръчки се обжалват и в следващия момент биват прекратени. Липсват вагони, липсват локомотиви, липсва нова техника\", описа ситуацията Кръстев. По повод запорираните сметки на холдинга той припомни, че по заемите няма плащания още от 2010 г. От две години нямало плащания и към кредиторите, които по негови изчисления са 300-330 млн. лв. \"Те няма как да не се ядосат, няма как да не тръгнат да си търсят парите. В крайна сметка тези кредитори са немски и швейцарски банки и в голямата си част са държавни\", каза Кръстев.   \n \t\n", "date": "2018.06.07", "title": "Отложиха с 10 дни обещания заем на БДЖ от 20 млн. лв.  "}
{"url": "http://www.duma.bg/node/168426", "text": "Спад в резултатите по български език и литература на националното външно оценяване след 7-и клас тази година отбелязаха вчера от МОН. Данните сочат, че учениците са изкарали двойно по-малко отлични оценки. Докато през миналата 3304 от тях са получили точки за над 5,50, тази година бройката им е едва 1559. Максимален резултат от двата модула на изпита са постигнали 3 деца при 6 миналата година. В същото време се увеличават и учениците без нито една точка - при 105 миналата година на 151 - през тази. При слабите оценки също има ръст - от 7761 през 2017 г. на 8166 през настоящата.  \nВ същото време от МОН отбелязаха по-добри постижения по математика. И за двата модула от миниматурата се отчита ръст от 2 процента на средния брой точки. Слабите оценки са близо 800 по-малко от миналата година, отличните са почти двойно повече. В същото време обаче има срив при максималния резултат от 100 точки от двата модула. Докато през 2017 г. 251 деца са получили пълни шестици, сега техният брой е едва 68. \nОт образователното ведомство обаче се похвалиха, че и при двата предмета са повече средните и добрите оценки. По традиция най-добре са се справили седмокласниците в София, Смолян, Варна, Бургас, а най-зле - в Сливен, Ловеч, Монтана.  \nЕкспертите от МОН отбелязаха, че по български език учениците ще трябва да наблягат повече върху умението да се разсъждава, да се структурират логически издържани и оформени твърдения. На децата им липсва точен и ясен изказ, не разпознават съставното сказуемо в изречение, не могат да съвместяват глаголни времена. За математиката бе отчетено, че за първи път геометрична задача е с най-голяма успеваемост.  \nОт следващата година изпитът след 7-и клас ще има нов формат заради новите учебни програми. На него ще се оценяват всички знания от прогимназиалния курс. Обсъжда се по литература да се включат произведения само от български автори, изучавани в 5-и, 6-и и 7-и клас. Възможно е да се включи задача за създаване на характеристика на литературен герой от изучаван текст. Във втори модул новото може да е сбит преразказ на неизучаван текст.  \n \nТази година четвъртокласниците са изкарали най-високи резултати в сравнение с последните три години по всички четири предмета на националното външно оценяване. Ръстът е в средните оценки по математика, български език и литература, човек и природа и човек и общество. Най-много деца са се затруднили с правописа на гласна в неударена сричка, а най-малко - в правописа на думи с \"я\". Геометричните задачи пък са с най-ниска постижимост. По другите два предмета учениците са показали, че имат добри знания за велики личности и държавното устройство, но се справят по-трудно с въпроси по география, които изискват пространствена ориентация. Най-много са се затруднили на въпроса коя е столицата на България по времето на Асеневци.    \n \t\n", "date": "2018.06.07", "title": " Срив в отличните оценки по български след 7 кл.  "}
{"url": "http://www.duma.bg/node/168403", "text": "И така, търговската война започна. И колко глупава е тя. \nМоята редовна коментарна статия ще е за здравеопазването, но аз почувствах, че трябва да си кажа мнението за тази идиотщина, при това не само в туитър. \nОфициалното и правно обяснение на митата върху стоманата и алуминия е националната сигурност.  \nТова е очевидно измамна аргументация  поради факта, че основните преки жертви са демократични съюзници. Но Тръмп и компания, както може да се предположи, най-спокойно ни казват лъжи за икономическата политика, тъй както правят това за всичко. Те ще възприемат митата като съвсем честна игра, ако тази политика осигури работни места, с които Тръмп ще може да се похвали. Ще стане ли това? \nТочно тук обстоятелството, че съм професионален икономист, ми причинява малко затруднения. Верният отговор за влиянието на търговската политика за създаването и закриването на работни места, без значение за колко добра или лоша е смятана тя, всъщност е нула. \nЗащо? Управлението за федерален резерв (УФР) на САЩ сега постепенно повишава лихвените проценти, защото приема, че в страната повече или по-малко има пълна заетост. Дори митата да водеха до икономически растеж, тогава УФР просто щеше да увеличава лихвите по-бързо, което на свой ред би изтласквало работни места в други сектори: строителството би пострадало от покачващите се лихвени проценти, доларът би поскъпнал, правейки американската промишленост по-малко конкурентоспособна, и т. н. Така че цялата ми професионална подготовка ме кара да отхвърлям въпроса за работните места като неоснователен. \nМисля обаче, че това е случай, при който макроикономиката, макар да смятам, че е права, възпрепятства полезните дебати. Искаме да знаем дали търговската война на Тръмп ще създаде или закрие работни места при една константна парична политика, макар да знаем, че тя няма да е постоянна величина. И отговорът, почти със сигурност е, че търговската война всъщност  ще бъде убиец, а не създател на работни места.  По две причини. Първо, Тръмп налага мита на междинни стоки - такива, които се използват за производството на други продукти, някои от които трябва да се конкурират на световните пазари. Най-явно, разходите по производството на автомобилите и други трайни промишлени изделия ще се увеличат, което ще намали техните продажби; и каквото и да бъде повишението на заетостта в производството на метали, то ще бъде неутрализирано от загубите на работни места в секторите надолу по веригата. \nПростата сметка показва, че е крайно вероятно дори този пряк ефект да се отрази отрицателно на заетостта. \nВторо, други страни ще предприемат ответни мерки срещу американския износ, което ще струва работни места във всички сектори - от мотоциклетите до надениците. \nВ някои отношения тази ситуация ми напомня за митата върху стоманата, наложени от президента Джордж Буш-младши. Те се дължаха отчасти на арогантност: администрацията на Буш възприемаше Америка като неоспоримата суперсила в света, каквито и бяхме във военен план; тя обаче не разбра, че ние съвсем не бяхме също толкова доминиращи в икономиката и търговията, и имахме много за губене от един търговски конфликт. Администрацията на Буш набързо получи урок от гневния Европейския съюз и отстъпи. \nВ случая с Тръмп мисля, че е налице различен вид илюзия: той си въобразява, че понеже имаме търговски дефицит с редица страни, нямаме кой знае какво да губим, и останалата част от света ще се подчини скоро на волята му.  \nТой обаче греши, поне по четири причини. Първо, въпреки че изнасяме по-малко, отколкото внасяме, ние все пак имаме голям износ; едни ответни търговски мерки ще навредят на много американски работници (и особено на фермерите), доста от които гласуваха за Тръмп, и сега ще се почувстват предадени. \nВторо, съвременната търговия е сложна - страните не просто продават крайни продукти една на друга, а става въпрос за комплексни вериги на стойност, които търговската война на Тръмп ще наруши. Много американци ще се окажат губещи, дори да не са пряко заети в производството на износни стоки. \nТрето, ако ескалира по-нататък, търговската война ще повиши потребителските цени. В момент, когато Тръмп отчаяно се опитва да убеди обикновените семейства, че са спечелили нещо от неговите данъчни намаления, няма да е необходимо кой знае какво, за да бъдат заличени тези печалби, колкото и малки да са те. \nИ накрая - и мисля, че е наистина важно - ние си имаме работа с реални страни, предимно демокрации. Реалните страни имат реална политика; те имат гордост; и избирателите в тях наистина не харесват Тръмп. Това означава, че дори техните лидери да искат да направят отстъпки,  избирателите вероятно няма да го позволят. Нека разгледаме случая с Канада - малка, кротка страна, която може да пострада тежко от една търговска война с гигантския си съсед. Възможно е да си помислите, че това ще направи канадците много по-податливи на сплашване от Европейския съюз, който е също толкова икономическа суперсила, колкото и ние. Само че дори правителството на канадския премиер Джъстин Трюдо да бе склонно да отстъпи (досега канадските лидери, като министъра на външните работи Кристия Фрийланд, звучат по-гневно от когато и да било), те ще се изправят пред мощна ответна реакция на канадските гласоподаватели на всичко, което би изглеждало като капитулация пред подлия кавгаджия отсреща. \nТака че това е изпадане в един изключително глупав икономически конфликт. При това ситуацията в тази търговска война по всяка вероятност няма да се развие непременно в полза на Тръмп.   \n \t\n", "date": "2018.06.07", "title": "О, колко глупава търговска война  "}
{"url": "http://www.duma.bg/node/168421", "text": "От следващата година 40% вместо 30% от местата в детските градини в София ще бъдат за деца по социален критерий. Така предимство се дава за малчугани от многодетни семейства, втори деца, сираци, осиновени, близнаци и деца в риск. Останалите 60 на сто от свободните места ще останат за всички хлапета, които кандидатстват на общо основание. Поредните промени в правилата за прием на деца в детските градини и в предучилищните групи в училищата са подготвени от Столичната община. Намалява се административната тежест на родителите при представянето на необходимите документи за записване, като много от тях ще се търсят служебно от ръководствата на забавачките. Освен това децата на 3 и 4 години, които посещават почасово групите, ще имат право да останат по цял ден при навършване на 5 години. Отделна квота за деца със СОП и хронични заболявания вече се предвижда и в подготвителните класове в училищата. В тях ще могат да влизат до 3 деца със специални образователни потребности и до 5 - със заболявания като астма например.     \n \t\n", "date": "2018.06.07", "title": "40% от местата в забавачките в София ще са по социален критерий"}
{"url": "http://www.duma.bg/node/168411", "text": "Китайските производители дълго време бяха ограничени в огромните си местни пазари, но това бързо се променя с нарастващия брой на западноевропейски потребители, избиращи относително евтиният, но все пак елегантен китайски апарат. \nКитайските телефони висок клас обикновено са почти наполовина по-евтини от тези, направени в САЩ и Южна Корея, като голяма част от разработчиците се кълнат в качеството на устройствата. Като прибавим и това, че те са елегантни, функционални и здрави, колкото и всички останали модели. \nТе срещат сериозна конкуренция от страна не само на Apple и Samsung, но и от страна на китайския гигант Huawei, като тези три фирми държат близо три четвърти от пазара в Западна Европа. \nНо според статистиката, откритата през 2010 г. компания Xiaomi вече държи четвъртото място на западноевропейските пазари. \n\"Ние влизаме в пазара полека. Вече сме в Испания и Италия и научихме доста и за другите европейски пазари\", казва вицепрезидентът на Xiaomi Сян Уан. \n\"Борим се с предразсъдъците на потребителите, защото те си мислят, че ниската цена означава и ниско качество, а не е така\", споделя Уан.     \n \t\n", "date": "2018.06.07", "title": "  Бум на китайски телефони в Западна Европа"}
{"url": "http://www.duma.bg/node/168409", "text": "Влак помете 45 овце в Германия \nПолицията обяви, че влак е помел стадо овце в Югозападна Германия, убивайки 45 животни. Властите в германския град Констанц на границата с Швейцария поясниха, че няма пострадали хора на пътническия влак, на който е имало четирима пътници и машинист. Не е ясно как стадото овце се е озовало на железопътната линия.  ЕС губи по 60 млрд. евро от фалшиви стоки \nЕвропейските производители ежегодно губят по 60 милиарда евро заради фалшифицирани стоки. \"Меки съдебни присъди и високите доходи от инвестициите стимулират престъпните банди да продължат производството на фалшификати\", се казва в доклад на Европейската служба за интелектуална собственост (EUIPO). Производството на фалшиви стоки става все по-професионално, а асортиментът - все по-голям. Фалшивите стоки влизат в ЕС през Албания, Украйна и Мароко. \nСеверна Корея кани Путин в Пхенян \nСеверна Корея е поканила президента на Русия Владимир Путин да посети Пхенян. Според източник, близък до руския външен министър Сергей Лавров, поканата е отправена по време на посещението на Лавров в КНДР през миналата седмица. По-рано тази седмица беше съобщено, че Путин е поканил лидера на тоталитарната държава Ким Чен-ун да посети Русия и да присъства на икономическия форум във Владивосток през септември. Камион с експлозиви уби 11 души в Китай \nЕдинайсет души загинаха и девет бяха ранени при взривяването на камион, натоварен с експлозиви, край входа на желязна мина в Североизточен Китай. Двайсет и петима се оказаха хванати в капана на мината, след като съоръженията на входа бяха разрушени. По последни данни спасителните екипи работят, възстановили са вентилацията и се очаква миньорите да се върнат на повърхността, след като бъдат поправени и подземните асансьори. 75 жертви и 200 изчезнали в Гватемала \nПотвърдените до момента жертви при изригването на гватемалския вулкан Фуего са 75 души, а броят на изчезналите е почти 200 души. Информацията е на електронната версия на вестник \"Пренса либре\" (Prensa Libre). Според вестника няма шансове да бъдат открити останали живи хора.  \n   \n \t\n", "date": "2018.06.07", "title": "Кратки новини"}
{"url": "http://www.duma.bg/node/168425", "text": "Догодина ще има промени в приема за първи клас, но те ще бъдат \"фини\" и ще се запази принципът за близост, заяви вчера министърът на образованието Красимир Вълчев след заседанието на Министерския съвет. \"Във всички случаи има нужда от прецизиране на районите, като виждаме, че в три столични училища имаме неприети деца от първа група. Това е, защото училищната мрежа е неправомерно разпределена\", каза Вълчев. \nСпоред данни на МОН 70% от децата, кандидатстващи за първи клас в София, са приети в най-близкото училище. Над 90% от децата в Бургас, Варна и Пловдив също са приети по първо желание. \n\"Принципът на близост е важен от гледна точка на удобството и трафика в София\", каза още министър Вълчев. Той добави, че уседналостта е въведена, за да премахнат злоупотребите със смяна на адресите в последния момент. Дали това е дискриминация спрямо тези, които са се нанесли на нов адрес, щяла да се произнесе Комисията по дискриминация.  \n    \n \t\n", "date": "2018.06.07", "title": "Ще има \"фини промени\" в приема на първолаци"}
{"url": "http://www.duma.bg/node/168424", "text": "Три нови специалности ще бъдат открити в НАТФИЗ \"Кръстьо Сарафов\" през учебната 2018-2019 г. Две от тях са бакалавърски - \"Театрална продукция\" и \"Филмов и телевизионен дизайн\", и една магистърска - \"Екранна режисура\". \nГруповите и индивидуалните кандидатстудентски консултации започват в началото на юли и се провеждат до края на август. Документи за кандидатстване по всички специалности ще се подават от 20 до 24 август, а изпитите се провеждат от 1 до 10 септември. \n    \n \t\n", "date": "2018.06.07", "title": " Нови специалности откриват в НАТФИЗ наесен"}
{"url": "http://www.duma.bg/node/168423", "text": "Внасянето на осигурителни вноски за недостигащ стаж при пенсиониране ще се установява служебно, без да е необходимо представянето на съответните платежни документи от гражданите. Това предвиждат промени в Наредбата за пенсиите и осигурителния стаж, съобщи правителствената информационна служба. \nНеобходимите данни ще се вземат от информационната система на Националния осигурителен институт. По този начин се намалява административната тежест за гражданите, като същевременно ще се предотвратят възможностите за злоупотреби. Предвидени са и разпоредби, с които се преустановява възможността банките да правят удръжки от недължими или неправилно преведени суми за пенсии за погасяване на задължения на пенсионерите към тях. \nС приетите промени разпоредбите на наредбата се привеждат в съответствие с измененията в Кодекса за социално осигуряване, които са в сила от 1 януари 2018 г.   \n \t\n", "date": "2018.06.07", "title": " Проверяват служебно вноските за недостигащ стаж за пенсия"}
{"url": "http://www.duma.bg/node/168412", "text": "Руският концерн \"Газпром\" и австрийската OMV подписаха договор за доставка на газ до 2040 г. след преговорите между руския президент Владимир Путин и австрийския канцлер Себастиан Курц. Формално договорът е подписан от ръководителите на двете компании Алексей Милер и Райнер Зеле. \nПреди това Русия и Австрия отбелязаха 50-тата годишнина от началото на доставките на газ. През 1968 г. Австрия става първата страна от Западна Европа, която започва да внася газ от СССР. \nСлед преговорите с Владимир Путин президентът на Австрия Александър Ван дер Белен заяви, че mfkege течният природен газ от САЩ е два до три пъти по-скъп от този от Русия, за Европа няма смисъл да сменя доставчиците. \n\"Русия е много важен пазар за Австрия\", каза още Ван дер Белен. Той обсъди с Путин създаване на допълнителни платформи за диалог на гражданските общества в двете държави. \nПутин е уверен в добрите перспективи за развитие на икономическите отношения между Русия и Австрия. \"Благодарение на сътрудничеството със Съветския съюз, а след това и с Русия, Австрия се превърна в общоевропейски енергиен център\", смята руският лидер и е убеден, че перспективите за развитие на отношенията са не само в енергийния сектор, но и в машиностроенето, дървообработването, транспорта и логистиката. \"Двете страни имат план, който включва около 20 области на сътрудничество\", заяви държавният глава. \nПо отношение на санкциите Австрия ще действа заедно с ЕС, заяви австрийският президент. \n\"Австрия след месец ще стане председател на Съвета на ЕС. Ние живеем във време на повишено напрежение. Австрия обеща да допринесе за намаляване на напрежението, но трябва да кажа, че по въпроса за санкциите Австрия ще се придържа към линията на ЕС\", заяви Ван дер Белен. \nСпоред руския президент санкциите са вредни за всички страни, затова всички се интересуват от тяхното премахване, включително Русия. \nВ интервю за държавната Китайска медийна група, публикувано преди предстоящата визита на Путин в Китай, той каза, че сегашните санкции срещу Русия нито я изненадват, нито я плашат, предава БТА. \nПодобни ограничения \"постепенно ще бъдат отменени\", заяви Путин и добави: \"И ние ще нормализираме отношенията си с всички наши партньори, включително със САЩ, както и с онези, които се подчиняват на Америка и ни налагат санкции\". \nВ същото време Русия предложи на ЕС да предприемат съвместни мерки за защита на руския и европейския бизнес във връзка с въвеждането от САЩ на митата върху металите. Това заяви на пресконференция в Брюксел постоянния представител на Русия в ЕС Владимир Чижов. \n\"Обърнахме се към ЕС с готовност и желание да обединим усилията си в разработване на мерки за защитата на руския и европейския бизнес с оглед на враждебната политика на САЩ. Надяваме се, че ще получим положителен отговор\", каза той.   \n \t\n", "date": "2018.06.07", "title": "Виена: Европа няма нужда от газ на САЩ "}
{"url": "http://www.duma.bg/node/168387", "text": "Последният ден на месец май ще се запомни с впечатляващо музикално събитие, което се осъществи на сцената на Софийския музикален театър. То беше сътворено от тридесетина възпитаници на Вокалния факултет на Националната музикална академия \"Проф. Панчо Владигеров\" и с участието на няколко солисти, хора и оркестъра на Музикалния театър. \"Главният виновник\" за успеха на Световната премиера на мюзикъла \"Малкият принц\" беше една млада, 28-годишна, и явно надарена музикално личност, с афинитет към музикално-сценичния жанр - композиторката Емелина Горчева. И, разбира се, останалият постановъчен екип начело с либретистката Йоанна Мирчева, диригента проф. д-р Ивайло Кринчев, режисьорката доц. д-р Виолета Горчева, хореографите д-р Радослав Радев и Румен Григоров, сценаристите и костюмиерите Чавдар Чомаков и Михаела Занева. \nВъпреки \"студентския си статус\" всички участници певци показаха не само отлична вокална школовка, но и професионално убедително сценично поведение. Те достойно защитиха репутацията на българската музикално-образователна система и конкретно на българската вокална школа, която се ползва с популярност по света наравно с италианската, руската, немската и френската певческа школа. \nРецензираното събитие не е инцидентно в близо 100-годишната Музикална академия. То представлява продължение на една положителна практика - понастоящем налагана като \"новост\" в българската образователна система - за многогодишно сътрудничество между нея и Сливенската опера, което нееднократно е доказвало своята взаимноизгодна целесъобразност. \nПо време на целия спектакъл от сцената струеше позитивна енергия, която се излъчваше от артистичната всеотдайност и ентусиазъм на младите артисти. Наблюдавайки искреността на техните сценични действия, през цялото време си мислех, че този спектакъл трябваше да бъде включен в културната програма на българското председателство на Европейския съвет. Той нагледно щеше да даде възможност на европейските политически лидери непосредствено да се убедят в истинската музикална надареност, притежавана от младите българи, които и понастоящем създават богатството на българската култура. Уви, това можеше да се случи, ако някой далновиден български ръководител поемеше \"риска\" да го предложи, а не да се върви по утъпкания път на шаблона... \nЗа първи път чувах и виждах артистичните изяви на младите певци - дори не зная техните имена - и поради това не съм в състояние да правя по-комплексни оценки за техните постижения. Но спокойно мога да споделя, че всичките са много добре подготвени за резултатна професионална дейност, която им дава възможност \"да полетят\" към световните сцени. Главният извод от тази констатация е, че българската държава трябва да им създаде адекватни условия за продължаване на тяхното артистично развитие у нас, тъй като изпълнението на тази важна национална задача е възможно само от надарени индивиди и от съответните обществени условия!   \n \t\n", "date": "2018.06.07", "title": " Благодаря ви, млади български музиканти!"}
{"url": "http://www.duma.bg/node/168388", "text": "Ежегодният годишен концерт на балетните класове при НУМСИ \"Проф. П. Владигеров\" в Бургас тази година бе посветен на великия хореограф Мариус Петипа. Постиженията и уменията, които са постигнали учениците през учебната година, бяха представени на сцената на Държавната опера в Бургас пред родителите, учителите и гражданите.  \nВ 57-годишната история на училището балетните класове са едва от 15 години. Основна предпоставка за създаването им беше възходът на бургаската балетна трупа към операта и политиката на Министерството на културата. Успешният екип от преподаватели по тази специалност издигна нивото на обучение и утвърди присъствието на дисциплината в програмите на училището. Отличията от национални и международни конкурси не закъсняха, а в момента те трудно се побират по паметните витрини на училището.  \nКонцертът, състоял се на 27 май тази година, беше палитра, в която танцуваха от най-малките - първокласници, през всичките класове, до абитуриентите - випуск 2018. С академичен прочит, технически детайлизиран, художествено наситени персонажи и ярко сценично присъствие учениците очароваха публиката и бяха подкрепяни с бурни аплодисменти. Представени бяха сола и вариации из шедьоврите на балетното изкуство от всички жанрове. Не бяха малко и ансамбловите изпълнения, с които подрастващите балетисти участват в постановките на балета при бургаската опера. Изискванията на времето поставят условията, при които стремежът към дуално обучение е важна предпоставка за мотивацията и прилежността на учащите. Облечени в прекрасни костюми, с подходящ декор и осветление, тези деца наистина са прекрачили столетието и са с взор към бъдещето. \nИзключително впечатление с изпълненията на едни от най-трудните вариации и техните героини от класическото балетно наследие: Одета и Одилия от \"Лебедово езеро\", Коломбина от \"Арлекинада\", Лиза от \"Зле опазеното момиче\"... оставиха Иванина, Полина и Натали Иванови, Христиана  Въжарова, Събина Костова... Тяхната дарба и трудът на педагозите им Недко Георгиев, Добрина Бахова, Владимир Грудев и Деляна Бахматова са заявка за щастлив и успешен път в изкуството.                                                                                                                                             Не бих могла да изброя всички талантливи деца, нито техните призове от конкурсите, но бих искала да изкажа дълбок респект и адмирации към педагозите им - към тяхната безкрайна любов и всеотдайна работа, с която трасират пътя им и ги подкрепят във всичките им изпитания. Успешен път в новия ХХт век!   \n \t\n", "date": "2018.06.07", "title": "Ученици и преподаватели творят шедьоври в Бургас  "}
{"url": "http://www.duma.bg/node/168408", "text": "На среща в Люксембург вътрешните министри и министрите на миграцията на страните членки на ЕС се противопоставиха на новия компромисен план на България за разрешаване на различията между западните и източните държави относно реформите в областта на имиграцията преди срещата на върха в Брюксел на 28 и 29 юни. \nАФП се е сдобила с документи, в които е изложен компромисният план на България. София призовава за \"облекчаване на тежестта на фронтовата линия\" - предимно по южната граница на ЕС, и \"обуздаване на вторичното движение\" на бежанци, които са пристигнали в държава членка на ЕС и се придвижват към друга. \nИзточноевропейски държави посочват като приоритет спиране на вторичното движение. \nБългарското предложение също така призовава за задължително разселване на бежанци, но само като крайна мярка, което се отхвърля от Италия и Гърция. \nБудапеща пък е твърдо против задължително разселване на мигранти. \nСпоред предложението фронтовите държави ще са изправени пред увеличена \"отговорност\" да регистрират новопристигналите. \n\"Вярвам, че новият ревизиран Дъблин, който ние предлагаме, ще гарантира, че ако утре настъпи нова кризисна ситуация, ще е ясно кой какво и кога трябва да го направи. Изградили сме цялостен механизъм, който предвижда ясни стъпки и добре разпределени отговорности\", заяви в Люксембург българският вътрешен министър Валентин Радев. \nЕвропейските му колеги обаче не се съгласиха с него. \n\"Настоящото състояние на преговорите е неприемливо\", каза Щефан Майер, високопоставен представител на германското вътрешно министерство, при пристигането си на разговорите. \"Ние не сме готови да приемем плана\", подчерта той. Майер добави, че Италия и източноевропейските държави също критикуват част от плана. \nМинистърът по имиграционните въпроси на Швеция Хелен Фрицон заяви, че шансовете за компромис са още по-малки след победата на популистите в Италия и Словения. \"По-тежък климат, по-тежък политически климат в Европа днес\", изтъкна министърът. \nНовото италианско правителство отхвърли предложените реформи. \"Италия и Сицилия не могат да бъдат бежанският лагер на Европа\", обяви новият вътрешен министър на Италия Матео Салвини. Според него реформите обричат Италия и другите средиземноморски държави да продължават да поемат тежестта от безпрецедентната мигрантска криза. \nМинистрите така и не успяха да постигнат съгласие по българските предложения. Димитрис Аврамопулос, еврокомисарят по миграцията, от своя страна омаловажи важността да се постигне договореност преди крайния срок 30 юни. \"Ако трябва да го удължим с няколко седмици, не е краят на света\", каза той пред репортери. \nДържавите членки на ЕС признаха, че ще трябва да изминат дълъг път, преди да прекъснат двугодишната безизходица при реформирането на системата за предоставяне на убежище преди изтичащия този месец краен срок на фона на \"по-тежкия политически климат\" след победата на популистите в Италия, информира АФП.   \n \t\n", "date": "2018.06.07", "title": "ЕС отхвърли българския план за мигрантите"}
{"url": "http://www.duma.bg/node/168383", "text": "Виртуозната цигуларка Мила Георгиева се завръща в родината, за да гостува на Софийската филхармония с Концерта за цигулка и оркестър в ми минор на Менделсон. Събитието е днес, 7 юни, в зала \"България\". Популярното произведение на Менделсон е един от най-често изпълняваните концерти за цигулка на всички времена. Директорът на Софийската филхармония, диригентът Найден Тодоров избира за негова солистка детето чудо Мила Георгиева. Безкрайно талантлива, Мила започва да учи цигулка на 4 години, на 9 прави дует с Минчо Минчев, а на 14-годишна възраст е носителка на десетки призове от различни краища на света. Професионалният й път я отвежда в Лондон, където гради кариерата си и създава семейство. \nВтората част от вечерта е отделена за представяне на едни от най-красивите български гласове във вълнуващото произведение на Дженкинс \"Меса за мир\". Карл Дженкинс е обявен за номер 1 в списъка с десетимата най-изпълнявани композитори от нашето време. Той създава месата \"Въоръженият човек\" по поръчка на музея \"Royal Armories\" по повод празненствата за посрещане на новото хилядолетие. Носителката на приза \"Музикант на годината\" сопраното Мария Цветкова, мецосопраното Олга Михайлова-Динова, тенорът Ивайло Михайлов и басът Пламен Кумпиков са солистите в месата на Дженкинс. Участва и НФХ \"Светослав Обретенов\" с диригент Славил Димитров.   \n \t\n", "date": "2018.06.07", "title": "Мила Георгиева свири Менделсон със Софийската филхармония"}
