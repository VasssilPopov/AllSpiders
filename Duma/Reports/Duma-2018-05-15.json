{"url": "http://www.duma.bg/node/166755", "text": "Младият изпълнител Лоренцо подготвя нова песен, която ще носи името \"Парти мишената\", а официалната й премиера е планирана за лятото. \nСлед около месец ще можете да гледате видеото на парчето. То ще е в нов стил, не е като предишните ми песни, издаде синът на Софи Маринова в интервю за предаването \"Зад кулисите\" по Фен ТВ. В разговора Лоренцо разкри и любопитни подробности за себе си, като отбеляза, че още на 3-4 години е имал афинитет към музиката. \"Беше някак забавно - едва говорех, но вече можех да пея\", през смях разказа певецът. \nЗапитан какво е да имаш такава популярна майка, той не скри, че усещането му харесва, обаче не обича показността. \"Чувството е невероятно, но никога не съм бил надменен. Не парадирам с името на майка ми или с моето. Не ми харесва този начин на живот\", каза още Лоренцо. И допълни: \"Бих направил дует с Тони Стораро, той е Бог! Има просто неземен глас. Възхищавам му се.\" \nИзпълнителят на \"Instagram\" изказа признания към своята майка, заяви, че има най-добрия пример за подражание и се надява да постигне нейните успехи. \n\"Пожелавам си това, което се е случило на майка ми, да се случи и на мен\", завърши младият певец.   \n \t\n", "date": "2018.05.15", "title": " Лоренцо подготвя \"Парти мишената\""}
{"url": "http://www.duma.bg/node/166756", "text": "40-годишен мъж от Сидни неочаквано спечели по над милион австралийски долара два пъти за седмица от лотарията. \"Казах си, че това е прекалено хубаво, за да е истина\", коментира късметлията щастливото събитие. Той грабна 1 020 487 австралийски долара (770 000 американски долара) в понеделник миналата седмица и след това късметът отново е бил на негова страна, донасяйки му печалба от 1 457 834 австралийски долара в събота. \n\"Шансовете да спечелите два пъти за толкова кратък период не би трябвало да съществуват. Иска ми се да можех да дам някои съвети за това как да спечелите от лотарията, но не мога!\", разкри още господинът. На въпроса какво ще направи със спечелените пари, той уточни: \"Няма да постъпя глупаво с тях. Ще инвестирам в недвижими имоти в Сидни, ще си купя нова кола и ще отида на почивка в Хонолулу.\" \nОрганизаторите на лотарията не можаха да преценят вероятността за спечелване два пъти седмично, но изчислиха, че шансовете за спечелване веднъж са едно на 1,845 млн. \n\"Имали сме хора, които са печелили два пъти в живота си, но не и два пъти седмично. Това е необичайно и уникално\", заяви Мат Харт - говорителят на Националната лотария. Най-големият победител от нея досега е мъж от Виктория, който през януари се е събудил с 55 млн. австралийски долара по-богат.     \n \t\n", "date": "2018.05.15", "title": "Мъж спечели по милион два пъти за седмица"}
{"url": "http://www.duma.bg/node/166778", "text": "Търговците не могат да изискват от клиентите си да пазят опаковките на битови уреди и стоки за обзавеждане на дома, за да запазят правото си на рекламация при възникване на някакъв проблем с покупката, каза вчера председателят на Комисията за защита на потребителите (КЗП) Димитър Маргаритов пред Канал 3. Според него подобна претенция е незаконна и комисията се е произнасяла по казуса във връзка със сигнали на граждани или по нейни кампании. \nПотребителят има само грижата да предяви рекламация пред търговеца за дефектната стока, за да е ясно, че тя подлежи на ремонт. \"Никъде не е казано - нито в закон, нито пък в общите условия може да бъде държано сметка за запазване на опаковка\", коментира той. Представете си в една къща или апартамент, ако трябва да пазите опаковките на всички стоки за бита или за дома, то трябва да имате още поне две стаи, добави той.  \nМаргаритов каза, че при предявяване на рекламация в рамките на първите шест месеца потребителят няма задължение да доказва, че възникналият дефект не е причинен от него, той се счита за производствен. Ако търговецът има подобни претенции, той трябва да докаже, че клиентът му е въздействал нерегламентирано върху стоката.     \n \t\n", "date": "2018.05.15", "title": "Потребителите не трябва да носят опаковките на техника при рекламация"}
{"url": "http://www.duma.bg/node/166781", "text": "Правителството явно има намерение да пришпори проекта \"Белене\", като до дни поиска от парламента строителството на централата да бъде извадено от фризера и предложи варианти за използването на вече платеното и доставено оборудване. Иначе готовност до края на годината да обявим процедура за стратегически инвеститор, обяви министърът на енергетиката Теменужка Петкова вчера. Това стана в Сочи, където тя участва в десетото издание на международното изложение \"Атомекспо\". \nТам тя е поканила за участие в бъдещия търг за \"Белене\" френската компания \"Фраматом\", в която в началото на 2018 г. \"Арева\" отдели ядрения си бизнес. Президентът й Бернар Фонтана обявил, че компанията му проявява интерес и следи развитието на проекта.  \nВ края на миналата седмица Китайската държавна ядрена корпорация CNNC обяви за пореден път готовността си да участват в търг за ядрения проект. Петкова отново потвърди, че стремежът на правителството е да реализира по възможно най-добрия начин активите по проекта. В него вече са вложени 3 млрд. лв.,  платено е и е доставено оборудване, проектът е нотифициран от Европейската комисия, а площадката е лицензирана.  \n  По думите й сред разглежданите варианти във възложения й от парламента доклад е и изграждане на АЕЦ \"Белене\" по финансовия модел на унгарската АЕЦ \"Пакш 2\", за която Русия отпуска по-голямата част от финансирането с одобрението на Брюксел. Заемът след това ще се връща от дейността на централата. В този модел обаче имало параметри, които се разминават с българската визия да няма държавна гаранция и договори за изкупуване на тока. \n Китайците планират експанзия за износ на електроенергия към страните от ЕС и затова проявяват интерес към АЕЦ \"Белене\", обяви председателят на Българския енергиен форум Иван Хиновски пред БТВ. Те ще използват техни реактори, които са доста по-евтини от руските. Очаквам те да изкупят нашето оборудване, но ще построят тук 2 или 4 реактора по тяхна технология, коментира още той. \nСпоред Хиновски за пръв път в ядрената енергетика на България се появява инвеститор, с когото никой не е правил уговорки, не е стъпвал на нашия пазар, няма връзки с никой от нашите политици. Това ще бъде предизвикателство и очаквам скандали, прогнозира председателят на Българския енергиен форум. \nМеждувременно в Сочи генералният директор на Световната ядрена асоциация Агнета Ризинг заяви, че до 2050 г. 25% от произвежданата електроенергия трябва да бъде от атомни централи, ако желаем да постигнем целите за намаляване на вредните емисии. Ризинг посочи, че за 5 години от 2014 до 2019 г. ще бъдат въведени в експлоатация 55 нови реактора и 55 гигавата електроенергия ще бъдат включени към мрежата. Това означава общо увеличаване на ядрената генерация към общото производство на електроенергия с 15%, заяви тя.  Около 8 евроцента е прогнозната цена към момента на киловатчас електроенергия след евентуалното построяване на АЕЦ \"Белене\". Това каза председателят на Комисията за енергийно и водно регулиране /КЕВР/ Иван Иванов на среща на председателите на комисиите по енергетика на националните парламенти в НДК. Той уточни, че тази цена е два пъти повече, отколкото електроенергията, която се произвежда от възобновяеми енергийни източници в САЩ. Както е известно, Иван Иванов е член на ДСБ, партия, която не подкрепя проекта \"Белене\".  \nИванов допълни, че инвестициите в производството на ток от ядрените централи са много по-малко от инвестициите, които се правят в производството на електроенергия от възобновяеми източници. По думите му капацитетът на ядрените централи е намалял със 17 гигавата инсталирани мощности. Според него тази тенденция се дължи на същественото намаление на цените на технологиите за производство на енергия от възобновяеми източници.     \n \t\n", "date": "2018.05.15", "title": "Властта се забърза за АЕЦ \"Белене\"  "}
{"url": "http://www.duma.bg/node/166779", "text": "Още това лято по българските плажове да започне разделното събиране на отпадъците и особено на пластмаса с цел да се предотврати замърсяването на морето, а от следващия летен сезон това да е задължително. По тази тема разговаряме с концесионерите на плажовете и организациите за оползотворяване на отпадъците от опаковки, обяви екоминистърът Нено Димов, който заедно с вицепремиера Валери Симеонов и министъра на туризма Николина Ангелкова участва във Варна в среща с кметове на морски общини и представители на туристическия бранш. Обсъждана бе подготовката за летния сезон, засилването на контрола и мерки за ограничаване на замърсяването и оползотворяване на отпадъците от пластмаса по плажовете, съобщиха от пресцентъра на Министерството на околната среда и водите. \nПоисках концесионерите и организациите да поставят информационни табели за събиране на отпадъците разделно и да има места, на които да може да се изхвърля пластмасата\", каза министър Димов след срещата. \nВсяка година в Световния океан се изхвърлят по 13 млн. тона пластмасови отпадъци. Над 80% от тях се генерират от сушата и един от основните източници на замърсяването са плажовете и крайморските заведения.  Проблемът е международен и макар вече да се търсят решения на ниво ЕС, всеки човек може да е част от решението, смята Нено Димов. \n    \n \t\n", "date": "2018.05.15", "title": " Разделното събиране на отпадъци на плажа става задължително "}
{"url": "http://www.duma.bg/node/166777", "text": "Изоставени с години кораби спъват работата на пристанищата, заяви пред в. \"Черно море\" к.д.п. Богдан Богданов, председател на Българската морска камара (БМК). Трупат се и загуби, защото заетите кейове не могат да се използват за други дейности. Сега след арест с години са изоставени например корабите \"Анатолий Колесов\" и \"Део Джоланти\", които стоят повече от 5 години във варненски кораборемонтен завод, защото собствениците не са платили за ремонта им. Други два кораба -  \"Амсел\" и \"Тамор\", също са арестувани и не се знае колко време ще останат. В Бургас също в момента има арестувани два кораба. Често арестуваните кораби остават с екипаж под критичния минимум, а понякога и без екипаж. Това крие сериозни рискове. \nБогданов обмисля изход от проблема, като прави аналог с изваждането на потънало имущество в морето. Той предлага, когато корабът е изоставен, да има разумен срок, в който собственикът да обяви своите намерения. Ако не направи това, идеята е корабът да бъде продаден и така да се покрият финансовите претенции към него. \nБМК е готова да предложи изменение в Кодекса за търговско корабоплаване,  допълни нейният председател. Камарата е обсъдила с представители на Апелативен съд - Варна проблемите при опитите да бъдат арестувани кораби за неплатени задължения. Постигнато е решение за бърза процедура за достъп на съдиите до базата данни на ДП \"Пристанищна инфраструктура\".      \n \t\n", "date": "2018.05.15", "title": "Изоставени с години кораби пречат на пристанищата"}
{"url": "http://www.duma.bg/node/166780", "text": "България е на 20-о място в Европейския съюз (ЕС) по дял на инвестициите от БВП, показват данни на \"Евростат\" за 2017 година. През миналата година вложенията на частния и публичния сектор в страната са достигнали 19,2% при 18,6% през 2016 г., 21% през 2015 г. и малко над 21 на сто за всяка от годините между 2012 и 2014-та. От 2002 г. насам най-висок е бил този дял през 2008 г. - 33%. \nОбщите инвестиции (публични и частни) в ЕС през 2017 година са достигнали почти 3,1 трлн. евро. Строителството има заслуги за почти половината от тези инвестиции, 31% е делът на секторите машини и оборудване плюс оръжейни системи (31%), следвани от продуктите, обект на интелектуална собственост, с 19%. Последната категория показва най-бърз ръст като дял от общите капиталови инвестиции. \nОбщите инвестиции са достигнали дял от 20,1% от БВП през 2017 г. при 22,4% десет години по-рано, което е намаление от 2,3%. \nСред страните членки през 2017-та инвестициите възлизат на около четвърт от БВП в Чехия - 25,2%, и Швеция - 24,9%, като това са страните с най-висок дял. На другия край са Гърция - 12,6%, Португалия - 16,2%, Великобритания - 16,9%, Люксембург - 17%, Италия - 17,5%, и Полша - 17,7%.     \n \t\n", "date": "2018.05.15", "title": "На 20-о място сме в ЕС по дял на инвестициите от БВП "}
{"url": "http://www.duma.bg/node/166757", "text": "Момчетата от \"Cool Kid$\" шеговито се наричат “бой банда от нов вид” заради нестандартния си състав. Става дума за музикалния продуцент и елeктронен музикант Борислав Тонев, който учи в Лос Анджелис, където работи с различни хип-хоп артисти от местната сцена и в музикално студио в Холивуд, но решава да се върне в България, за да продължи с кариерата си. Панчо Карамански (DJ Панчо), който губи зрението си като малък и се изправя пред много трудности, но като тинейджър решава твърдо да пребори съдбата си и да покаже на хората, че човек като него може да се реализира успешно. Мечтата му е това да стане и на музикалната сцена и то наистина се случва. Панчо развива умения на диджей и електронен музикант, а по-късно постига успех и с историята си вдъхновява голям брой хора. Създава програма за обучение за незрящи, които искат да се научат да записват, миксират и мастерират музика. DJ Панчо e сред избраните в класацията \"40 до 40\" (2017) на Дарик радио. Вокалът Преслав Бориславов-Пресли, който от малък пее, танцува, свири на пиано и цигулка, изучава моден дизайн в Англия и към момента живее и работи на Острова във финансовия сектор, като пише песни и за други артисти. \nНовата бой банда прави заявка пред българската публика с песента \"Давай\" и видеото към нея. Парчето е микс от електронно и арендби звучене, с нежен, но провокативен текст на Преслав Бориславов-Пресли, а музиката и аранжиментът са на Борислав Тонев, Панчо Карамански и Пресли. Клипът към парчето залага на добре разказана история с неочаквани обрати.  Провокация към зрителите са кадрите от живота на \"лошо момиче\", в чиято роля влиза популярната млада актриса и модел Лина Роскин. Сюжетът проследява греховния й живот, подла изневяра и неочаквана развръзка. Режисьор на видеото е Николай Георгиев-Котич (N.K. Films). \n    \n \t\n", "date": "2018.05.15", "title": "Нов вид бой банда излиза на сцената"}
{"url": "http://www.duma.bg/node/166758", "text": "Рекордните 13 хил. души от България и чужбина се записаха за новия сезон на \"Фермата\" по bTV. Кастингите бяха обявени през декември и само за 4 месеца предизвикаха сериозен интерес сред търсачите на силни усещания. Четвъртото издание на най-гледаното и позитивно риалити тръгва тази есен. Хората напират за участие във формата с надеждата да станат фермер номер едно и да грабнат голямата награда от 100 хил. лв. \n\"Кандидатите, които вече сме одобрили, са толкова многопластови, че ще ни е изключително трудно да подберем финално. Опитваме се да правим интелигентно предаване и искаме да направим такъв подбор, че да дадем баланс в кастинга\", признаха водещите Иван и Андрей. \nТази година сред заявилите участие има кандидати от различни възрастови и социални групи, индивиди с разнообразни професии, спортисти и популярни личности, предприемачи и хора, свързани със селото. Темата за възраждането на българската история и традиции, върху която се фокусира шоуто, накара да се запишат за \"Фермата\" рекорден брой сънародници, живеещи в чужбина. Все повече емигранти припознават най-българското риалити шоу като романтична връзка с родината и начин да заявят любовта си към България пред милиони зрители. \nЧетвъртият сезон на предаването ще има нова тема и ще предложи още по-вълнуващо предизвикателство, което засега авторите на риалитито пазят в тайна.     \n \t\n", "date": "2018.05.15", "title": "13 хил. души напират за участие във \"Фермата\""}
{"url": "http://www.duma.bg/node/166761", "text": "Столичната галерия \"Аросита\" (ул. \"Врабча\" 12Б) представя до 25 май новата самостоятелна изложба на Александър Вълчев \"Тухла по тухла\", в която Тя - \"Тухлата\", е превърната в основен мотив. С помощта на забавни сюжети, облечени в естетична визия, авторът задава основни екзистенциални въпроси: Кои сме ние? Откъде идваме и накъде отиваме? Какво правим, докато сме тук? Уникални ли сме, или сме лесно заменяеми? А дали не сме просто малки частици от пъзел, който някой друг подрежда? Има ли смисъл животът ни? \n    \n \t\n", "date": "2018.05.15", "title": "Изложба на Александър Вълчев в \"Аросита\""}
{"url": "http://www.duma.bg/node/166766", "text": "Държавната опера в Стара Загора ще представи за първи път спектакъла на съвременната опера \"Любов и ревност\" от Албена Врачанска днес, 15 май, от 19 ч. на камерната сцена \"В джоба 234\", информира Сийка Лапачка, пиар на операта. \nПроизведението е написано специално за Старозагорската опера. Режисьор е Елена Стоянова. Сценографията и костюмите са на Кристиан Леков. Диригент е Алекс Сансо от Испания, със специалното участие на Хуан Марти Фраскиер (Испания) - саксофон. Участват солистите Нели Нечева, Камелия Стойчева, Игнат Желев, Елена Баръмова, Петя Петрова, Тереза Бракалова, Биляна Чолакова, Николай Моцов, Димитър Зашев и др., оркестър и хор на Старозагорската опера. Либретото на първата част - \"Любовниците\", е на Светла Георгиева, а на втората - \"Ревност\", на Питър Табит Джоунс. Преводът е на Бисера Виденова. \nТемата, която спектакълът разглежда под заглавието \"Любов и ревност\", е универсална, вечна, съвременна и би могло да се каже валидна за всички епохи. Музиката е много интензивна и драматургично наситена. Ролите - драматургичните образи, са едновременно и достоверни, и нереалистични, художествено въплъщение на идеята за вечната любов. Това не е моята първа опера, но е първата, поставена на сцена в България, споделя Албена Врачанска, която има няколко камерни опери, инструментален театър, както и опера-монодрама \"The Dark\". Работя в този жанр отдавна - от момента, в който пеех в детския хор в \"Бохеми\" (на 10 г.) знаех, че много искам да композирам опери. За жалост през XX в. оперният жанр претърпя дълбока криза. Сега камерната опера се възражда с нова енергия и изглежда в разцвет на европейските сцени. Много съм доволна, че моята творба е една от първите оперни премиери на XXI в. в родината благодарение на далновидното и пионерско (визионерско) мислене на Огнян Драганов и екипа на Старозагорската опера, допълва композиторката.     \n \t\n", "date": "2018.05.15", "title": "\"Любов и ревност\" в Старозагорската опера "}
{"url": "http://www.duma.bg/node/166760", "text": "Романът на Емилия Дворянова \"Мир вам\" (изд. \"Обсидиан\"), който ДУМА представи, ще има среща с читатели днес от 18.30 ч. в книжарница \"Гринуич\" в София, бул. \"Витоша\" 37. Авторката е носителка на наградите \"13 века България\" за романа \"При входа на морето\" (2014) и \"Христо Г. Данов\" за романа \"Земните градини на Богородица\" (2006).     \n \t\n", "date": "2018.05.15", "title": "Емилия Дворянова събира читатели в \"Гринуич\""}
{"url": "http://www.duma.bg/node/166762", "text": "Новият сборник с разкази \"Парчета\" от Николай Николов представя издателство \"Изток-Запад\" на 16 май от 18.30 ч. в театралната зала \"Алма Алтер\" на Софийския университет. Сборникът съдържа тридесет разказа на съвременна тематика, а корицата е дело на талантливата художничка Калия Калъчева.     \n \t\n", "date": "2018.05.15", "title": "Книжовна премиера в \"Алма Алтер\""}
{"url": "http://www.duma.bg/node/166763", "text": "Народно читалище \"Емил Шекерджийски - 1919 г.\" организира преди 24 май - празник на българската просвета и култура и на славянската писменост, среща с проф. Стефан Данаилов с участието на Георги Тошев, сценарист и журналист. Ще бъдат представени документалният филм \"Монолог\" и автобиографичната книга на Стефан Данаилов \"Романът на моя живот\". Датата е 15 май, часът - 18, мястото - зала \"Йерусалим\" на Еврейския културен дом в София, бул. \"Ал. Стамболийски\" 50. Входът е свободен.     \n \t\n", "date": "2018.05.15", "title": "Среща със Стефан Данаилов в Еврейския дом"}
{"url": "http://www.duma.bg/node/166765", "text": "Театър \"София\" отбелязва 10 години от премиерата на \"Ревизор\" от Гогол, режисьор Бойко Богданов. Днес, 15 май, ще бъде 122-рото представление, след него актьорите и творческият екип ще празнуват заедно със своята публика във фоайето на театъра, научи ДУМА от Милена Стратиева от Театър \"София\". \nПрез годините 7 актьори са се сменили, а актрисата Невена Калудова (в ролята на Маря Антоновна, дъщерята на Градоначалника) два пъти е излизала в майчинство. Впечатляващият свят на разноликите герои на Гогол ни кара да се смеем над техните смешни и тъжни характери. Един класически текст, който живее с ритъма на днешния ден, за да нарисува вечното, повтаряемото, смешното и тъжното. \"Ревизор\" е удивително съвременен, подчертават от екипа. Участват Мария Сапунджиева, Невена Калудова, Йорданка Любенова, Милена Живкова, Лилия Маравиля, Сава Пиперов, Калин Врачански, Пламен Манасиев, Росен Белов, Юлиян Рачков, Николай Димитров, Мартин Гяуров и др. \nПървата постановка на пиесата \"Ревизор\" на българска сцена е през 1880 г. в Русе, където се играе на руски език. През годините с нейни реализации свързват творческия си път режисьорите Иван Попов, Н. О. Масалитинов, Хрисан Цанков, Методи Андонов, Слави Шкаров, Стоян Камбарев, Лилия Абаджиева и др. \nЗабележително е, че в момента театралната публика в София може да види постановки по пиесата \"Ревизор\" в още два театъра - в НТ \"Иван Вазов\", с режисьор М. Куркински (премиера 2011) и в Сатирата, режисьорка Нина Димитрова, съвместна продукция с НАТФИЗ (премиера 2017). \n    \n \t\n", "date": "2018.05.15", "title": "10 години \"Ревизор\" на сцената на Театър \"София\""}
{"url": "http://www.duma.bg/node/166764", "text": "Японското мецосопрано Мичико Дате ще сподели сцената с кларнетиста Илиян Илиев и пианистката Марияна Колева днес, 15 май, от 19 ч. в емблематичното пространство на площад \"Съединение\" 1. Организаторите на платформата \"Камерна сцена Пловдив\" избраха зала \"Съединение\" на Регионалния исторически музей, информира Пламен Четелязов, уредник ВО и експерт-дигитализация. \nМичико Дате идва от Токио, а гласът й носи присъщите на Изтока чувствителност и изтънченост. Тя ще прекоси 2 континента и 3 епохи, за да подари на пловдивчани вечер, посветена на малко непознат или позабравен от съвременната българска камерна сцена жанр art songs. Лишен от клишетата на съвременното оперно певческо изкуство, гласът на Мичико резонира светло, истински неподправено и честно, обърнат към дълбочините и мъдростта на аскетичната източна душевност. \n\"Камерна сцена Пловдив\" е част от културния календар на града вече 8 години. Тя се осъществява в партньорство и с подкрепата на Община Пловдив. \n    \n \t\n", "date": "2018.05.15", "title": "Мичико Дате извисява глас на пловдивска сцена "}
{"url": "http://www.duma.bg/node/166759", "text": "Актьори от Болград ще играят на три сцени в страната ни. Самодейното студио от Бесарабия, наречено \"Онгъл\", участва в Международния фестивал на любителските комедийни театри, сатира и пантомима \"Велко Кънев\" в Тополовград. Тази година за първи път в събитието се представят 5 български трупи от чужбина, които ще се изявят заедно с още 12 от страната ни. \nБесарабските актьори ще изнесат своето представление \"Българи от старо време\" по повестта на Любен Каравелов в Тополовград днес, 15 май, от 20 ч. На втората сцена на фестивала в Свиленград ще излязат утре, 16 май. Трупата ще посети родното място на известния поет и писател - Копривщица, а на 19 май ще играе представлението и на сцената на НАТФИЗ в София. \nРъководител на студиото \"Онгъл\", регистрирано съвсем наскоро официално като организация към Градския дом на културата в Болград, е Снежана Касим. Сценарист и режисьор на представлението \"Българи от старо време\" е Ценка Кучева, бивш делегиран преподавател по български език, българска литература и българска история в Болградската гимназия \"Георги С. Раковски\". Музикалното оформление е дело на Красимир Кондов и Димитър Стоев, хореографията - на Петър Димитров и Маргарита Братоева. Актьорите от студиото са на възраст от 10 до над 60 години. Всички са жители на Болград и околните села - педагози, зъболекар, домакиня, служител в Българския център в града, ученици, студенти, пенсионери - хора артистични, обединени от обичта си към театъра, неравнодушни към темата за България и българското. \nИнтересно съвпадение е, че именно през 2018-а се навършват 155 години от първото театрално представление в Болград - през Възраждането, на 8 август 1863 г. в дома на Иван Атанасович се играе комедията на Сава Доброплодни \"Михал\". След Лом и Шумен мястото е от първите възрожденски градове, където се е развивал театърът - един от основните фактори за просвещение на народа.     \n \t\n", "date": "2018.05.15", "title": "Самодейци от Бесарабия играят “Българи от старо време” в 3 наши града"}
{"url": "http://www.duma.bg/node/166735", "text": "Партията \"Независими гърци\", която е коалиционен партньор на гръцкото правителство, а лидерът й Панос Каменос е министър на отбраната, потвърди, че е против име, включващо думата \"Македония\", за разрешаване на спора между двете съседки, съобщи МИА. \nТова заяви говорителката на партията Магдалена Пападопулу пред гръцкото радио \"Реал ФМ\". \"Не можем да приемем име, което да включва термина \"Македония\" или производни думи. Скопие ще трябва да приеме един цялостен договор, който ще включва промяна на конституцията, промяна на личните карти, едно име за всички. За нас ядрото на иредентизма на съседната държава се намира в името, заяви Пападопулу. \n    \n \t\n", "date": "2018.05.15", "title": " \"Независимите гърци\" против \"Македония\""}
{"url": "http://www.duma.bg/node/166736", "text": "Северна Корея никога няма да се откаже напълно от ядрените си оръжия, твърди севернокорейски дезертьор преди срещата на високо равнище между Ким Чен Ун и президента на САЩ Доналд Tръмп на 12 юни в Сингапур. \nНастоящата шумотевица няма да приключи с \"искрено и напълно разоръжаване\", а с \"намаляване на ядрената заплаха от страна на Северна Корея\", казва Тае Йонг Хо, който дезертира от посланическия си пост във Великобритания през август 2016. \n\"В крайна сметка, Северна Корея ще остане \"ядрена сила, опакована като разоръжена държава\", разкри Тае пред новинарската агенция Нюсис. \n    \n \t\n", "date": "2018.05.15", "title": "КНДР няма да се разоръжи напълно"}
{"url": "http://www.duma.bg/node/166737", "text": "Евроскептична крайно дясна партия и антисистемна партия, които се възпротивяват срещу управляващия елит в Италия, са готови да съставят коалиционно правителство в третата най-развита икономическа сила в Еврозоната. \nЛидерите на антимиграционната партия \"Северна Лига\" и \"Движение Пет Звезди\" трябваше да се срещнат с италианския президент Серджо Матарела, за да обсъдят детайлите по правителствена програма, създадена след месеци на тежки преговори. Ако получат одобрение от Матарела, те могат да сформират кабинета до дни. И двете партии обещаха твърди позиции спрямо Брюксел по въпросите за фискалната и мигрантската политика на ЕС,както и за икономическите проблеми на Италия.  \n    \n \t\n", "date": "2018.05.15", "title": " Антисистемните партии в Италия очакват мандат от президента"}
{"url": "http://www.duma.bg/node/166739", "text": "Провалът на иранската ядрена сделка може да върне проблема на ядреното досие на Техеран в \"старото русло\", да подкопае регионалната сигурност и режима на неразпространението. Това заяви пред руски журналисти зам.-директорът на департамента за Централна Азия и Източна Европа на китайското външно министерство Лю Бин. \nМеждувременно Москва потвърди, че не се отказва от иранската ядрена сделка и заедно с Техеран ще се опита да направи всичко възможно да я запази след излизането от нея на САЩ. Това стана ясно след среща на иранския външен министър Зариф с руския му колега Лавров. Сергей Лавров добави, че Москва \"планира контакти\" с другите държави в сделката през следващите дни. \nОт своя страна САЩ започнаха консултации с Япония, насочени към присъединяването на Токио към новите санкции срещу Иран. Официално Токио стои на позицията за запазване споразумението за ядрената програма на Иран.     \n \t\n", "date": "2018.05.15", "title": "Русия не се отказва от иранската сделка"}
{"url": "http://www.duma.bg/node/166741", "text": "Скрипал е бил тайно в Чехия \nБившият руски агент Сергей Скрипал е бил тайно в Прага за срещи с представители на чешките специални служби за \"съдействие по разкриване на руската агентурна мрежа\", съобщи чешкото изданието \"Респект\", цитирано от ТАСС. По същата причина Скрипал се е срещал с хора от спецслужбите на различни страни и предадените от него сведения са били много ценни, поради което отравянето му е било възмездие, смята в. \"Ню Йорк таймс\", цитиран от \"Взгляд\".  \n Стачкуват белгийските пилоти  \nПилотите на авиокомпанията \"Брюксел Еърлайнс\" започнаха двудневна стачка, която доведе до отмяна на 75% от полетите им и засегна над 60 000 пътници. Компанията смята, че пилотите се фокусирали прекалено много върху увеличение на заплатите, а същинският проблем е липсата на баланс между работата и личния живот при пилотите. \n 70 индийци загинаха в буря  \nНай-малко 70 души са убити и над 100 са ранени, след като нова вълна от пясъчни и гръмотевични бури опустоши Индия. Вятър с над 100 км/ч е вилнял в части от Северна, Източна и Южна Индия, изкоренявайки дървета, електрически стълбове и повреждайки къщи. 40 души бяха убити от градушка и гръмотевични бури в индийския щат Утар Прадеш. \n Строеж на ВЕЦ предизвика наводнение \nНай-малко 600 души трябваше да напуснат домовете си в Колумбия по брега на река Каука, която ще захранва най-голямата изграждаща се ВЕЦ в страната \"Итуанго\". Най-вероятната причина за наводнението е запушването на тунел от строящата се централа с мощност 2,4 хиляди мегавата. Тя трябва да заработи тази година.  Камчатски вулкан изхвърли пепел на 3 км височина \nВулканът Каримски на Камчатка изхвърли пепел на височина три километра над морското равнище. Това е най-високият действащ вулкан на Евразия и наскоро изхвърли пепел на 6 км над морското равнище. Той е висок 4750 метра. \n     \n \t\n", "date": "2018.05.15", "title": "Кратки новини"}
{"url": "http://www.duma.bg/node/166740", "text": "Вчера в Индонезия бе извършен пореден, четвърти за два дни, атентат. Експлозията стана до главния офис на полицията в град Сурабая (провинция Източна Ява), съобщи Ройтерс. Пострадали са няколко служители на правоохранителните органи. Началникът на полицията в Индонезия уточни, че при атаката са ранени най-малко 4 полицаи и 6 цивилни.  \nНа кадрите от мястото на трагедията, публикувани в микроблога Джакарта Глоуб в туитър, се вижда как към полицейския участък приближават два мотоциклета, след което единият от тях се взривява. \nПо-късно полицията съобщи, че атентатът е бил извършен от петчленно семейство, в това число осемгодишно дете. Британският в. \"Гардиън\" уточни, че те пристигнали пред полицейския офис на два мотора, след което взривили бомбата. Четирима от възрастните терористи загинали на място, детето е в болница с тежки травми. \n\"Осемгодишното момиче от семейството е оцеляло след нападението и е било отведено в болница, докато майката, бащата и двамата му братя са загинали при взрива\", обяви началникът на националната полиция Тито Карнавиан. \nВ момента на взрива пред полицейския участък е имало няколко души и един автомобил. \nКакто отбелязва РИА \"Новости\", тази експлозия е четвърта в града за два дни. В неделя в Сурабая е била извършена серия от атентати в три църкви, при което са загинали най-малко 17 души, други 45 са били ранени. Това съобщи вчера ръководителят на управлението за връзки с обществеността на полицията в Източна Ява полковник Франс Барунг. По думите му най-голям брой жертви са били регистрирани в църквата, където експлозивът е бил взривен от жена камикадзе. \nПо данни на полицията извършители на атентатите е шестчелнно семейство, сред които имало трима непълнолетни, пише в. \"Джакарта поуст\". Майката, заедно с двете си дъщери на 9 и 12 години, които са носели колани с експлозиви, се взривиха в църква. Бащата се взривил в друга църква, а двамата им синове на 16 и 18 години ударили третата църква. \nСпециалните служби обявиха, че зад взривовете стои групировката \"Джамаа аншарут даулах\", свързана с терористичната организация \"Ислямска държава\" (ИД). \nОт полицията отбелязаха, че семейството е било сред стотиците индонезийци, които са се завърнали от Сирия, където ИД все още се сражават с правителствените сили. Не се предоставят подробности за участието на семейството в сирийския конфликт. \nТези бомбени атентати са най-кръвопролитните в Индонезия от повече от десетилетие, като при тях бяха ранени повече от 40 души. \nСтраната от Югоизточна Азия отдавна страда от ислямски екстремизъм, включително бомбените атентати в Бали през 2002 г., при които загинаха 202 души - повечето чуждестранни туристи - в най-големия терористичен удар в историята на страната. \nИндонезийският президент Джоко Видодо определи редицата нападения като \"страхливи, недостойни и нехуманни\". \"Тази терористична атака, за която като самоубийци са били привлечени деца, е престъпление срещу човечеството и няма връзка с религиозни въпроси\", подчерта Видодо. \"Няма да има компромис в предприемането на мерки за спирането на тероризма\", зарече се държавният глава. \n    \n \t\n", "date": "2018.05.15", "title": "В Индонезия нов вид тероризъм - семеен  "}
{"url": "http://www.duma.bg/node/166738", "text": "В обръщението си пред католическата конференция в Мюнстер германският канцлер Ангела Меркел заяви, че решението на Доналд Тръмп да напусне иранското ядрено споразумение \"подкопава доверието в световния ред\" и смята, че е неправилно да се разваля споразумение, което е било съгласувано и единодушно одобрено от Съвета за сигурност на ООН. Въпреки това, тя добавя, че сътрудничеството между Европа и САЩ остава важно. \nПо-рано Ангела Меркел заяви в Аахен, че \"са отминали времената, когато САЩ просто ни защитаваха\" и предлага ЕС да вземе съдбата си в свои ръце. Заедно с това тя призовава за приятелство с Русия. \nВъв Франция също се увеличават антиамериканските настроения . Министърът на финансите Бруно ле Мер казва пред радиостанция Europe-1: \"Искаме ли да бъдем васали, които да се подчиняват на решенията, приети в САЩ, да се държат за панталоните им\". \n\"Америка фактически влезе в търговска война с Европа. Сега ще се въведат санкции срещу европейските фирми, които продължават да работят с Иран и Русия. Възниква много сериозен конфликт в трансатлантическите отношения, обяснява за \"Взгляд\" директорът на германо-руския форум Александър Рар. \n    \n \t\n", "date": "2018.05.15", "title": "Меркел: САЩ подкопават доверието в международния ред"}
{"url": "http://www.duma.bg/node/166782", "text": "Агенциятa за държавна финансова инспекция (АДФИ) започва проверки за провеждането на обществени поръчки в МВР. Акцията е следствие от сигнал на Антикорупционния фонд (АКФ). Както ДУМА вече писа, фондът алармира за съмнения за корупция по поръчката за доставка на противоударни каски. \nАКФ съобщи вчера, че сигналът им е разгледан от постоянната комисия на АДФИ. Като резултат е решено да има финансова инспекция в дирекция \"Управление на собствеността и социални дейности\" към вътрешното министерство. \nПрипомняме, че на 2 април от АКФ алармираха, че една и съща фирма печели два търга за противоударни каски на МВР, макар да просрочва първата доставка. За едни и същи изделия фирмата дава различен гаранционен срок. Предметът на дейност на компанията е различен от подобна дейност, а се подозира, че са участвали свързани лица в търговете, показва разследване на АКФ.   \n \t\n", "date": "2018.05.15", "title": "АДФИ проверява МВР за противоударните каски"}
{"url": "http://www.duma.bg/node/166784", "text": "Предстои изплащането на още 5 млн. лв. забавени заплати до средата на юли. Това съобщи омбудсманът Мая Манолова на конференция, посветена на възможностите за бързо и безпроблемно изплащане на трудовите възнаграждения на служители, които не са си получили заплатите поради некоректност на работодатели или несъстоятелност на предприятието, към което са работили. До момента са изплатени над 600 хил. лв. заплати от Фонда за гарантирани вземания на работниците и служителите при несъстоятелност на работодателя. \nМанолова заяви, че новото законодателство, прието миналата година, е дало резултат срещу наглите работодатели, които не изплащат заплатите на служителите си. \"Не е затруднен търговският оборот, не сме застрашили работата на Търговския регистър и промените не са козметични. Новото законодателство работи ефективно\", подчерта омбудсманът. Заради мерките над 70 работодатели били платили забавени заплати, за да не бъде образувано производство по несъстоятелност срещу тях.   \n \t\n", "date": "2018.05.15", "title": "До юли плащат още 5 млн. лв. забавени заплати"}
{"url": "http://www.duma.bg/node/166785", "text": "Здравното министерство подаде проектното предложение за мащабния инвестиционен проект за модернизация на системата за спешна медицинска помощ в страната, съобщиха от ведомството на Кирил Ананиев. Както е известно, проектът е по Оперативната програма на МРРБ \"Региони в растеж\", а общият бюджет е над 163 млн. лв. ДУМА припомня, че още кабинетът \"Борисов 1\" се подготвяше за този проект, а парите дойдоха в началото на 2015 г. Подготовката на проектното предложение започна през 2016 г., но в средата на ноември 2017 г. стана ясно, че осъществяването на проекта е в риск, а европарите може да бъдат загубени. Припомняме, че основната цел на проекта е да се подобри достъпът на пациентите до качествена и навременна медицинска помощ при спешни състояния на територията на цялата страна. Както многократно бе оповестявано, че ще се модернизират в съответствие с медицинския стандарт \"Спешна медицина\" всички 237 обекта за спешна помощ, както и 34-те спешни отделения в болници, 27 центъра и 176 филиала към тях. Очаква се и обновяване на автомобилния парк с 400 оборудвани линейки.   \n \t\n", "date": "2018.05.15", "title": " Най-сетне МЗ подаде проект за модернизация на спешната помощ "}
{"url": "http://www.duma.bg/node/166783", "text": "5-годишно дете е било нахапано от куче в двора на детска градина в крумовградското село Пелин. Инцидентът е станал на 11 май следобед. По първоначални данни кучето нахлуло внезапно в двора и въпреки усилията на учителка да го изгони успяло да ухапе по ръката и крака детето. След подаден сигнал в полицията в Крумовград е започнала проверка за неупражнен надзор върху кучето. Задържан е 40-годишен мъж, за когото има данни, че е собственик на кучето. \n    \n \t\n", "date": "2018.05.15", "title": "Куче нахапа дете в двора на детска градина"}
{"url": "http://www.duma.bg/node/166786", "text": "Недоволните лекари и сестри от МБАЛ \"Христо Ботев\" във Враца хвърлиха яйца по зам.-министър Жени Начева, която дойде вчера преди обяд да представи новия директор и да успокои персонала, че болницата няма да бъде затворена. Начева информира, че в рамките на вчерашния ден ще им бъдат преведени заплатите за февруари, до края на май и априлските, и ще останат неразплатени само мартенските. \"Затова ви моля да се върнете по работните си места и да изпълнявате задълженията си нормално\", призова Начева. Тя обеща, че \"до края на юни ще преодолеем забавянето в заплащането на заплатите\".  \nПрисъстващите медици се опитаха да обяснят, че персоналът е недокомплектован, има неработещи телефони, липсват медикаменти. \"В момента има спешен случай и няма къде да го приемем - няма и телефон, по който да се обадим за помощ, човекът лежи на носилка в коридора. Какво да правим с него, обяснете ни\", питаха те. \"Не съм тук, за да се карам с вас\", каза Начева, но провокира присъстващите с въпроса къде са били, когато в продължение на години дълговете на болницата се трупали, защото самата тя не била виновна. \"А къде е било МЗ през това време, след като е получавало отчети за състоянието на всеки 3 месеца? В борда на директорите нали е имало представител на държавата, той е получавал пари - да ги върне сега тези пари!\", реагираха врачанските медици.  \nПерсоналът напуска, затворени са 5 отделения, от седмица не работи и реанимацията, което прави невъзможна дейността на хирурзи, ортопеди, гинеколози. От понеделник без лекар остана и спешното отделение във Враца. \nПо-късно от МЗ съобщиха, че е постигнато съгласие с кредиторите на болницата. За да се изпълнят поетите ангажименти, всички лекари, които в момента са в отпуск, трябва да се върнат на работа, за да може лечебното заведение да възстанови нормалния си 24-часов ритъм на работа.   \n \t\n", "date": "2018.05.15", "title": "Врачански медици замеряха с яйца зам.-министър "}
{"url": "http://www.duma.bg/node/166788", "text": "Днес зам.-председателят на Столичния общински съвет Милка Христова и народният представител от \"БСП за България\" проф. Георги Михайлов ще проведат приемна за граждани.  Те ще бъдат на разположение на софиянци от 15 до 17 часа в постоянната приемна на БСП в София на ул. \"Леге\" №10, етаж 1. \nЖелаещите може да се запишат предварително на телефон 02/987 20 86.   \n \t\n", "date": "2018.05.15", "title": "ПРЕДСТОЯЩО"}
{"url": "http://www.duma.bg/node/166787", "text": "Наетите по трудово и служебно правоотношение към края на март 2018 г. нарастват с 35,2 хил. души спрямо края на миналата година, сочат данните на НСИ. Това означава, че наетите се увеличават с 1,5% и общо достигат 2,31 млн. души. Най-голямо увеличение на наети има в икономическите дейности \"Култура, спорт и развлечения\" (с 4,8%) и \"Създаване и разпространение на информация и творчески продукти; далекосъобщения\" (с 4,5%). За сметка на това са намалели хората, започнали работа в производството и разпределението на електрическа и топлинна енергия, и на газообразни горива. На годишна основа обаче най-голямо е увеличението на наети в преработващата промишленост (с 6,4 хил. души), в хотелиерството и ресторантьорството с 5,2 хил. и в строителството - 4,9 хил. \nПрез първото тримесечие на 2018 г. средната месечна заплата e 1077 лв. и намалява спрямо четвъртото тримесечие на 2017 г. с 1,6%. Най-голям спад е регистриран в сферите на операции с недвижими имоти (с 12,1%) и в образованието (с 11%). С най-високо средномесечно трудово възнаграждение през първите 3 месеца на тази година са наетите в създаване и разпространение на информация и творчески продукти; далекосъобщения - 2584 лв. Най-нископлатени остават заетите в хотелиерството и ресторантьорството със средна заплата 655 лв. \nХарактерно за възнагражденията през последната година е, че заплатите в обществения сектор нарастват средно с 9%, а в частния - с 6,6%. Докато през първото тримесечие на 2017 г. средните заплати в администрацията и в частния сектор са приблизително еднакви (само 2 лв. е разликата в полза на частния сектор), в края на годината заплатата на чиновниците изпреварва тази на работещите в частния сектор с 57 лв., като в началото на 2018 г. разликата намалява до 22 лв. в полза на работещите в държавната и общинските администрации. За годината заплатите в обществения сектор нарастват средно с 9%, а в частния - с 6,6%.   \n \t\n", "date": "2018.05.15", "title": "Наетите се увеличават с 1,5%, а заплатите намаляват с 1,6%"}
{"url": "http://www.duma.bg/node/166789", "text": "Партията на европейските социалисти ще проведе утре подготвителна среща на правителствените ръководители и партийни лидери от своето политическо семейство в София, за да обсъди общите позиции преди официалната среща на върха ЕС-Западните Балкани на 17 май. \nВъв форума, организиран от Сергей Станишев, ще участват Антонио Коста, премиер на Португалия, Джоузеф Мъскат, премиер на Малта, Зоран Заев, министър-председател на Македония, Алексис Ципрас, премиер на Гърция (наблюдател), Корнелия Нинова, председател на БСП, Уго Булмън, член на ЕП, председател на групата на Социалистите и демократите в Европейския парламент, Джакомо Филибек, зам. генерален секретар на ПЕС, и Йонес Полет, зам. генерален секретар на ПЕС. \nПреди срещата с лидерите от европейските социалистически партии Станишев ще се включи в представянето на данни от изследване за неравенствата в страните от Западните Балкани, въздействията им върху демократичното развитие на региона, а оттам и върху процесите на присъединяване към ЕС. Проучването ще бъде представено на организираната от фондация \"Фридрих Еберт\" дискусия на тема \"Равенството има значение - Неравенствата в страните от Западните Балкани - препятствие за присъединяване към Европейския съюз?\".    \n \t\n", "date": "2018.05.15", "title": "Станишев събира елита на европейската левица в София"}
{"url": "http://www.duma.bg/node/166790", "text": "В Специализирания наказателен съд вече е внесен обвинителен акт срещу кмета на община Радомир Пламен Алексиев и заместничката му Любка Димитрова. Припомняме, че още в началото на годината Пернишката окръжна прокуратура реши да привлече двамата като обвиняеми за финансови нарушения в особено големи размери. Постановлението е от 23 януари 2018 г. и касае документни и финансови машинации, свързани с ремонтни дейности на уличната мрежа в общината. \nСпоред държавното обвинение Алексиев и Димитрова са сключили неизгодни за общината договори, от което са настъпили финансови последици за общината. \nНа 10 декември 2015 г. в качеството си на кмет на Радомир Алексиев се е разпоредил с бюджетни средства за 39 835,11 лева в нарушение на чл.51 ал.1, чл.52, чл.55 ал.1 и чл.94 ал.4 от Закона за публичните финанси. Парите са били целева субсидия за капиталови разходи, предназначена за изграждане и основен ремонт на общински пътища. Със сумата трябвало да бъде ремонтирано 5,3 км трасе между Радомир и хижа \"Орлите\" и 2,9 км отсечка от Радомир до Друган. Двете трасета били осеяни с дупки, но парите са заминали за ремонт на улици в самия град. Ремонтът на въпросните две улици обаче погълнал едва 1600 лв. \nСпоред прокуратурата по този начин се е създала и нагласа за недоверие на гражданите към държавата и функциите на финансовите й системи. \nЛюбка Димитрова пък е обвинена, че като зам.-кмет на общината е съставила официален документ с невярно съдържание. Става въпрос за протокол, с който се установява завършването на строителни и монтажни работи, съответно и тяхното заплащане. В протокола били удостоверени неверни обстоятелства - твърди се, че ремонтът на пътя от Радомир до Друган е струвал 20 900 лева, вместо реалните 1064,89 лева. \nПрипомняме, че Пламен Алексиев съвместяваше кметските функции с лидерския пост в ГЕРБ - Радомир. На местните избори през 2015 г. той спечели балотажа срещу издигнатата от инициативен комитет Силвия Мирчева. Това е вторият му мандат като кмет на Радомир.     \n \t\n", "date": "2018.05.15", "title": " Спецсъдът поема делото срещу кмета на Радомир  "}
{"url": "http://www.duma.bg/node/166767", "text": "СВЕТОВЕН ДЕН НА КЛИМАТА. Силната проява на парниковия ефект и свързаното с него глобално затопляне е сред основните проблеми на човечеството в наши дни. Ако темповете на глобалното затопляне са все така интензивни, след 30 години повече от половината хора на Земята ще страдат от недостиг на вода, а 2,5 на сто от населението на планетата ще гладува, сочи доклад на експерти от Програмата на ООН за околната среда. МЕЖДУНАРОДЕН ДЕН НА СЕМЕЙСТВОТО. Чества се от 1994 г. Обявен е от Генералната асамблея на ООН с решение на Общото събрание на организацията от 20 септември 1993 г. Този празничен ден се стреми да привлече общественото внимание към редица проблеми в семейството. ПРАЗНИК НА ПЛЕВЕН. Отбелязва се на тази дата от 2002 г. Дотогава празникът на града се чества на 10 декември - на тази дата през 1877 г. руската армия успява да разгроми и плени армията на Осман паша, с което решава и хода на войната. Жителите на Плевен отбелязват 10 декември като Ден на признателността към освободителите. 1567 - РАЖДА СЕ КЛАУДИО МОНТЕВЕРДИ, ИТАЛИАНСКИ КОМПОЗИТОР (УМИРА 1643 Г.). Творчеството му е преходът между ренесансовата и бароковата музика. Написва най-ранната драматична опера \"Орфей\", известен е като майстор на мадригала. Създател е на оперния оркестър, който първоначално се е състоял от 30 човека. 1925 - ГЕО МИЛЕВ Е АРЕСТУВАН И ОБЯВЕН ЗА \"БЕЗСЛЕДНО ИЗЧЕЗНАЛ\". Ден преди това той е осъден по ЗЗД на една година тъмничен затвор, глоба от 20 000 лв. и лишаване от граждански и политически права за две години заради поемата му \"Септември\". Гео Милев решава да обжалва делото пред Апелационния съд, но на 15 май е извикан за \"малка справка\" от полицията и изчезва безследно. 1928 - ЗА ПРЪВ ПЪТ НА ЕКРАН СЕ ПОЯВЯВА МИКИ МАУС. Американският рисуван герой е създаден от Уолт Дисни и Уб Айуъркс. Първата поява на Мики и Мини, неговата приятелка, във вестник е през 1923 г., а в анимационното филмче \"Plane Crazy\" - пет години по-късно. Човекоподобната мишка постепенно се превръща в един от най-разпознаваемите световни символи. Въпреки че се появява по-рано, \"Уолт Дисни\" смята за негов рожден ден 18 ноември 1928 г., когато е пуснат филмът \"Steamboat Willie\" - първият озвучен анимационен филм на компанията. 1942 - ОСНОВАН Е ИНСТИТУТЪТ ЗА БЪЛГАРСКИ ЕЗИК. Най-старият институт на БАН е създаден като Служба за български речник. От 1949 г. е Институт по български език, а от 2004 г. носи името на проф. Любомир Андрейчин (на снимката). Институтът се занимава с изследване на състоянието, историята и диалектите на българския език.   \n \t\n", "date": "2018.05.15", "title": "Датата"}
{"url": "http://www.duma.bg/node/166768", "text": "На 25 януари 1879 година в свободното княжество е основана Българската народна банка. Година по-късно е приет Закон за правото на рязане на монети и през 1881 г. са пуснати в обращение първите наши стотинки и банкноти. Собствените пари и тяхното управление са сред прерогативите и символите на независимата държава. А тази независимост е изстрадана и платена многократно с реки от кръв и сълзи на нашите прадеди през турското робство.  \nНеотдавна в София пак се заговори за отказа на страната ни от левчето и замяната му с еврото. Основният рефрен с някои предъвкани уговорки гласеше, че нашата стратегическа инициатива е да се задълбочи европейската ни интеграция, а това е невъзможно да се случи без присъединяване към Еврозоната.  \nБезапелационността в изказванията по въпроси, касаещи развитието на държавата, ми се струва неуместна. Но такава е тенденцията по целия свят - тя клони към това, че демокрацията в изконното й проявление като власт на народа или поне като власт, контролирана от народа, изчезва. Постепенно групата на лицата, приемащи важни решения, се свива в кръг от избрани люде, който в някои случаи  \nдейства еднолично и безконтролно  Тези хора само проявяват благосклонност, ако изведнъж решат да уведомят данъкоплатците за взетите от тях решения. Това е тема за друг разговор, мисълта ми сега е, че в икономиката и политиката не може да има развитие, ако не се търсят и сравняват различни възможности. Безалтернативността често води до регрес. \nЗа мен като неспециалист страната може да живее и без евро. Изминалите 137 години с българския лев, са доказателство за нашата способност да се справяме сами. В множество държави, някои от тях даже членки на ЕС, се използват собствени парични единици и икономиките им се развиват нелошо.  \nИ като цяло твърдението, че участието в Еврозоната гарантира сигурност и развитие на икономиката, е спорно. Примери за противоположното лесно се намират редом с нашата граница и по-надалеч. Тук логично възниква и въпросът за състоянието на нашия златен резерв, но той би могъл да се обсъди по-късно. \nДоводите на желаещите да узаконят чуждото управление (в т. ч. на БНБ) в нашата Република България отдавна са се превърнали в клишета. Но дори тези клишета да бяха излети от злато и да лежаха на масата до компютъра, на който пиша този текст, пак щях да помисля дали си струва да ги приема. Има неща по-важни от стокаратовото злато. Особено, ако кюлчетата са илюзорни. Според мен, ако някога еврото бъде въведено в страната, това ще отговаря на интересите на малка група хора, при това не наши новочорбаджии, а от ония другите - важните анонимни клечки, обичащи да си играят не с покупка и продажба на природни изкопаеми и фирми, а на държави. \nГрубо казано, пазарът на ЕС позволява на Германия и Франция да богатеят.  \nНаднационалните банки дърпат конците  на всички, включително и на немските и френските политици и индустриалци. А най-отгоре, на върха на пирамидата, седи силен, но скромен човек с чисти ръце - негови са активите, включващи значителна част от световните богатства. Преди години се говореше за Глобалното село. Е, в него трябва да има и глобален кмет и глобален жандарм, нали така? \nЕвросъюзът като цяло, на нашето, на обикновените хора, ниво, бих оприличил с корито, в което сутрин и вечер се излива ярма, размесена с топла вода, за да се утоляват потребностите на потребителите. Трябва да сме угоени, щастливи и алчни в зададените параметри, за да купуваме все повече и да движим икономиката (наднационалната). Всъщност евронаселението се състои не от човеци, а от статистически единици. Контролирани единици. Такава простичка пасторална картинка се получава.  \nТъй че за интересите на спекулантите, едрите земевладелци и производители (доколкото тях ги има в природата) на мен ми пука точно толкова, колкото аз и моите близки сме важни за тая съмнителна компания. Еврото само по себе си няма нито да създаде нови работни места, нито пък да наложи ред и законност в нашата страна. Затова пък неговото въвеждане би довело до поскъпване на всичко. Така ми подсказва изкривеното черногледо подсъзнание, независимо от обещанията за оценки на риска, анализи и мониторинг. Приказките са като врабчета - отлитат незнайно къде, а ние оставаме очи в очи с цените в магазина. \nХубавото в случая е, че нас не ни искат в Еврозоната. Редовно се споменава за подобни изказванията на представителите на ЕЦБ и други структури. Доводите на приемащата решения страна са също известни и ясни, само че те изчезват в шумотевицата, създавана от нашите пристрастни официални лица и техните храненици. Както казваше моята класна: \"Ти го плюеш, а то мисли, че дъжд вали\". Политиците отдавна не следят за думите си, ала лошото е, че със своя напор те опозоряват страната - поставят ни в ролята на мръсни котета, които стопаните не пускат у дома, а те мяукат и търсят начин да се вмъкнат. Ей, аслани, усмирете се, не пипайте достойнството ни! \nА защо нашенци постъпват така?  Възможно, заради робското мислене. За мнозина чуждото е източник на добро и смисъл, а България е проклето от Бога и хората място. Западът е нещо свято и казаното от тамошния господар се приема като неоспорима истина, която трябва да се следва и изпълнява покорно. Прогледналите слепци се срамуват от българската си кръв и затова се чувстват вечно виновни - озъртат се и се чудят как да предугадят прищевките на своите собственици, да им угодят. За тях държавата съществува само за това да обслужва интересите на глобалния бизнес. Тя дава възможност на човек да получи достъп към подаянията във вид на грантове и да пътува за чужда сметка по света.  \nТези хора са завършили добри училища, някои от тях, вероятно, са даже умни и те искрено вярват в дадения постулат и се стараят с всички сили да го прилагат. Ако не беше така, щяха да въведат ред в родината, да открият нови работни места, да оправят образованието и здравеопазването, децата им щяха да живеят у нас. Само че това е ужасна, еретична мисъл! Как ще развиваш индустрията, та нали може, не дай си Боже, да създадеш конкуренция! И какво ще каже господарят за това?! Не, населението и неговото благосъстояние нямат място в сегашните икономически реалии.  В света се изменя всичко  с изключение на едно - предателството. Който е престъпил веднъж думата си, ще го направи пак, дори за по-сигурно ще забие нож в гърба. Какво имаме днес по трибуните и телевизионните екрани? Партийни функционери - превратаджии, плюли в свое време на принципите и отговорността си. Генерали, забравили клетвата си да защитават отечеството и за нощ преобърнали убежденията си. Директори на предприятия, решили, че е по на сметка да продадат на скрап машините в поверените им предприятия. Криминални елементи. От тази тълпа зомбита, която се самовъзпроизвежда и изяжда всичко, попаднало пред очите й,  може да се очаква само нещо по-лошо  Но как пламенно, убедено те повтарят дотегналите лозунги за еврото и интеграцията! Как по бащински ни наставляват! Някога те или техните бащи са изричали подобни слова с вричания за друга дружба от векове за векове. Както се казваше в една песен: \"Господи, колко истина има в очите на държавните проститутки!\" Добре, че вървим с тях по различни пътища. \nПовече от 1300 години България съществува напук на алчните съседи, далечните цивилизатори и родните предатели. Да, тя е мъничка, свитичка, с приведени от умора рамене... Търпелива и добра, въпреки разлъките и разочарованията. Това е нашата родина. И тя ми харесва.  \nНие се отказахме от много през последните десетилетия, остана ни само условната независимост на държавата. Тази независимост, която е платена с реки от кръв и сълзи. И чийто символ е българският лев.  \n    \n \t\n", "date": "2018.05.15", "title": "За едно пробито еврокорито  "}
{"url": "http://www.duma.bg/node/166770", "text": "С три златни и три сребърни медала се завърнаха българските математици от 35-ата Балканска ученическа олимпиада по математика, която се проведе от 7 до 12 май 2018 г. в Белград, Сърбия. В отборното класиране България за втора поредна година е на първо място, съобщиха от МОН.  \nОлимпиадата е едно от най-престижните регионални състезания по математика за ученици. На 9 май 107 ученици от 17 държави работиха върху тема от 4 задачи, избрана преди това от ръководителите на отборите.   \nЗлатни медали завоюваха Кирил Бангачев, Евгени Кайряков и Борислав Антонов. И тримата са ученици на СМГ \"Паисий Хилендарски\" с преподаватели Румяна Караджова, Илиана Цветкова и Петя Тодорова. Сребърни медали получиха Константин Гаров, Кристиян Василев и Атанас Динев. Константин и Атанас са от ППМГ \"Акад. Н. Обрешков\" - Бургас, с преподаватели Магдалена Янева и Динко Раднев, а Кристиян е от Първа частна математическа гимназия (ПЧМГ) - София, с  преподавател Таня Стоева.  \nРъководители на националния отбор са проф. дмн Петър Бойваленков (ИМИ-БАН), гл. ас. д-р Станислав Харизанов (ИИКТ и ИМИ-БАН) и чл.-кор. Олег Мушкаров (ИМИ-БАН).    \n    \n \t\n", "date": "2018.05.15", "title": "Младите ни математици - пак първи"}
{"url": "http://www.duma.bg/node/166769", "text": "Преди 155 години в Свищов се ражда Алеко Константинов. Бъдещият духовен аристократ на Балканите. Бъдещият публицист, писател, юрист, планинар, демократ... Той е дал името си на Сатиричния театър, на хижата на Витоша, на улици, читалища, училища... \nАлеко е бъдещият безсмъртен български писател, който по погрешка е убит на 34 години - в разцвета на силите си. Днес - пак \"по погрешка\", българи се опитват отново да го разстрелят и да подредят отново на 111-о място по свобода на писателското и публицистичното слово демократа Алеко Константинов. \n Някаква специалистка от средна езикова гимназия и Техническия университет с инженерна диплома, днес в ролята си на заместник-министър на образованието и науката, се опитва да ни внушва, че въобще не става дума за орязване на творбите на Алеко, на повестта \"Бай Ганьо\" и на фейлетоните му като \"Разни хора, разни идеали\". Не ставало дума за това. Така се било преподавало винаги. Никога не бил изучаван \"Бай Ганьо\" цялостно, а само отделни части от произведението са били в програмите на образователната ни система. А учителите можели да преподават всички части, всички глави на своя глава! \n Ами те, учителите, на своя глава могат да включат и други автори, примерно Карл Май, защо не! Защо децата да не знаят кой е Винету - любим герой на първия човек у нас, на Западните Балкани и в Европа дори! Ами че към него френският президент Макрон се обръща с \"мон шери\", а германският канцлер Меркел му казва: \"Браво, скъпи Бойко\", И забележете, самият Ердоган му е гарант за приятелство и нещо като личен изповедник... \n Нали както казва Николай, пардон Георги Марков в дантелена изповед: \"Историята я пише ГЕРБ и Борисов\". Защо да не определят те и произведенията в българската литература, а учителите да се съобразяват с това непременно! Още повече че имат указанията и препоръките на чиновници от Министерството на образованието и науката. \n Драги ученици и учители, не се съобразявайте с правилници и разпоредби на министерството, преподавайте и изучавайте на своя глава всички глави на \"Бай Ганьо\", изучавайте фейлетоните му, защото, ако днес някой се страхува от Алеко Константинов, трябва да знаете, че той ще е жив и след 155 години, а Бай ви Ганя ще го надживее дори!И няма как някакви временни чиновници да го разстрелят по погрешка отново... Не позволявайте!     \n \t\n", "date": "2018.05.15", "title": "Кой се страхува от Алеко Константинов?"}
{"url": "http://www.duma.bg/node/166771", "text": "Регламентиране на защитените специалности по професии и на специалности от професии, по които у нас има недостиг на кадри, предлага проект на МОН за промени в Закона за професионалното образование и обучение, обнародван за обществено обсъждане до 11 юни тази година. Самият закон е приет през 1999 г. и бе \"ремонтиран\" многократно досега. Всъщност проектът уточнява нормативно системата на т. нар. дуално обучение в професионалните училища - термин, с който в ново време министерството замени някогашната задължителна в техникумите ученическа практика в реална работна среда.  Навремето в различна форма тя бе въведена и в общообразователните гимназии, където освен общото обучение учениците получаваха и тапия за професионална квалификация. В началото на 90-те години швейцарците дойдоха в България, за да заимстват системата ни за професионално обучение от времето на социализма, въведоха я в Швейцария и я развиха в нови условия. У нас в същото време националната система за професионално образование бе бързо съсипана - и поради съсипването на заводите, в които се провеждаха ученическите практики. В последните години МОН \"въвежда швейцарския модел на дуалното обучение\" - че го прави и \"експериментално\" (!), като първите нормативни регулации бяха през 2014 г. В множество малки селища напоследък професионални гимназии бяха преобразувани в средни училища с професионални паралелки, които запазват приема след VІІ клас и имат право да провеждат дуално обучение. \nСписък на защитените професии и на специалностите от професии с недостиг на кадри оповести МОН с промените в закона сега. Тези списъци, както и критериите за определянето им се приемат от МС и всяка година до края на октомври се актуализират. Според проекта и отделни специалности от защитени професии също може да бъдат обявявани за защитени. Според проекта дуалното обучение се организира като партньорство, включително чрез договор между един или няколко работодатели и професионално училище, средно училище, профилирана гимназия или духовно училище, които осигуряват професионална подготовка. Приемът на ученици може да бъде заявен от работодател или от директора на училището. Обучението в реална работна среда е за учениците в ХІ и ХІІ клас, които са навършили 16 години. Здравните осигуровки за учениците в дуалното обучение се плащат от държавата.  \nОбучението чрез практика се организира от работодателя чрез наставник - работник или служител в предприятието, който трябва да има професионална квалификация в професията, три години опит в нея и да е преминал през обучение за наставници, за да придобие педагогически и психологически знания за работа с ученици. Обучението на наставници се прави във вузовете, в професионалните училища или в центровете за професионално ориентиране. Финансират обучението самият обучаем, работодателят, може съвместно с училището или с пари от еврофондовете. Въвеждат се също длъжности учител-методик и преподавател-методик в дуалното обучение. Методикът осъществява връзката между работодателя, наставника и училището. \n  В дуално обучение може да участват еднолични търговци и юридически лица по Търговския закон, по Закона за кооперациите или пък сдружения и фондации, както и лице, регистрирано по законодателството на държава от ЕС или на друга държава - страна по Споразумението за Европейското икономическо пространство или на Швейцария. Работодателят не трябва да има неплатени данъци и осигуровки, трябва да има материална база за обучението и работещи, годни за наставници. Министерството на икономиката поддържа база данни за работодателите, които отговарят на изискванията за участие в дуалното обучение. Желаещите работодатели подават заявление да бъдат включени в базата данни. Те може да сключат договор със съответното професионално училище. Работодателите участват в обновлението на списъка на защитените професии и специалности и на специалностите от професии, за които липсват кадри.      \n \t\n", "date": "2018.05.15", "title": "Дават правото и на фондации да правят дуално обучение  "}
{"url": "http://www.duma.bg/node/166796", "text": "Медиците от врачанската МБАЛ \"Христо Ботев\" се вдигнаха на бунт заради забавените с три месеца заплати. Недоволни хвърлиха яйца по зам.-министър Жени Начева, която вчера отиде в болницата да представи новия директор. От МЗ за пореден път обещаха спешно решаване на проблемите на болницата, която има  . Начева пак увери, че болницата няма да затвори, в рамките на вчерашния ден ще им бъдат преведени заплатите за февруари, до края на май и априлските, и ще останат неразплатени само мартенските. \nКризата в болницата се задълбочава, медиците масово напускат, затворени са 5 отделения, от седмица не работи реанимацията, а от вчера без лекар е спешното отделение.     \n \t\n", "date": "2018.05.15", "title": "Врачански медици замериха с яйца зам.-министър  "}
{"url": "http://www.duma.bg/node/166772", "text": "13 май 1981 година, сряда, 17 часа и 17 минути.  \nРим. На площад \"Свети Петър\" проехтяват три изстрела. Папа Йоан Павел II рухва в ръцете на монсиньор Дживиш. Атентаторът, млад мъж в елегантно сиво сако, синя риза и синя вратовръзка, е заловен и отведен в полицейския участък \"Борго\". В \"Сан Дамазо\" (вътрешния двор на Ватикана) папата е прехвърлен в една линейка, която потегля с бясна скорост към болница \"Джемели\".  \nТова е началото на втората световна провокация срещу България. След Лайпцигския процес и преди делото \"Бенгази\". \nНа 13 май 1981 г. бяха извършени два атентата.  \nПървият, срещу папа Йоан Павел тт, е неуспешен. За щастие.  \nВторият, срещу България, е абсолютно успешен. За наше нещастие. \nОръжието в първия атентат е пистолет \"Браунинг\".  \nОръжията във втория са две - политиката и пропагандата.  \nОбектът на първия атентат е един от най-уважаваните духовни водачи. Обектът на втория е България. По-точно - България е удобна жертва. \"Истинският прицел на този заговор са социалистическите държави\", пише тогава италианският в. \"Република\". И още по-точно - изстрелите на 13 май са предвестник на глобални, тектонични събития и замисли, които имат една цел - тотален контрол на Запада над света.    \nИзвършителят на първия атентат е Мехмед Али Агджа, \"сивият вълк\", наричан \"Баамсъз\" (Единакът). \"Сивите вълци\" са десни екстремисти, бесни националисти и хладнокръвни убийци. Те са мутрите на Арпарслан Тюркеш, техният генезис е нацизмът, тяхната идеология е пантюркизмът, тяхната цел - създаване на единна ислямска нация от Балканите (включително България) през Централна Азия до Китай. Случайно да разпознавате неоосманистките мечтания на Ердоган?  \nИзвършителите на втория атентат са цяла армия - архитекти и конструктори на \"българската следа\", усърдни чертожници и реставратори, най-долнопробни лакеи и прислужници. \nВ първия атентат България не участва по никакъв начин. Това предизвиква диво прискърбие сред любителите на \"следата\". \nВъв втория участват българи. С разрушително вдъхновение. След 1989 г. сред тях \"блестят\" партийни лидери, президенти, премиери, техни куриозни съветници и одиозни душеприказчици. Плюс услужливи журналисти, които заради едноминутна слава са готови да погребат държавата, а после да я оплачат професионално. \nНа фалшивия въпрос - Има ли \"българска следа\"? - истинският отговор е \"ДА\". Има. И това са тъкмо тези българи, тези служители на клеветата, които зорко бдят да не би някой да я разобличи и осъди като вулгарен политико-пропаганден полуфабрикат. \nКой замисли, вдъхнови и финансира двойното покушение на площад \"Свети Петър\"? ЦРУ? SISMI? \"Сивите вълци\"? Ватиканът? \"Опус деи\"? Мафията? Всички вкупом? Отговорът на този въпрос е пленник в неизбродим лабиринт от лъжи, манипулации и фалшификации, от политически интриги и финансови интереси.  \nСпоред общоприетото мнение \"българската следа\" изниква през 1982 г., когато в \"Reader's Digest\" със заместник главен редактор Джон (Дими) Паница излиза първата статия на Клеър Стърлинг. Конструирането на \"следата\" започва много по-рано. \n*** \n1978, март. 3 години и 3 месеца преди атентата \nРим. Улица \"Фани\". Алдо Моро, лидер на ХДП, отива към парламента - премиерът Джулио Андреоти ще представи новия кабинет. За първи път в правителство на Италия са включени представители на комунистическата партия. Алдо Моро не стига до парламента - \"Червените бригади\" организират засада и след кървава престрелка го отвличат. На 9 май трупът на Алдо Моро е открит в багажника на кола, паркирана до централата на ХДП. \nКакво общо има България с това политическо убийство? Нищо. Но на SISMI (италианското военно разузнаване) силно му се иска да има. \nВ прокуратурата на Болоня се съхраняват саморъчните показания на полицая Франческо Санапо. Той съобщава, че е бил убеждаван от полковник Джузепе Белмонте \"в случай на нужда\" да свидетелства, че от \"неизвестен източник\" е получил \"паметна бележка\" от 4 страници. Тази \"паметна бележка\" щяла да \"докаже\", че \"Червените бригади\" били обучавани в \"една източноевропейска страна\" как да отвлекат Алдо Моро, че след престрелката на улица \"Фани\" го отвели в \"едно посолство на източна държава\" и го държали там. \"Той (Белмонте - бел. авт.) ми каза българското посолство\", пише Санапо.  \nЗначи българите обучават терористите как да отвлекат Алдо Моро, държат го в българското посолство, убиват го и накрая поради своята безгранична тъпота изпращат \"паметна бележка\" до SISMI. Бездарен филм!   \nТова е първият опит едно гнусно престъпление да бъде прикачено на България. Опитът е неуспешен. Което не означава, че SISMI се отказва от производството на фалшиви \"доказателства\" и \"документи\", включително - по делото за атентата от 13 май. Главните участници са: ген. Мозумечи, ген. Сантовито, полк. Белмонте и гражданинът на САЩ Пациенца (който пък е член на масонската ложа П-2, сътрудник на SISMI и действа заедно с Майкъл Ледийн - журналист и сътрудник на ЦРУ, наричан \"неконсервативния гуру на Вашингтон\"). В SISMI има майстори конструктори на \"следата\" и суфльори на Агджа.   \n***  1979, 2-5 юли. 1 година и 10 месеца преди атентата \nЙерусалим, Jerusalem Hilton Hotel. В присъствието на 400 журналисти институтът \"Джонатан\" (основан от Бенямин Нетаняху) провежда конференция за международния тероризъм. Участват: Хенри Кисинджър, Джордж Буш-баща, Хенри Джексън (сенатор), Брайън Крозиър (журналист, ЦРУ), Клеър Стърлинг, Робърт Мос (главен редактор на \"Икономист\"), Арно де Борчгрейв  (журналист). Последните двама са автори на \"документалния\" роман \"Айсберг\" и \"доказват\", че 5 държави поддържат всички терористични групи в света: СССР, ГДР, Куба, Чехословакия и България.   \nКонференцията завършва с брошура в стил \"Айсберг\": \"Международният тероризъм - съветската връзка\". \n*** 1979, 26 ноември. 1 година и 6 месеца преди атентата \nИстанбул, 12.45 ч., в. \"Миллиет\". По телефона се обажда Агджа и съобщава, че е оставил писмо в пощенската кутия на вестника. \"Миллиет\" публикува писмото: \"Аз непременно ще убия папата. Това е единствената причина за бягството ми от затвора\", пише Агджа.  \nАгджа е избягал от затвора с помощта на \"Сивите вълци\", затворническата охрана и турските тайни служби. А е в затвора, защото на 1 февруари 1979 г. е убил Абди Ипекчи - главен редактор на \"Миллиет\". А е убил Ипекчи, защото най-авторитетният турски журналист е разкрил каналите, по които \"Сивите вълци\" получават оръжие. Ипекчи открива, че \"Сивите вълци\" получават финансова помощ от Александър Пек и Маршън Берг - агенти на ЦРУ, \"цивилни дипломати\". Фаталната  \nгрешка на Ипекчи е, че споделя своите разкрития с Пол Хенци, бивш шеф на ЦРУ в Турция, който се представя за кореспондент на \"Reader's Digest\". Хенци, Стърлинг и Паница ще бъдат главни действащи лица във фабрикуването на \"българската следа\".  \n*** \nДекември 1979 - май 1981. 1 година и 5 месеца преди атентата  \nПрез това време (510 дни) Агджа живее в 10 държави. От тези 510 дни Агджа е в България точно 32 дни - от 30 юли до 31 август 1980 г.  \nПрез останалите 478 дни снове между 3 континента, преминава 9 държавни граници, движи се с фалшиви паспорти, живее в тайни квартири, разполага с огромни суми. Всичко това - с помощта на \"Сивите вълци\" и мафията.  \nАгджа живее в Турция (пътьом извършва още две убийства). Но турска следа няма. \nАгджа живее в Иран. Но иранска следа няма. \nАгджа живее във Франция, в Париж. Но френска следа няма. \nАгджа живее в Западна Германия, в Мюнхен. Но германска следа няма. \nАгджа живее в Швейцария. Там получава своя \"Браунинг\" от \"сивия вълк\" Йомер Багджъ. Но швейцарска следа няма. \nАгджа живее в Австрия, във Виена. Но австрийска следа няма.  \nАгджа живее в Испания. Даже отмаря на Палма де Майорка. Но испанска следа няма. \nАгджа живее в Тунис. Но тунизийска следа няма. \nАгджа живее в Италия. Но италианска следа няма. \nТези следи не са интересни, не вършат работа, не отговарят на целта и замисъла на консилиума \"Джонатан\". Колкото до \"Сивите вълци\" - те си живеят необезпокоявани и недосегаеми в тези страни, в любезно сътрудничество с турското разузнаване и с германското (не ЩАЗИ, колкото и това да възпламенява нечие въображение).  \nМеждувременно през 1981 г. излиза книгата на Клеър Стърлинг \"Терористичната мрежа\" (\"The teror network\"), мощно рекламирана от Майкъл Ледийн - вече съветник на държавния секретар Александър Хейг. Книгата следва указанията на института \"Джонатан\". \n*** \n13 май 1981. Атентатът \nРим, площад \"Св. Петър\", 17.17 ч. Мехмед Али Агджа е арестуван. Следствието продължава само 72 дни. Заключението е, че Агджа няма съучастници, няма връзки с други държави, организации и тайни служби. На 22 юли Агджа е осъден на доживотен затвор. \n*** 19 май 1981. 6 дни след атентата \nТози ден е белязан от два документа.  \nПървият е истински и представлява доклад на ЦРУ: \"Първоначалните разпити на италианските власти не установиха връзка между Агджа и каквато и да е международна терористична група или заговор въпреки непрекъснатите спекулации в медиите в този смисъл\". \nВторият е фалшив и е фабрикуван от SISMI. Според този \"документ\" с гриф \"Строго поверително\" съществувало \"донесение\", че \"според слухове и изтекла информация от средите на чуждестранните журналисти атентатът е бил замислен и организират от ГРУ по указание на маршал Устинов\", заради \"все по-тревожното нарастване на влиянието на \"Солидарност\", поради което \"личностите на папата и на кардинала-примас на Полша се считат за противостоящи и отрицателни за съветски интереси\". И още пише, че \"според добре информирани гласове за съветските дела\" решението за атентата срещу папата било взето \"през ноември 1980 г. на тайно заседание в тесен състав в Букурещ от министрите на отбраната на страните от Варшавския договор\"; че ГРУ организирало бягството на Агджа от затвора, прехвърлило го в Крим, \"вероятно в специални лагери за обучение близо до Симферопол\", където Агджа \"тренирал да стреля по бавно движеща се мишена, поставена в открит джип\". \nПо-късно (през 1985 г.) следствието срещу Мозумечи, Пациенца и Белмонте ще заключи, че тези \"бележки фактически произхождат от един орган на Службата (SISMI)\". \n*** 1981, декември . 6 месеца след доживотната присъда на АгджаОсъденият е навестен от двама представители на италианските тайни служби. Обещават му преразглеждане на присъдата, помилване и освобождаване до 2 години, ако \"сътрудничи на италианското правосъдие\" и ако - внимание! - замеси България в атентата. Италианското правосъдие се сдобива със своя \"суперсвидетел\". Единствен, но супер.   \n*** \n1982, 28 август. 3 месеца преди ареста на Сергей Антонов \nПосолството на САЩ в Рим изпраща телеграма до държавния секретар \"Относно инцидента Агджа и терористичната дейност на Източния блок\":   \n\"т. Организирането на кампания в Италия, за да се привлече вниманието на световното обществено мнение върху участието на България в атентата срещу папа Йоан Павел II, е възможно и обещаващо... Хвърлянето на съмнението върху България, най-верния съюзник на СССР, ще бъде стъпка към дискредитирането на съветските ръководители и следващото обвиняване на Москва като център на международния тероризъм. Така Италия и нейните съюзници ще покажат, че целта на Кремъл е да дестабилизира Западния блок и ще поставят въпроса за стойността на един диалог с русите, какъвто и да е той. \nтт. Ключът към инцидента е създаването на доказателства, установяващи връзките на Агджа с българите. Приятели от SISMI увериха нашите специалисти, че Агджа е готов да сътрудничи\".    \n*** 1982, август. 3 месеца преди ареста на Антонов \nИзлиза статията на Клеър Стърлинг в \"Reader's Digest\" (тираж 18 млн.). Включват се NBC (7,5 млн. зрители), \"New York Times\", \"Wall Street Journal\", \"Christian Science Monitor\" и \"Newsweek\".  \n*** 1982, 25 ноември. Зрелищен арест на Сергей Антонов \nСледствието продължава 2 години и 6 месеца. Процесът започва през май 1985 и завършва през март 1986 г. Всички свидетели на защитата са обявени за ненадеждни. Цялото обвинение се гради върху режисираните и оркестрираните клевети на \"суперсвидетеля\" Агджа, който измисля над 100 различни версии и после се отрича, обявява се за Христос и Мохамед едновременно, прави се на луд и разиграва съда, както си иска. \n*** 1984, 24-26 юни. 11 месеца преди началото на делото \"Антонов\" \nВашингтон, Four Seasons Hotel. Институтът \"Джонатан\" провежда втора конференция за тероризма. Участват познатите нам лица, плюс държавния секретар на САЩ Джордж Шулц, Джийн Къркпатрик, Ицхак Рабин и няколко звезди на агресивната журналистика. Заключенията са все същите - терористите са от Източния блок.   \n*** \n  1984, септември. 9 месеца преди началото на делото \"Антонов\"  \nИзлиза книгата на Клеър Стърлинг \"Времето на убийците\" (\"The Time of the Assassins) - с неограничената финансова помощ на Паница и с \"идейната\" подкрепа на Бжежински и Ричард Хелмс (бивш шеф на ЦРУ). Тезата на Стърлинг е \"кристална\" - атентатът е дело на българските и съветските тайни служби.   \n*** 1985. Документът на Джорджтаунския университет \nДжорджтаунският университет (наричан \"развъдника на Рейгън\") има едно основно занимание през 1982-1985 г. - да доказва \"българската следа\" и \"тероризма\" на Източния блок. В заседанието през 1985 г. участват Бжежински, Ричард Хелмс, Рей Клайн (бивш зам.-шеф на ЦРУ), Майкъл Ледийн, Марвин Калб и Алекс Алексиев. Приет е документ, който повелява всеки терористичен акт в света да бъде приписан на социалистическите страни. Симпозиумът решава: ако България бъде осъдена за участие в атентата срещу папата, тя трябва да бъде обявена за терористична държава с всички последици от това.  \nВ името на тези целомъдрени демократични цели един невинен българин крее 1223 дни в затвора, името на България е покрито с позор, италианските тайни служби и ЦРУ ровят в неговия мозък и съсипват неговата психика.  \n*** 1985 г. Процесът срещу SISMI \nПрез това време ген. Мозумечи, ген. Сантовито, полк. Белмонте и Франческо Пациенца са осъдени на 9 години затвор за създаване на фалшиви документи по делото \"Антонов\". Това няма по никакъв начин да се отрази на процеса срещу Сергей Антонов. Той ще бъде оправдан с йезуитската формулировка \"поради недостиг на доказателства\".  \n*** 1986 г., март. След края на делото \"Антонов\" \nДоклад на ЦРУ: \"Процесът се провали. Процесът повдигна повече въпроси, отколкото отговори. Липсата на достоверност в атентатора нанесе фаталния удар по цялата процедура, на целия процес\". \n\"Унита\": \"Срути се българската следа\", \"Стампа\": \"Българската следа - всички оправдани\", \"Джорно\": \"Изчезна българската следа\", \"Паезе сера\": \"Срути се българската следа - Антонов и другарите му оправдани\", \"Вашингтон поуст\": \"Процесът на века се провали грандиозно\". Някакви извинения? Не. \n\"Никога не съм вярвал в \"българската следа\". Това беше една инсинуация, една несправедливост\", ще каже папа Йоан Павел II. Ще го каже 21 години след атентата и 16 години след грандиозния провал на \"процеса на века\". Едно дълго мълчание. \n\"Не бих се учудил, ако българската ДС е участвала в атентата, комунистическият режим е способен на подобно действие\", каза Желю Желев. Филип Димитров си назначи за съветници Алекс Алексиев и Косьо Мишев, двама от най-вдъхновените радетели на \"българска следа\", а при посещението си в САЩ през 1992 г. поднесе коленопреклонни извинения на Буш-баща \"заради участието на България в атентата\". \nПаница, главният спонсор на Стърлинг, създаде фондация на свое име, раздаваше журналистически награди \"За гражданска смелост\", беше почетен член на БАН и член на УС на НБУ, Петър Стоянов го декорира с орден \"Стара планина\", през 2011 г. българските депутати станаха на крака, за да почетат паметта му...    \nПрез 2006 г. издателство \"МаК\" издаде книгата на Стърлинг \"Времето на убийците\" с възторжен предговор: \"Това е политически трилър от най-висока класа - и още по-въздействащ, защото е истински. Това е книгата за \"българската следа\". Това е истината за участието на комунистическите тайни служби в покушението срещу папа Йоан Павел II\".  \nПрез 2007 г. угасна Сергей Антонов. Сам, изоставен, забравен, безпомощен, безпаметен, безмълвен, безсловесен. Жертва и мъченик на подлата световна игра и на една брутална антибългарска кампания. \nБългария не пожела да се пребори за пълната и недвусмислена реабилитация на Антонов. България не потърси отговорност от италианските власти и тайни служби, от САЩ и ЦРУ за унищожения живот на един български гражданин, за чудовищната спекулация, съсипала името и авторитета на българската държава. България не защити собственото си достойнство. \nОт юридическа гледна точка давностният срок от 20 години изтече през 2006 г. България пропиля най-безотговорно тези 20 години. Преди няколко дни в София беше премиерата на книгата \"Атентатът срещу папата. Истинската история\" на проф. Джузепе Консоло. \"В правото има давност, но за морала, истината и паметта давност няма\", каза проф. Консоло - адвокатът, който спаси живота на Антонов и честта на България. И победи стратезите на Студената война.  \nТака е. За морала, истината и паметта давност няма.          \n \t\n", "date": "2018.05.15", "title": "\"Българската следа\" и нейните архитекти "}
{"url": "http://www.duma.bg/node/166742", "text": "Руският президент Владимир Путин изрази надежда, че при новото правителство на Армения отношенията между Москва и Ереван ще се развиват не по-малко динамично отпреди, предаде ТАСС.  \n\"Искам да ви пожелая успех на поста ръководител на правителството и се надявам, че нашите отношения ще се развиват толкова постъпателно, колкото и досега\", заяви Путин на Пашинян. \nПрезидентът отбеляза, че Русия \"възприема Армения като наш най-близък партньор и съюзник в региона\", и добави, че това се отнася и до икономическото взаимодействие и въпросите на сигурността.  \nПутин изрази също надежда, че \"много добрите резултати\", които показва напоследък икономическото сътрудничество между Русия и Армения, \"не само ще се съхранят, но и ще се умножат\", предаде на свой ред РИА Новости.  \n    \n \t\n", "date": "2018.05.15", "title": "Путин се срещна с Пашинян в Сочи"}
{"url": "http://www.duma.bg/node/166773", "text": "Една година след началото на кабинета \"Борисов 3\" омразата, конфронтацията и разделението в обществото ни са по-силни от всякога. Държавата живее от скандал до скандал, който избухва, разраства се и започва да тлее, захлупен от следващия скандал. А тактиката на Борисов да излиза сух и невредим, като потушава пожари, яко е зациклила. До степен, при която все по-често яви ли се някъде по телевизии или по разни форуми - \"изпушва\" с нечленоразделна самохвалщина, примесена с жупел срещу всички, които го критикуват и не одобряват управлението му. Като последен пристан, който трябва да впечатли публиката и да излъска увяхващия му ореол, напоследък изпъкват показните прегръдки в стил \"мон шери\" на чуждите \"началници\". Щом те са доволни и го хвалят, значи всички трябва да мълчим и да им пригласяме...   \nСрещу тази смокинова паралелна реалност обаче има една съвсем друга - на живия живот. Далавери, скандали, корупция, неработещо правосъдие, здравеопазване, което потъва и започна да убива, образование - вече потънало, узаконена партизанщина, шуробаджанащина, братовчеди, съученици, мутри на всяка крачка - всичко това е част от нашето всекидневие. Сервирано ни не от друг, а от ГЕРБ и неговото правителство. При това не става дума за изолирани случаи, а за стил на цялостното управление.    Примери - бол Започна се със спешната оставка на председателя на парламента Димитър Главчев за запазване на \"европейската репутация\" на властта. Последваха \"Суджукгейт\", \"Кумгейт\", Истанбулската конвенция, сделката за ЧЕЗ и ред още скандали, които възпламениха общественото недоволство. За първи път се видя, че \"правилото\" как Бойко Борисов бил готов да се раздели с всекиго, за да запази имидж и власт, има изключения - след акцията \"Всички обичат Делян Добрев\" депутатът запази постовете си въпреки скандала с роднински назначения в община Хасково. А с мотива \"всеки познава някого\" не стана факт и заявената оставка на енергийния министър Теменужка Петкова заради познанство с официалния купувач на българските активи на ЧЕЗ Гинка Върбакова. Засега скандалът около сделката е най-значимото изпитание за управляващите. \nВ същото време не престават да ни убеждават, че войната е мир, че робството е свобода, че бедността е богатство, че лъжата е истина, че простащината е култура, че невежеството е мъдрост. И на това му викат \"стабилна държава с прозрачно управление\".  \"Суджукгейт\" и \"Кумгейт\" През юли, малко след като кабинетът \"Борисов 3\" дойде на власт, избухна скандал с депутата от ГЕРБ Живко Мартинов. 53-годишният народен представител от Добрич стана клиент на прокуратурата и е разследван за упражняване на натиск над бизнесмен, използвайки името на премиера, за да получи 4 тона суджук. Още тогава се заговори, че случаят е емблематичен за доста общини, като започнаха да изскачат нови и нови примери на феодални владения по места.  \nДа припомним, че главният прокурор Сотир Цацаров поиска имунитета на Мартинов, за да му бъдат повдигнати обвинения, а той сам се отказа от него и подаде оставка от парламента. Тогава Бойко Борисов веднага разпореди Мартинов да бъде отстранен от всички партийни постове, като искаше да демонстрира как ГЕРБ борели корупцията и упражнявали нетърпимост към подобни явления. Добричлията - местен бизнесмен и бивш общински съветник, беше лидер на партията в града. По ирония на съдбата той получи най-много преференции в листата на ГЕРБ на изборите в града. \nПри другия подобен случай цъфна името на емблематична фигура от управляващата партия - Делян Добрев, за който се разбра, че в цяло Хасково, а и в държавни институции има назначения на роднини и приятели на ключови постове. Сигналът бе подаден от червената депутатка Елена Йончева. Стигна се дори до конфузна ситуация, при която Борисов бе направен за посмешище от собствената му партия. Защото, докато той с апломб обясняваше наляво и надясно как оставката на Добрев като депутат била \"морален акт\" и обещаваше всички роднински назначения да бъдат отменени, в парламента подопечните му депутати гласуваха срещу нея и на практика запазиха Добрев като народен представител.   Оградата на границата Покрай споровете с БСП за оградата по българо-турската граница Борисов изрече още една запомняща се реплика. Пред своите на Националното събрание на ГЕРБ в края на ноември той се възмути емоционално: \"Оградата била паднала, ами преди нямаше ограда! Ама прескачали я... Той и Левски ще я прескочи, ако беше жив!\" Последва остра реакция по форуми и социални мрежи, а социалистите излязоха с отворено писмо, в което заявиха: \"Българският министър-председател Бойко Борисов сравни Левски с нелегалните мигранти. Остро осъждаме това изказване и настояваме да се извини на народа ни. Скъпи българи, над всяка партия, над всеки политик стоят святи за България личности. Нека се обединим и не позволяваме на никого да поругава националните ни герои.\" \nЕлена Йончева пък атакува премиера лично: \"Какво има предвид премиерът Борисов, може би сравнява Васил Левски с бежанците, с терористите от ИДИЛ? Може би има предвид, че Левски е терорист, като тези от \"Ислямска държава\"? Смятам, че това е едно нелепо изказване.\" \nБорисов обаче така и не даде обяснения и не се извини. \nИстанбулската конвенция \"Срам ме е, че не успяхме да представим убедително Конвенцията за защита на жените и децата от домашно насилие\", изрече Борисов неотдавна в един от тв монолозите си за последното си едногодишно управление... С което отново показа колко дълбоко чужд е на българските национални интереси. То наистина си е за срам, че се опитаха да ни подхлъзнат в обятията на \"джендърите\", но българите се оказаха по-прозорливи и здравомислещи и май това бе недооценено. Цяла България разбра за какво иде реч в тази конвенция, само Борисов се прави на неразбрал и дори се пъна да я обяснява. Лекари, адвокати, политици, експерти, всеки трезвомислещ българин казва НЕ. Недоволството от този документ стана толкова силно, че буквално изненада властта. А включването на Църквата в скандала шамароса яко \"набожния\" Бащица, който подви опашка и я оттегли за \"по-добри\" времена.   ЧЕЗ и Гинка \"За ЧЕЗ ни издебнаха нарочно, отново да са февруарски събития. Бях в Брюксел, набрах Теменужка дали познава това лице и тя каза, че я познава. И й казах да си подаде оставката. Масирана атака отвсякъде за една сделка между частни компании.\" Това са думи отново на Бойко Борисов, с които от дистанцията на няколко месеца, когато гръмна скандалът, днес той отново показа, че националната сигурност и интересите на 2 милиона български потребители за него не струват пет пари. Обърканост и безхаберие или целенасочено поведение е всичко това? Въпрос на тактика, но с ясната стратегия тази сделка да се случи, както е била предварително замислена. Пренебрегвайки отново всякакви експертизи и разумни доводи.    \nКонфронтация и с президента Отношенията между Борисов и президента Румен Радев не заслужават определението \"битка\", както се опитват да ги окачествят някои медии и наблюдатели. Налице е обяснима ревност към човека с най-висок рейтинг в държавата, като поне засега не се вижда Радев да губи от критиките си към властта, напротив - случва се точно обратното. Докато всички останали, в това число и Борисов, и правителството трупат негативи. Затова Радев се оказва най-голямото предизвикателство пред управляващите и опитите им да го очернят продължават с пълна сила. \nТактиката им и тук е прозрачна. Една от задачите, поставени на Цветан Цветанов, е именно той да води битка, а \"помирителят\" Борисов да казва: \"Успокойте се, деца.\" В края на краищата все повече хора разбират, че той вижда пенсионирането си от другата страна на \"Дондуков\". Ненадминат лидер на крилатите фрази, лидер на показната простотия. Никой не може да се състезава с него и да го измести в лидерството. Той ни е \"убавец с харизма\", бори мафията, бори корупцията, бори БСП, бори президента, бори всичко, за което се сетите... \nА като стана дума за празното дрънкотене и скандалите, нека се запитаме: виждат ли се някакви наистина реални резултати от едногодишното управление на \"Борисов 3\"? Даже и един км магистрала няма направена. И нищо значимо не е построено. Язовири, канали, ВиК мрежи, пречиствателни станции, я кажете поне една да е открита някъде? Лентичка да е срязана по някакъв повод, та даже и без повод? Един самолет и даже един танк не купиха, ни даже кораб или поне малко катерче. Само плочките пред НДК, които вече се изкъртиха. \nИ други скандали бихме могли да посочим. Нима даването на пари на калпак за заплати на полицаи, надзиратели, учители и други гилдии и професионални сфери, които не минават през парламента, не е скандално? Ножицата между политическата клиентела и остатъчното българско население обаче се отваря все повече и потушаването на пожарите става все по-трудно. Това са двете Българии - оная от медийната пропаганда, в която живеят поставените от властта на държавна ясла, и оная България от реалността, в която тънат 6 млн. души... А колко от тях не са виждали накуп тлъстите бонуси, които чиновниците си раздават като премия на всеки празник? Това, което крадат, не са го и сънували. \nПартията ГЕРБ е плъзнала навсякъде, впила се е във всичко и държи стотици хиляди зависими от нея. Как мислите тогава, че тия стотици хиляди ще гласуват на следващите избори? \nЕй така ще мине и тази година сред нежно отглежданите ни химери. И общата умора, обхванала надеждите. Вярно, казват, че надеждата умира последна. Важното е, че \"живеем в демокрация\". Само че май сме в Системата, изграждаща се върху лъжата и колективната правота на индивидуалното невежество.  \"В първите два мандата Борисов посрещаше част от скандалите челно, опитваше се да се бори лично. Сега, когато има скандал, той, общо взето, отсъства... Вижда се, че все по-досадно му е всичко това. Все по-уморен е, все по-малко му се влиза в битки и все по-рядко посещава парламента... Той няма нищо общо с покупко-продажбата на ЧЕЗ, това било някаква сделка, която я правили чужди фирми в чужда държава, той откъде да знае. На 111-о място сме по свобода на словото, той какво може да направи? Журналистите са виновни, собствениците. Когато има проблем, той не е тук. Когато има възможност да се потупа по гърдите, той е първи отпред.\"  \"Забелязва се разнобой, и то не по второстепенни, а по важни въпроси и от вътрешната, и от международната политика. Появиха се отчетливи разноговорене между лидера на управляващото мнозинство и шеф на ПГ на ГЕРБ Цветан Цветанов, както и между ГЕРБ и коалиционните им партньори от \"Обединени патриоти\". Всичко това кара управляващите да са трайно привързани и да базират самооценката си на външни оценки, като пренебрегват и неглижират оценките на българите, които се влошават с всеки изминал ден и скандал.\" \"Първата година на кабинета бе в състояние на перманентен скандал, а Борисов за първи път има истинска непримирима опозиция. За разлика от първия и втория мандат в момента има много силна опозиция в лицето на БСП и се оформя ясен конфронтационен модел между двете сили.\"      \n \t\n", "date": "2018.05.15", "title": " Една година \"Борисов 3\" - от скандал в скандал "}
{"url": "http://www.duma.bg/node/166791", "text": "Общо 59 314 ученици от четвърти клас се явиха вчера на национално външно оценяване по математика. Те трябваше да решат 16 задачи от затворен тип с три възможни отговора, от които само един е верен, и още 3 задачи от отворен тип, на които учениците трябва да отговорят сами. \nЧетвъртокласниците имаха на разположение един учебен час, а съучениците им със специални образователни потребности - два учебни часа. \nТози формат на теста ще се запази и за външните оценявания по \"Човекът и обществото\" и \"Човекът и природата\", които ще се проведат на 16 и 17 май. \nС резултатите от националното външно оценяване по математика може да се кандидатства за обучение в прогимназиален етап в профилираните гимназии с профил \"Математически\" и \"Природни науки\", като тежестта им при балообразуването се определя от конкретното училище.   \n \t\n", "date": "2018.05.15", "title": " Над 59 000 ученици се явиха на външното оценяване по математика"}
{"url": "http://www.duma.bg/node/166792", "text": "Пловдивският съд остави за постоянно в ареста двамата началници от Районната здравноосигурителна каса, които бяха арестувани миналата седмица. Иван Деспотов и Влади Манев са обвинени, че са източили 1,1 млн. лева чрез аптеки фантоми и фалшиви рецепти, твърдят различни източници. \nПрипомняме, на 9 май в Пловдив бяха задържали петима служители на РЗОК в областния град за корупция. По непотвърдена информация става въпрос за получаване на подкуп в размер на 50 хиляди лева. Към момента Деспотов и Манев не обяснили официално за намерените у тях пари. \nВ схемата са замесени собственикът на аптеки Николай Александров и социално слабият Димитър Йотинов, на чието име са регистрирани аптеките фантоми. Двамата са освободени срещу парични гаранции. \nМеждувременно стана ясно, че част от пациентите, на които фиктивно са били изписвани скъпоструващи лекарства, изобщо не са се нуждаели от такива и не са им били поставяни тежки диагнози. \n    \n \t\n", "date": "2018.05.15", "title": "Шефовете на пловдивската здравна каса остават в ареста"}
{"url": "http://www.duma.bg/node/166795", "text": "Запазеният висок относителен дял на върнати дела, образувани за корупционни престъпления, за организирана престъпност и за наркотици, е показател, че не се упражнява достатъчен контрол от страна на наблюдаващия прокурор съобразно изискванията на НПК и не се отстраняват своевременно допуснатите процесуални нарушения в хода на разследването, признава в доклад за дейността си м. г. прокуратурата. \nПрез 2017 г. най-връщаните от съда дела са тези за корупционни престъпления, признават от държавното обвинение. Данните показват, че от внесените общо 4959 прокурорски акта върнатите от съда са 73. 5% от казусите са дела за корупция, което е повече от върнатите дела за всички останали престъпления от Наказателния кодекс, които общо са 4,7%. В сравнение с 2016 г. се констатира запазване на относителния дял и увеличаване на абсолютния брой на върнатите дела - 29,3%, или 58 дела, обобщават от прокуратурата. \nНай-много върнати дела за корупция имат Военно-окръжната прокуратура в София - 33,3% (2 върнати от 6 внесени), Спецпрокуратурата - 15,2% (50 върнати от 328 внесени); СГП и СРП - 11,4% (върнати 76 от 665 внесени). \nКато \"субективни фактори\" за връщането на дела са посочени липсата на добро планиране на разследването, недостатъчна активност на наблюдаващия прокурор по ръководството на разследването и надзора по продължителността и законосъобразността. Отчетена е и пасивност на разследващите, несвоевременно и неритмични следствени дейности. Обективни фактори пък са недостатъчното вещи лица, кадровият проблем на разследващите органи в МВР, недостатъчната им материално-техническа база и бюрократичните спънки. \nДокладът констатира, че се запазва големият брой оправдани по делата за корупция - 21,4%, срещу 14% за 2016 г. Този по-висок дял е последица от увеличаване броя на оправданите лица (78 при 52 за 2016 г.) при запазен брой на осъдените лица с влязъл в сила съдебен акт, обясняват от прокуратурата. Най-много оправдани лица отчитат в СГП - 36 срещу 43 осъдени, в Монтана оправдани са 9, а 5 са осъдени. Осъдените във Варненската окръжна прокуратура са 14, а в Бургаската са 31. \nЕдва 25 са ефективните присъди по обвинения за корупционни престъпления. Най-много са условните наказания - 237. 77 присъди са пробация, със 126 е наложена глоба. \nНай-много условни наказания са отсъдени и при казусите за организирана престъпност - 139. Ефективните присъди там са 112, по 6 са пробациите и глобите. \nДокладът вече е изпратен на ВСС и НС. Ползваната статистика на МВР показва увeличeниe нa peгиcтpиpaнитe пpecтъплeния, но cпaд нa paзкpивaeмocттa. Доминират пpecтъплeнията cpeщy coбcтвeнocттa. Увеличават се икoнoмичecкитe и пpecтъплeниятa cpeщy личнocттa. В доклада си за миналата година от държавното обвинение пpeдлaгaт да се обмисли отпадането на наказателната отговорност за пpoвoкaция към пoдкyп. Сред идеите на Сотир Цацаров и подчинените му е да се потърсят фopми нa имyнитeт cpeщy cвидeтeлcтвaнe зa тeжки пpecтъплeния, както и да бъде yвeличен срокът за изпoлзвaнe нa СРС зa финaнcoви и дaнъчни пpecтъплeния. \nУстойчиво остава настояването на главния прокурор зa цялocтнo ocъвpeмeнявaнe нa Haкaзaтeлиня кoдeкc, гласи позицията на Цацаров. Той предлага депутатите да обсъдят въвеждането на евентуални бонуси за хората, които подават сигнали, че са изнудвани, както и за лица, част от организирана престъпна група, проговорили за групата. Предлага интepнeт и тeлeфoнно следене за кoмпютъpни пpecтъплeния. С цел eфeктивнa биткa cpeщy opгaнизиpaнaтa пpecтъпнocт и кopyпциятa Цацаров иска по-дълго предварително задържане и по-продължителен контрол със СРС.   \n \t\n", "date": "2018.05.15", "title": "Прокуратурата призна вина за провалените корупционни дела  "}
{"url": "http://www.duma.bg/node/166794", "text": "Тринадесет обществени радио- и телевизионни медии от Югоизточна Европа ще участват в среща, организирана от Българското национално радио на 17 май 2018 г. в Правец. У нас ще пристигнат гости от Албания, Босна и Херцеговина, Гърция, Косово, Македония, Румъния, Словения, Сърбия, Турция, Хърватия и Черна Гора. Събитието се реализира и със съдействието на Европейския съюз за радио и телевизия (EBU).  \nАкцент на дебата ще бъде поставен върху ролята и значението на обществените медии предвид интензивните социални и технологични промени. Срещата е и във връзка с един от приоритетите на българското председателство на Съвета на ЕС - Европейската перспектива и свързаност на Западните Балкани, уточняват от БНР. \nБългария ще бъде представена от генералните директори на БНР Александър Велев и на БНТ Константин Каменаров. \nВ срещата ще вземе участие и Ноел Къран, генерален директор на Европейския съюз за радио и телевизия (EBU), най-голямата асоциация на обществените радио- и телевизионни организации в света. Къран идва, за да подкрепи усилията на обществените медии в региона за утвърждаване на демократичните ценности и развитие на сътрудничеството между тях, уточняват от националното радио.     \n \t\n", "date": "2018.05.15", "title": "13 обществени медии идват в Правец по покана на БНР"}
{"url": "http://www.duma.bg/node/166743", "text": "САЩ откриха посолството си в Ерусалим на церемония, в която участва само една трета от поканените страни. \nСамо 33 от 86-те поканени държави изпратиха свои представители. От 28-членния ЕС свои представители на откриването изпратиха само Австрия, Чехия, Унгария и Румъния. Израелският премиер Бенямин Нетаняху заяви, че преместването на посолството на САЩ от Тел Авив в Ерусалим е с особена важност, защото други страни ще последват примера на САЩ. По думите му Гватемала и Парагвай вече местят посолствата си, ще ги последват и други държави. Нетаняху каза още, че решението на Тръмп отразява простата истина, че \"Ерусалим е бил столица на еврейския народ през последните 3000 години, столица на нашата държава в последните 70 и ще остане наша столица завинаги\". \nИзвестно е, че самият Тръмп не присъства на церемонията. \nМеждувременно лидерът на \"Ал Кайда\" Айман ал Зауахири призовава за джихад заради преместването на посолството. Най-малко 12 палестинци бяха убити при протестите им по границата срещу преместването на посолството.      \n \t\n", "date": "2018.05.15", "title": "САЩ откриха посолството в Ерусалим"}
{"url": "http://www.duma.bg/node/166793", "text": "Българската православна църква няма да изпрати архиереи за честванията в Македония за 1000-годишнината от създаването на Охридската архиепископия, реши вчера Светият синод. Решението е по повод писмо на македонския архиепископ Стефан с покана за честванията на 27 май в Охрид. \nИмало е предложение на Пловдивския митрополит Николай в тържествата да се включат Старозагорският митрополит Киприан и български епископ. Сливенският митрополит Йоаникий е поискал този епископ да бъде главният секретар на Светия синод Мелнишкият епископ Герасим. След разисквания и гласуване синодът обаче е отхвърлил това предложение.  \nЗа изпращането на българска църковна делегация на честването са гласували Сливенският митрополит Йоаникий, Великотърновският митрополит Григорий, Плевенският митрополит Игнатий, Пловдивският митрополит Николай и Старозагорският митрополит Киприан. \n    \n \t\n", "date": "2018.05.15", "title": "БПЦ няма да изпрати представител за 1000-годишнината на Охридската архиепископия"}
{"url": "http://www.duma.bg/node/166744", "text": "Надпреварата за това кой ще бъде следващият премиер в Ирак стана доста напрегната, след като по предварителни данни два съюза изпреварват партията на досегашния премиер Хайдер ал-Абади. Това е обрат от разпространената вчера информация, че блокът на премиера е спечелил най-много гласове. Абади е отстъпил във всички провинции с изключение на Ниневия, където главен град е Мосул, отвоюван обратно от терористичната групировка ДАЕШ (\"Ислямска държава\") през миналата година. \nСъюзът на \"Маршируващи към реформа\" на шиитския духовник Моктада Садр и неговите съюзници комунистите водят в шест от 18-те иракски провинции и са втори в други четири. \n\"Съюзът на завоюванията\", оглавяван от Хади ал Амири, е на второ място. Съставен е от бивши бойци от предимно подкрепяни от Иран паравоенни части, които се бориха с групировката \"Ислямска държава,\" и води в четири провинции и е втори в осем други. \nСлед вота в събота, на който не се явиха рекорден брой имащи право на глас, \"Алиансът на победата\" на премиера Хайдер ал-Абади, който е подкрепян от международната общност, изглежда, е спечелил само в една провинция. \nСложната избирателна аритметика на иракската система означава, че окончателният състав на парламента все още далеч не е определен. \nНезависимо от резултата, изглежда, че ще има продължителни пазарлъци между основните политически сили, преди да бъде поставен нов премиер и да бъде сформирано правителство. \nАбади, който дойде на власт, когато ИД нахлу в Ирак през 2014 г., е консенсусна фигура, балансираща между САЩ и Иран. \nЛидерите на другите водещи политически сили често са заемали остри позиции на противопоставяне срещу САЩ. \nСлед обявяването на резултатите привържениците на Моктада ал Садр празнуваха по улиците на Багдад. \nСадр се прочу след падането от Саддам Хюсеин през 2003 г. като лидер на група млади мъже от бедните квартали на иракската столица. \nНяколко високопоставени политици преди вота бяха казали пред репортери на АФП, че предварителните резултати поставят Абади начело в надпреварата и се очертава, че неговата партия ще си осигури 60 от 329-те места в парламента, но сега тези прогнози СА опровергани. \nВ събота в Ирак беше отчетена рекордно ниска избирателна активност, тъй като едва 44,5% от гласоподавателите отидоха пред урните, което е най-нисък процент на участие след свалянето на Саддам Хюсеин, ръководено от САЩ.   \n \t\n", "date": "2018.05.15", "title": "Изненади на изборите в Ирак  "}
