{"url": "http://www.duma.bg/node/164249", "text": "Известният британски диетолог Роб Хобсън заяви, че шоколадът е идеално средство за достигане на дълголетие. Учени смятат, че какаото, което се съдържа в това лакомство, може не само да стабилизира производството на хормона на удоволствието допамин, но и притежава почти същите свойства, каквито имат витамините. \nПо думите на специалистите свързаната с какаото тайна е, че то е източник на минерали и други необходими за организма вещества: магнезий, чието оптимално съдържание допринася за поддържане здравината на костите и за релаксация на мускулите; желязо, влияещо на производството на еритроцити; и цинк, благодарение на който обновяването на клетките в организма се осъществява безпроблемно. \nЕкспертите са категорични, че в какаото се съдържат повече антиоксиданти, отколкото в който и да било друг хранителен продукт. Сред важните свойства на какаото и шоколада е способността да се повиши нивото на фенилетиламините - вещества, използвани като основа за всички невромедиатори. Стабилното ниво на фенилетиламините е пряко свързано с остротата на ума и позволява да се съхранят когнитивните способности и \"младостта\" на главния мозък. \nПолезните свойства на шоколада се оказаха толкова много, че учени препоръчаха всекидневната му употреба.     \n", "date": "2018.04.05", "title": " Обявиха шоколада за извор на дълголетие"}
{"url": "http://www.duma.bg/node/164250", "text": "София хартиен арт фест ще гостува в НДК с две атрактивни експозиции, които може да се разгледат от 12 април (официалното откриване е в 18 ч.) до 18 май. Всяка от тях има свой индивидуален облик, но са обединени от последователното преливане на отделните авторски концепции в едно цяло. \nВодещата изложба \"Минало. Настояще. Бъдеще\", разположена във фоайе \"Запад\", е истинско предизвикателство и ще представи произведения, свързани с българското културно наследство с дълбок духовен прочит. Това е симбиоза от традиции и иновации в съвременното ни изкуство, развиващо се от времето на социализма, прехода, днешния ден и с поглед в бъдещето. Редом до утвърдени имена като Тодор Тодоров, Анна Бояджиева, Снежана Симеонова, Даниела Тодорова, Валентин Балев, Розина Макавеева, Маня Вапцарова и Лаура Димитрова участват и млади творци, които тепърва изгряват. Сред тях са Станислава Анчова, Калоян Георгиев, Мария Ангелова и Станислава Иванова. В проекта е поканен и екип от специалност \"Калиграфия\" в НХА: Елисавета Ангелова, Дана Тилева и Милко Дюлгеров, под ръководството на Кристина Илиева. Всеки от авторите отправя своето лично послание в хартия към Обединена Европа за хармония, толерантност, уникалност и хуманизъм в света, в който живеем. \nВтората експозиция, разположена в Мраморното фоайе, е юбилейното издание на международния конкурс за хартиено изкуство \"Аматерас\". В нея са избрани 67 произведения от 25 държави, сред които може да се видят творби на изявени членове на Световната асоциация за хартиено изкуство (IAPMA). Сред тях са Елиана Анхина, Марсел Бенаму, Присила Робинсън, Нане Уенхамър, Алеяндра Корек, Анджела Барбу, Джозефин Табъртф и др., както и много от наградените автори през годините, отличени и на други форуми: Ацуми Мурата, Норико Амано, Джозефин Кой, Сун Йонг Канг, Цвета Петрова, Лаура Димитрова и Адрияна Бояджиева. Изложбата е пъстра мозайка от идеи, техники, концепции, експерименти, достижения и авангардни решения, което прави конкурса истински парад на хартията. В тазгодишното събитие има и творци, които са представяли свои произведения в едни от най-известните музеи в Германия, Италия, Великобритания, Бразилия, Япония, Корея, Китай, САЩ, Аржентина и др. \nВ последния ден на експозицията - 18 май, международното жури ще обяви наградените автори в присъствието на над 140 артисти от цял свят, участващи в Конгреса на IAPMA в периода 16-20 май в рамките на София хартиен арт фест 2018. \n     \n", "date": "2018.04.05", "title": "Хартиен арт фест с две изложби в НДК "}
{"url": "http://www.duma.bg/node/164269", "text": "Започна ремонтът на още 30 км от пътя Дъбова махала - Монтана, който се финансира от европрограмата \"Региони в растеж\", съобщиха от Агенция \"Пътна инфраструктура\". Инвестицията е за над 15 млн. лв. Финансирането от Европейския съюз - 13,1 млн. лв. с ДДС, националното съфинансиране е 2,3 млн. лв. с ДДС. Третокласният път е основна връзка на селата Студено буче, Доктор Йосифово, Смирненски, Славотин и Дъбова махала с Монтана, Лом и Видин, както и с пристанище Лом. Участъкът е алтернативен маршрут на път I-1 Видин – Монтана. \n    \n", "date": "2018.04.05", "title": "С 15 млн. лв. ремонтират пътя Дъбова махала - Монтана"}
{"url": "http://www.duma.bg/node/164272", "text": "Предвид планираните разширени правомощия на Комисията за енергийно и водно регулиране (КЕВР) за контрол върху увеличаващата се борсова търговия с ток, бизнес организациите предложиха органът вече да не получава бюджетна субсидия, а да се издържа от таксите за лицензиране и налаганите глоби, които надхвърлят значително отпусканите от хазната годишни средства. Това предложиха от Асоциацията на организациите на работодателите в България. \nСамофинансиране на КЕВР по подобие на БНБ и КФН се предлага от различни експерти от сектора. Според работодателите само така регулаторът може да привлече и задържи високо квалифицирани кадри и да изпълнява сериозно ангажиментите си по контролиране на енергийния пазар. Асоциацията дава за пример, че през 2017 г. от такси и санкции КЕВР е внесла 13 млн. лева в бюджета, а е получила около 5 млн. лева субсидия за издръжка. Тя посочва, че при новите отговорности на комисията субсидията няма да е достатъчна да стане силно звено за контрол на свободния електроенергиен пазар, който през 2018 г. ще стигне 70% спрямо 30% регулиран пазар. \nВчера Народното събрание прие промени в Закона за енергетиката на първо четене, свързани с либерализацията на енергийния пазар и даде нови правомощия на КЕВР. 147 производители на електрическа енергия, всеки от тях притежаващ централи с инсталирана мощност от 4 и повече мегавата, ще излязат на свободния пазар. Това предвиждат част от приетите промени. След промените тези производители ще продават произведената от тях електроенергия на свободния пазар през платформите на Българската независима енергийна борса и ще получат премия от Фонд \"Сигурност на енергийната система\". \nДругата приета промяна предвижда разширяване на правомощията на КЕВР, свързани с лицензионната дейност. Новите текстове предвиждат комисията да може да разрешава сделките при покупко-продажба на съществени части от капитала на търговски дружества, които управляват стратегическа за енергийната система инфраструктура. \nПредседателят на комисията по енергетика Делян Добрев каза, че ще бъде сформирана работна група, която да обсъди промените между първо и второ четене. От БСП заявиха, че ще се въздържат при гласуването и ще участват активно с предложения за промени между първо и второ четене. От ДПС се обявиха против предложенията. \nМеждувременно вчера с теглене на жребий започна процедурата за обновяване на членовете КЕВР. От състав \"Енергетика\" своите места напускат Александър Йорданов и Георги Златев. Мандата ще довършат Евгения Харитонова и Владко Владимиров. От сектор \"Водоснабдяване\" беше прекратен мандатът на Валентин Петков и позицията си запазва Владимир Кочков. КЕВР ще трябва да търси и нов юрист, след като беше изтеглено името на Ремзи Осман. На поста си остава икономистът Светла Тодорова. Народните представители ще номинират нови кандидати до 17 април.   \n", "date": "2018.04.05", "title": " Бизнесът иска КЕВР да не се издържа от държавата  "}
{"url": "http://www.duma.bg/node/164246", "text": "Известният художник Кристо планира да открие първата си голяма творба на открито във Великобритания тази година - скулптура от скупчени варели в лондонския \"Хайд парк\", предаде ДПА. Работата по творбата \"Мастаба\", която ще се носи по водите на езерото, вече започна. Инсталацията ще бъде изложена от 18 юни до 23 септември. \nМастабите всъщност са гробници с трапецовидна форма, характерни за Древен Египет. Изградената от Кристо ще бъде съставена от 7506 хоризонтално подредени пластмасови варела и ще тежи 500 тона. \nРоденият в България и живеещ в Ню Йорк творец е прочут с предишните си забележителни произведения, сред които опаковането на Райхстага в Берлин като подарък и проектът \"Плаващите кейове\" на езеро в Северна Италия.     \n", "date": "2018.04.05", "title": "Кристо реди варели край езерото на \"Хайд парк\""}
{"url": "http://www.duma.bg/node/164268", "text": "Веригата за търговия с мобилни телефони \"Хенди\" спира работа и затваря всичките си офиси в страната. Дружеството временно e преустановило дейността си от март, съобщиха официално от компанията. Причина за затварянето на обектите е прекратяване на договора на фирмата с телекомуникационната компания \"Мобилтел\". Контрактът е бил прекратен в началото на миналия месец. \n\"Хенди\" и \"Мобилтел\" започнаха да работят в партньорство през 2005 година, като преди това компанията имаше договор с бившата \"Глобул\". Веригата предлагаше възможност освен за закупуване на мобилни телефони и такава за избор на абонаментни планове към \"Мобилтел\", като в нейните обекти се правеха и плащания към оператора. \nТелекомът на свой ред продължава да обслужва клиентите на \"Хенди\" в своите обекти. Претенциите за щети по мобилни устройства, купувани от веригата обаче, вече се приемат в офисите на застрахователното дружество \"Евроинс\". От \"Хенди\" уточняват, че временно се налага и промяна в процедурите за приемане на стоки по рекламация (стоки за сервиз). И съветват клиентите си при необходимост да се обърнат към официалните сервизи на отделните марки мобилни устройства. \"За всички устройства, закупени в пакет с абонаментен план на Мтел, рекламации се предявяват в магазинната мрежа на \"Мобилтел\", отбелязват още от веригата.     \n", "date": "2018.04.05", "title": "Веригата за мобилни телефони \"Хенди\" спира работа"}
{"url": "http://www.duma.bg/node/164247", "text": "Много световноизвестни художници използват инстаграм, за да се свържат с феновете си по начини, по който не биха могли преди. \nНаскоро стана ясно, че екипът на Деймиън Хърст вече не пише неговите постове в социалната мрежа, а това прави самият творец, който обяснява по какъв начин е получил диамантите за черепа си, защо e грешил за минимализма и как наденичките са \"глупави\". \nКитайският художник активист Ай Вейвей осмива селфито и качва в инстаграм снимки на развалени зеленчуци. Защо обаче публикува глазирани понички с нефрит - остава загадка. \nЙоко Оно също прави политика чрез социалната медия. Нейният очарователен инстаграм привлича посетителите със завладяващи селфита в различни локации, серия от шапки и сенки, преди да пусне призив за контрол върху оръжията. \nХудожникът Волфганг Тилмънс пусна снимка на ябълка и круша в чиния, загърнати в целофан, като с това провокира размисъл към прекомерната употреба на пластмаса, а в същото време показва нещо красиво. \nРичард Принс пък изложи 38 картини от скрийншотове на снимки от инстаграм на други потребители в Gagosian в Ню Йорк през 2014 г. и продаде резултата за 100 000 долара, без да кредитира първоначалните създатели на фотографиите. \n    \n", "date": "2018.04.05", "title": " Как известни творци използват инстаграм"}
{"url": "http://www.duma.bg/node/164271", "text": "Контролът при санирането на жилищни сгради по Националната програма за енергийна ефективност, която тръгна през 2015 г., ще бъде затегнат. Това стана ясно от съобщение на МС. За целта предстоят промени в правителственото постановление от 2015 г., с което бе одобрена програмата. На заседанието на министрите е одобрен доклад за напредъка по изпълнението на управляваната от Министерството на регионалното развитие и благоустройството програма за 2017 г. Причина за затягането на контрола са редица случаи на некачествено завършени обекти. \nКъм момента има осигурено финансиране и подписани договори с Българската банка за развитие (ББР) на 2022 сгради за около 2 млрд. лв. Договорите бяха сключени още по времето на втория мандат на премиера Бойко Борисов. Към края на 2017 г. са започнали дейности по обновяване на 98,5% от всички 2022 сгради със сключени договори за целево финансиране. \nОбщо 49 699 жилища в 769 многофамилни жилищни сгради са въведени в експлоатация през 2017 г. в цялата страна след обновяване по програмата. Това е 1,2 на сто от общия броя жилища у нас, които са близо 4 млн. по данни на НСИ за 2016 г. В съобщението на МС не е посочено колко е струвало обновяването на тези 769 жилищни сгради. Няма данни и колко излиза санирането на един квадратен метър.      \n", "date": "2018.04.05", "title": "Властта се сети да затяга контрола върху санирането"}
{"url": "http://www.duma.bg/node/164270", "text": "В съседна Сърбия вече е в сила нов закон за движение по пътищата. С него се увеличават значително глобите за нарушителите, съобщиха  от Министерството на външните работи. \nГлобите за някои нарушения се увеличават неколкократно, а допустимото количество алкохол при управление на МПС се намалява от 0,3 до 0,2 промила. Занапред управление без включени светлини в светлата част на деня, возене на дете с ръст под 135 см на седалка, която не е за целта, и шофиране на автомагистрала със скорост над 81 до 100 км/ч над позволените 120 км/ч и други, носят глоба между 850 и 1020 евро, отнемане на 14 контролни точки и осеммесечна забрана за управление.  \nГлоба от 10 000 динара (около 85 евро ще се налага за управление на МПС със замърсени регистрационни табели. Също и при управление на МПС без поставен предпазен колан, при шофиране в населени места със скорост, по-висока с 20 до 30 км/ч от разрешената, както и при използване на мобилен телефон без помощни средства. Финансова глоба от 100 000 до 120 000 динара (приблизително от 846 до 1016 евро), отнемане на 14 контролни точки и осем месеца забрана за управление на МПС ще се налага при управление под въздействие на алкохол в кръвта от 1,21 до 2,0 промила. Както и при управление на МПС в населено място от 71 до 90 км./ч над максимално разрешената (т.е., реално шофиране със скорост от 121 до 140 км./ч). Също и при шофиране на автомагистрала от 81 до 100 км в час над позволената, при возене на дете под 12 г. на шофьорската седалка или на непредвидените за тази цел места. \nГлоба до 1000 евро ще се плаща и при опит за скриване на самоличността на водача на МПС.      \n", "date": "2018.04.05", "title": " Глоби до 1000 евро за нарушения по пътищата в Сърбия"}
{"url": "http://www.duma.bg/node/164248", "text": "Основната препоръка към хората на диета обикновено е да намалят количествата на въглехидратите в храната си, но канадски учени установиха, че макаронените изделия не влияят негативно върху теглото, съобщи \"Дейли мейл\". Ако човек яде 3 порции от тази основна италианска храна седмично, ще отслабне половин килограм за 3 месеца, твърдят лекари от болницата \"Сейнт Майкъл\" в Торонто. \nМакаронените изделия имат нисък гликемичен индекс и затова не предизвикват резки промени в кръвната захар. От предишни изследвания е известно, че такива храни засищат повече: с тях гладът настъпва по-късно и затова спомагат да се ограничи приемът на калории. Пастата няма вреден ефект за теглото, когато се консумира в рамките на здравословен хранителен режим, категорични са експертите. \nЗа цитираното проучване канадски експерти са анализирали данните за 2448 души от 29 проучвания, сравняващи ефекта от макаронените изделия спрямо другите въглехидрати.     \n", "date": "2018.04.05", "title": " От макарони не се дебелее"}
{"url": "http://www.duma.bg/node/164251", "text": "\"Линии до опашки\" - това е наименованието на изложбата на Радослав Нинов-Руди, която той представи в обновеното УниКредит студио. В нея са събрани най-новите, но и същевременно най-големите по размер картини, които е сътворил до момента. Авторът показва и елементи от скулптурни предмети, които той определя като значим елемент в творческия процес, а също така и \"артистична книга\", създадена за изложбата, в която се виждат първите му стъпки в играта между печатния формат и текст. \nПо време на откриването Руди благодари на УниКредит студио и на фондация \"Стоян Камбарев\" с председателка актрисата Деси Тенекеджиева за времето и търпението, които са проявили, и сподели няколко думи за експозицията: \"Не знам дали е една концепцията, това е градивен процес. За мен беше важно да са линии до опашки, защото има страхотна книга на Сергей Айзенщайн, съветски кинорежисьор и кинотеоретик, в която той съвсем аналитично и по разказвателен начин говори за рисунките на самия Уолт Дисни, а не на компанията, която сега съществува. Тази книга, вече в продължение на две години, е била в мислите ми и исках изложбата да даде край на този процес.\" \nАбстракцията и дълбоката перспектива са неизменни спътници в стила на Радослав Нинов. Острият замах на четката и лекотата на контура, широкоъгълният обхват, наслояването и, разбира се, розовият цвят са отличителни белези на неговата нетипична живопис.  \nНа въпроса къде вижда бъдещето си - в България или Великобритания, и има ли място тук за неговото изкуство, той отговори, че поле за изява има винаги и навсякъде, тъй като сега сме свързани чрез всякакъв вид медии, които помагат на световните граници да се стопяват именно заради свободата на комуникацията. А сцената ще продължава да се разширява в полза на културата.  \nРадослав Нинов е завършил \"Изящни изкуства\" в университета \"Голдсмитс\" в Лондон, Великобритания. Тази есен ще продължи образованието си в училището по изкуства \"Щедел\" във Франкфурт, Германия. Носител е на наградите за живопис \"Едмонд Демирджиян\" за 2016 г. и \"Невил Бърстън\" за 2015 г.  \nИзложбата \"Линии до опашки\" може да бъде разгледана всеки делничен ден до 21 април от 10 до 19 ч. и в събота от 11 до 17 ч. в УниКредит студио (пл. \"Света Неделя\" 7 в София). \n--------------- \nПовече информация за автора може да откриете на официалната му уеб страница  \n    \n", "date": "2018.04.05", "title": "Радослав Нинов-Руди предизвиква от линии до опашки"}
{"url": "http://www.duma.bg/node/164254", "text": "Ако сте отговорни, комуникативни и с интерес към киното, ако искате да усетите неповторима фестивална атмосфера, да се запознаете с актьори, режисьори и кинопрофесионалисти, да гледате най-доброто от българското, европейското и световното кино, да оценявате филми и да връчвате награди, станете част от младежкото жури на 26-ия Международен филмов фестивал \"Любовта е лудост\". Тази покана изпращат организаторите на фестивала към кинолюбителите на възраст до 35 години. Желаещите трябва да изпратят на имейл   своя биография, мотивация за участие в журито (до 100 думи или 3 минути аудиовизуален материал) и кратко есе за емоционалното въздействие на филм от програмата на Фестивалния и конгресен център във Варна, показан през 2018 г. (до 300 думи или 5 минути аудиовизуален материал). Крайният срок за кандидатстване е 31 май т.г.   \n", "date": "2018.04.05", "title": "МФФ \"Любовта е лудост\" търси младежко жури"}
{"url": "http://www.duma.bg/node/164253", "text": "Изложбата \"Италиански футуризъм и модерно изкуство в България. Примерът на Николай Дюлгеров\" може да бъде видяна пред Софийския арсенал - Музей за съвременно изкуство, съобщава ArtPrice. През втората половина на месец май ще бъде показана и в Академията за изящни изкуства във Флоренция. Изложбата и каталогът към нея представят по лесен за възприемане и атрактивен начин модерната художествена култура в България като част от европейската и световната култура. Фигурата на Николай Дюлгеров - художник от България, установил се в Торино през 1926 г., неговата артистична дейност в средите на футуризма и контактите му с колеги от родината са фокус на интерес.   \n", "date": "2018.04.05", "title": "Италианският футуризъм в България"}
{"url": "http://www.duma.bg/node/164252", "text": "\"Дебелянов и ангелите\" грабва изведнъж - с първите секунди/минути, когато виждаш сцената, осветлението те потапя в атмосферата, влюбваш се в сфуматото му, в черно-белия растер, започва да се уголемява сянката на висок мъж (разпознатият Добрин Досев), след което прозрачната завеса се разтваря, сменят се плановете като във филмово действие, на сцената е издигната зашеметяваща конструкция на траншеи/окопи, полетяла като стълба към небето. По нея ще затичат подпоручик Дебелянов и войниците от непокорната 5-а рота, които във финала ще се превърнат в ангелите, жертвите на войната.  \nПревзети сме напълно. Сценографията и костюмите на Мира Каланова са безусловно постижение и код в реализацията. Но в основата на всичко това, разбира се, без съмнение е Александър Секулов с неговия пиетет и изискан вкус към високите стойности/образци в българската литература. За него е доброволно усилие, самозадължение, мисия да постави добрата българска литература на/върху театралната сцена. След текстове на Милен Русков, Алек Попов и \"Трънски разкази\" от Петър Делчев дойде ред на Дебеляновата поезия. Това, което той е сътворил, е вдъхновена композиция по теми и факти от \"Слепия градинар\" на Валери Стефанов, текстове от  \"Помни войната\" на полковник Борис Дрангов, стихове и писма на Димчо Дебелянов и, разбира се, авторски разсъждения и реплики, обагрени от собственото му виждане за личността на поета и последните 10 дни от неговия живот, за войната и смъртта. Сигурна съм, че той е работил до последния ден преди премиерата върху шлифовката на този текст за сцена. Спектакълът е роден в синхрон с режисьорката Диана Добрева. И това също се чувства. И двамата имат усет към красивото и вълнуващото сетивата и душата. Нейният избор на постановъчния екип (в него, както винаги, е и Петя Диманова - без нейната звукова среда нямаше да усетим така осезаемо войната и смъртта) и на изпълнителите в спектакъла е без съмнение.  \nОткрит е един млад актьор със светло излъчване за ролята на поета, запомнете името му, тепърва то ще се чува - Ненчо Костов. В ролята на ментора, който произнася текстове от \"заветите\" на Дрангов, който е като негово \"алтер его\", е Добрин Досев. Красиви визиони с госпожиците, в които е бил влюбен Димчо, с образа на \"разблудната царкиня\" (Радина Думанян, Патриция Пъндева, Мария Сотирова), с майката (Мария Генчева). \nСложна задача е да пресъздадеш спазмите на войната чрез участниците в нея - групата на войниците и на командващите офицери. Шест млади и на средна възраст актьори тичат самоотвержено по наклона на вертикално наклонените траншеи. Понякога текстът се чува, понякога не. Понякога се различава нечия индивидуалност (Венелин Методиев, Красимир Василев, Алексей Кожухаров, Ивайло Христов, Димитър Банчев, Никола Орешков), понякога не. Разтърсващ епизод с нарочения за шпионин грък (актьорът Тодор Дърлянов) и последвалия разстрел. Добър избор на автора да включи епизод и с чужденците, участници и потърпевши във военните действия на Южния фронт (Траян Гогов, Стилиян Стоянов). Помни се сцената с писмото на французойката Симон до нейния любим, попаднало случайно и четено колективно от ротата. \nЕмоционални отзвуци и ръкопляскания сред смълчаната почти религиозно публика предизвикват познатите на всички стихове на поета \"Помниш ли, помниш ли тихия двор\" и \"Аз искам да те помня все така\", произнесени особено проникновено от актьора Ненчо Костов. Както и изнесеният на авансцената патриотичен речитатив на Кирил Христовото \"Честита новата 1916 година\", изпълнено от актьора Алексей Кожухаров.  \nФиналната сцена с \"Дебелянов и ангелите\" и подреждането им в една редица предизвиква въздишка на облекчение. Толкова сгъстено е емоционалното напрежение. В първите минути публиката остава безмълвна, след това взрив от аплодисменти. Наистина специално внимание заслужава реакцията на зрителите. Не всичко е загубено. Спектакълът на Пловдивския театър възстановява баланса на нашето духовно живеене. Припомня ни, че театърът е и храм. Много пречистващо преживяване. \nСцена от спектакъла Снимки Георги Вачев     \n", "date": "2018.04.05", "title": "\"Дебелянов и ангелите\" в Пловдивския театър  "}
{"url": "http://www.duma.bg/node/164255", "text": "В навечерието на най-светлия духовен празник Софийската опера и балет поднася съкровен Великденски спектакъл на балета \"Зорба Гъркът\", сътворен от Микис Теодоракис и Лорка Масине. Днес, 5 април, от 19 ч. на софийска сцена този спектакъл ще празнува 30-ия си юбилей от първата премиера. В това представление разкриват изключителната си дарба първите солисти на балетния състав Росен Канев, Емил Йорданов, Марта Петкова, Трифон Митев, Марина Маринова, както и останалите участници от балета.     \n", "date": "2018.04.05", "title": "Балетът \"Зорба Гъркът\" 30 години на сцена"}
{"url": "http://www.duma.bg/node/164257", "text": "Софийската филхармония представя \"Реквием\" на Джузепе Верди днес, 5 април, в зала \"България\". Мецосопрано номер 1 в света Веселина Кацарова, сопраното Мария Цветкова, италианският тенор Марио Маланини и френският баритон Сирил Ровери са солистите, които ще интерпретират музиката на Верди тази вечер. \nВерди пише \"Реквием\" на своя характерен, чувствен, горещ, контрастен и конкретен език, както в най-ярките му оперни опуси. В седемте части на произведението се наслаждаваме на неповторима свежест и разнообразие на темброви и хармонични нюанси, които изразяват океан от чувства - от гневен протест и дълбоко страдание до страстна мечта и надежда за свобода и щастие. Реквиемната меса се изпълнява от четирима солисти, хор и оркестър, които композиторът съчетава по гениален начин. \nДиригентът Найден Тодоров споделя за подготовката на концерта: \"Изборът на солисти е основополагащ за представянето на произведение като \"Реквием\" на Верди. Изпитвам дълбоко уважение и почитание към оперната ни прима Веселина Кацарова, благодарен съм на прекрасната Мария Цветкова, която отново прие поканата ми да работим заедно. Щастлив съм, че на сцената на зала \"България\" ще излезе талантливият италиански тенор Марио Маланини, както и че ще имам възможността за първи път да работя с едно от новите имена на световната музикална сцена Сирил Ровери - френски баритон с дълбок и емоционален тембър. Не можем да пропуснем и важната роля на Софийската филхармония и Националния филхармоничен хор \"Светослав Обретенов\", с които активно репетираме за концерта. Благодарение на Верди и неговия \"Реквием\" за първи път творби от този жанр излизат извън църквите и се изпълняват в концертни и оперни зали. Неслучайно избрахме последния ден преди Великденските празници, за да изпълним това произведение - дълбоко и драматично, което носи откровението и дълбините на човешката душа, трепета пред могъществото на Твореца и в същото време вътрешната сила на човека като творец на своя малък свят.\" \n      \n", "date": "2018.04.05", "title": " \"Реквием\" на Верди звучи на Велики четвъртък  "}
{"url": "http://www.duma.bg/node/164273", "text": "Предложените промени в Закона за защита от шума ще засегнат най-вече малките предприятия, предупреди вчера пред БНР председателят на Националното сдружение на малкия и средния бизнес Елеонора Негулова. Предложенията за промени идват след акции на вицепремиера Валери Симеонов срещу шума в морските курорти през миналото лято и сформирането на работни групи, които да готвят корекции в законодателството. Според Негулова е необходимо предварително да се проучат резултатите и финансовите параметри на промените. Тя обясни, че новите изисквания ще изискват и нови инвестиции от бизнеса, но не е ясно дали малките фирми ще могат да си ги позволят. Според нея това ще рефлектира и върху клиентите. \nМеждувременно хотелиери и ресторантьори в Слънчев бряг скочиха срещу готвените от вицепремиера Валери Симеонов промени в закона за шума. След показните според тях акции миналото лято в курорта хората от туристическия бранш са притеснени, че и тази година ще се стигне до грозни сцени със затваряне на заведения, конфискуване на техника и недоволни туристи. \"Ние сме \"за\" организация и спазване на законите, но нека това да се прави по правилния начин. Трябва да има диалог, каним управляващите да проведат разговор с бизнеса, за да бъде взето интелигентно решение\", заяви пред \"България он ер\" Явор Пенев, който е управител на една от големите дискотеки в Слънчев бряг. \nПромените, предложени от вицепремиера Валери Симеонов, предвиждат завишаване на санкциите за заведенията, които не спазват ограниченията и забраните. Предлага се минималните глоби да се увеличат до 1000 лв., а максималните да достигнат до 20 хил. лв. \"Мерките са фрапиращи, нечувани. Готвените промени ще повлияят негативно на целия бизнес\", каза диджей Станчо.       \n", "date": "2018.04.05", "title": "Законът на Симеонов ще удари малките предприемачи "}
{"url": "http://www.duma.bg/node/164256", "text": "Националната годишна изложба \"Карикатура\" за 43-ти път ще събере ценители на хумора и сатирата на четвъртия етаж в галерията на Съюза на българските художници на ул. \"Шипка\" 6. Откриването е днес, 5 април, от 18 ч., когато ще бъдат обявени и носителите на наградите в жанра. Над 40 автори ще представят свои работи с различна насоченост - от политически карикатури до екзистенциални рисунки и шаржове. Много от тях са световноизвестни и са носители на международни награди за карикатура. \nСред участниците - представители на различни поколения в това изкуство, са Милко Диков, Генчо Симеонов, Велин Андреев, Иван Веселинов, Георги Чалъков, Трайко Попов, Валери Александров-Валекс, Никола Георгиев-Кайо, Иван Кутузов, Майя Чолакова, Валентин Георгиев, Цочо Пеев, Ириен Трендафилов, Ивайло Цветков и други. \nЛюбителите на ироничната графика и веселото настроение ще могат да се насладят на последните творби на авторите до 30 април. Ще бъдат връчени наградите на Съюза на българските художници, отличието на секция \"Карикатура\" за цялостно творчество, награда на Столичната община \"Доньо Донев\" и призове на различни медии и партньори. \n    \n", "date": "2018.04.05", "title": "Карикатури от 40 автори редят на \"Шипка\" 6"}
{"url": "http://www.duma.bg/node/164262", "text": "Ако през последните почти три десетилетия страните членки на ЕС в Източна Европа искаха да привличат чуждестранни инвеститори със своите ниски разходи на труд, днес ситуацията вече стои по съвсем различен начин. През последните години повишаването на заплатите в Източна Европа кара големите инвеститори да се ориентират към друга страни, по-често извън ЕС, констатира агенция \"Блумбърг\". Пример за това е японската компания \"Язаки\", която премести производството си от Пилзен в Сърбия, където възнагражденията са почти 60% по-ниски. Компанията има и три завода в България, припомня медията. \nТя напомня също, че в началото на 90-те години възможностите за по-добри печалби заради ниските разходи са привличали големи компании от Западна Европа и САЩ в региона. През 1991 година германската \"Фолскваген\" купи \"Шкода\" и стана  най-големият автомобилен производител в света на глава от населението. Нещо повече, Източна Европа се превърна в много важен регион за растежа на германската индустрия. Словакия пък привлече производителя на бяла техника \"Уърпул\". \nНо сега положението се промени и страните от региона се стремят да инвестират в по-добро обучение и да подготвят висококвалифицирани кадри. Прага подкрепи BMW да инвестира над 200 млн. евро в център за изследвания и за развитие на дигитални технологии за безпилотни автомобили. В Румъния пък понижението на данъците привлече компании като \"Оракъл\" и Ай Би Ем. Страните членки в Източна Европа показват, че една от важните задачи пред тях днес е да инвестират в обучение и квалификация, както и да произвеждат продукти с висока добавена стойност, обобщава медията. \n    \n", "date": "2018.04.05", "title": " Сносните заплати гонят инвеститорите"}
{"url": "http://www.duma.bg/node/164260", "text": "Благодарение на сигнал от Турция е бил предотвратен в Санкт Петербург терористичен акт по време на последните новогодишни празници. \nТова разкри директорът на руската Федералната служба за сигурност (ФСБ) Александър Бортников на Московската конференция по сигурността. Предотвратяването е станало благодарение на информация от \"турските партньори\", подчерта първият контраразузнавач на Русия. \nТой представи и други данни за тероризма в глобален мащаб. От 2014 г. досега от действията на терористи по света са загинали 152 000 души. Бортников свързва това основно с възхода на терористичната организация \"Ислямска държава\" през 2014 г. По думите му средно всяка година биват извършвани 1600 терористични акта. \"И при всеки втори случай, в който престъпниците поемат отговорност за атаките, става дума за \"Ислямска държава\", допълни той. \nНа свой ред директорът на руското външно разузнаване (СВР) Сергей Наришкин призова към отказ от използването на сила в междудържавните отношения, за не се стига до втора Карибска криза. По думите му \"пред нашите страни стоят по-неотложни задачи за напредъка и свободното развитие на хората\".     \n", "date": "2018.04.05", "title": "Турция осуетила атентат в Русия"}
{"url": "http://www.duma.bg/node/164259", "text": "Косовският президент Хашим Тачи направи извънредна визита в съседна Албания. Поради голямото напрежение между Косово и Турция Тачи остана само един час в Тирана, където разговаря само с премиера Еди Рама, който е в много близки отношения с турския президент Ердоган. Основна тема в разговора между двамата е била кризата между Прищина и Анкара. \nТези отношения рязко се влошиха, след като Косово депортира шестима членове на движението на Фетуллах Гюлен в Турция. Петимата учители в училище от мрежата на Гюлен и лекар бяха върнати в Турция при тайна операция, извършена от вътрешното министерство на Косово и шпионската служба заедно с турската Национална разузнавателна организация (МИТ). \nПремиерът Рамуш Харадинай уволни вътрешния министър Фламур Сефай и шефа на разузнаването Дритон Гаши заради участието им в операцията. Но без президентско съгласие Гаши не може да бъде освободен от заемания пост. \n На свой Реджеп Ердоган директно заплаши Харадинай, че кариерата му \"ще приключи скоро\".     \n", "date": "2018.04.05", "title": "Тачи на спешни консултации в Тирана"}
{"url": "http://www.duma.bg/node/164261", "text": "\"Никой не е бил по-твърд от мен в отношенията с Русия, но мисля, че мога да имам много добри отношения с президента Путин\", това отбеляза американският президент Доналд Тръмп  на пресконференция с лидерите на Латвия, Литва и Естония в Белия дом. \"И запомнете едно: да се разбирам с Русия е добре, да се разбираме с Китай е добре, да се разбираме с други държави, включително с вашите три страни (Латвия, Литва и Естония), също е добре\", обяви Тръмп. Той обаче не изключи възможността нормализирането на отношенията с Москва да не се случи, дори каза, че вероятността за това е по-голяма. \nПрезидентът заяви, че не разбира как Германия може да плаща на Русия за газопровода \"Северен поток-2\" и за газ, но държи равнището на военните си разходи под исканите от НАТО 2% от БВП. \nДоналд Тръмп потвърди, че скоро предстои изтегляне военните на САЩ от Сирия. \"Искам да си тръгнем оттам, искам да върнем войниците у дома, искам да започне възстановяването на страната ни\", отбеляза той. Сега в Сирия има около 2000 военни на САЩ. Тръмп обеща също да разположи военни части по границата с Мексико.  \n    \n", "date": "2018.04.05", "title": " Тръмп: Най-твърд с Русия съм аз"}
{"url": "http://www.duma.bg/node/164264", "text": "Австрия ще забранява забрадките за момичетата \nПравителството на Австрия съобщи за намерението си да забрани забрадката за момичета в детските градини и началните училища. Министърът на образованието Хайнц Фасман заяви, че проектозаконът ще бъде готов до лятото. Вицеканцлерът Хайнц-Кристиан Щрахе от крайнодясната Партия на свободата изтъкна, че момичетата \"под 10 години трябва да бъдат защитени\" и да могат \"да се интегрират и да се развиват свободно\". \nАлексей Навални учредява нова партия \nРуският опозиционер Алексей Навални, който не беше допуснат до участие в президентските избори, смята да създаде нова политическа партия - \"Работно название\". В правосъдно министерство е внесено заявление за сформирането на организационен комитет, който ще подготви, свика и проведе учредителния конгрес на новата политическа сила. Форумът е насрочен за 19 май. \nЗабавени полети в Европа \nОколо половината полети в Европа бяха забавени във вторник заради проблеми в компютърната система, която определя кога и къде самолетите могат да летят безопасно над континента. Смята се, че близо половин милион пътници в цяла Европа са пострадали от забавянията и отменянията на полетите. Очакванията бяха проблемът да бъде решен през вчерашния ден.  \nДесетки ранени при влакова катастрофа \nНай-малко 20 души са ранени при удар на две мотриси на метрото в западния германски град Дуйсбург. На място са пристигнали екипи на бърза помощ, пожарната и полицията. За щастие няма сериозно пострадали. Инцидентът е станал недалеч от местна спирка. Причините за катастрофата не са ясни. \n \n     \n", "date": "2018.04.05", "title": "Кратки новини"}
{"url": "http://www.duma.bg/node/164265", "text": "Сръбският президент Александар Вучич е скептично настроен за софийската среща между ЕС и Западните Балкани на 17 май. \nНе очаквам от нея прекалено добри новини за нашата страна, заяви той. \"Намираме се в неблагоприятна ситуация не защото правителството на Анна Бърнабич или някой от това поколение е виновен. Междувременно направихме много грешки, много обстоятелства не са в наша полза, но искаме и защитаваме нашата страна и ние правим това\", заяви Вучич на пресконференция след срещата му с президента на Република Сръбска Милорад Додик. \nВучич заяви, че от 10-20 април ще се водят съгласно думите му някои от най-важните преговори по въпроса за Косово. Президентът подчерта, че \"Войводина никога няма да стане република\": \"...не защото аз или някой друг не иска, а защото самите граждани на Войводина не го искат\", поясни той. Тази сръбска провинция е заселена предимно с унгарци.      \n", "date": "2018.04.05", "title": "Вучич е скептичен за евросрещата в София"}
{"url": "http://www.duma.bg/node/164263", "text": "Експерти от британската лаборатория \"Портън даун\" не са успели да установят \"точния източник\" на химическия агент новичок, използван за отравянето на бившия руски шпионин Сергей Скрипал, съобщава Скай нюз. \nГари Айткенхед, главен изпълнителен директор на Лабораторията за научни изследвания и технологии в Портън Даун, заяви пред Sky News, че учените не са в състояние да докажат, че веществото е направено в Русия. \n\"Ние бяхме в състояние да го идентифицираме като новичок, да установим, че това е военен клас нервно-паралитичен агент. Не сме идентифицирали точния източник, но ние предоставихме научната информация на правителството, което след това е използвало редица други източници, за да комбинират заключенията, до които са стигнали\", обясни Айткенхед. \nУстановяването на произхода на новичок изисква \"други ресурси\", включително разузнавателни, до които само правителството в Лондон има достъп. \"Нашата задача е да предоставим научните доказателства за това какъв е този конкретен нервен агент, ние открихме, че е от това конкретно семейство и че е военен, но не е наша работа да казваме къде е произведен\", допълни експертът. \nТой обаче потвърди, че веществото изисква \"изключително сложни методи за създаване\", което може да бъде направено само на ниво държава. Същевременно Айткенхед увери, че за новичок няма антидот. \n\"Според международни експерти, подобни нервно-паралитични вещества могат да бъдат произведени в около 20 страни по света\", каза Путин на пресконференция след разговори с турския си колега в Анкара. \nЗаместник-министърът на външните работи на Русия Александър Грушко заяви, че НАТО може да е планирало отравянето на бившия руски агент Сергей Скрипал, за да намери извинение за увеличаването на разходите за отбрана, съобщават руски медии. \nГрушко, който преди беше посланик на Русия в НАТО, определи ситуацията като \"провокация, избрана в специален момент с цел допълнително влошаване на отношенията между Русия и Запада\". \nНачалникът на външното разузнаване на Русия Сергей Наришкин пък заяви, че отравянето на бившия двоен агент Сергей Скрипал във Великобритания било акт на провокация на американските и британските специални служби, съобщава Ройтерс.\"Дори в случая със Скрипал, гротескна провокация, грубо скалъпена от американските и британските служби за сигурност, някои европейски правителства не следват сляпо Лондон и Вашингтон, а вместо това избират внимателно да разберат какво точно се е случило\", изтъкна Наришкин. \nКремъл призова Лондон да се извини след признанието, че няма доказателства то да е дошло от Русия, предаде Франс прес. \"Тяхната теория няма да се потвърди в никой случай, защото е невъзможно да бъде потвърдена\", заяви говорителят на Кремъл Дмитрий Песков, цитиран от руски информационни агенции. \n\"Британският външен министър, който обвини президента Путин, и британската министър-председателка ще трябва по един или друг начин да погледнат в очите колегите си от Европейския съюз и да се извинят на Русия. Тази патова ситуация стигна твърде далеч\", каза Песков. Известни общественици, както и политици от лейбъристката партия в Англия вече поставиха под въпрос изказванията на Борис Джонсън, в които той твърдеше, че със сигурност е потвърдено, че газът е руско производство. Някои коментатори дори намекнаха за оставка. \nВчера по молба на Русия Изпълнителният съвет на Организацията за забрана на химическите оръжия (ОЗХО) обсъди въпроса за отравянето на Скрипал. Британската делегация обаче отхвърли руско предложение за съвместно разследване на отравянето на Сергей Скрипал като \"извратено\", информира Ройтерс. \nМеждувременно Държавният департамент на САЩ предложи на Москва да изпрати нови дипломати на мястото на 60-те изгонени от страната. От Вашингтон уточниха, че Москва може да не съкращава общия допустим брой на членовете на дипломатическата мисия в страната. САЩ очакват, че Русия също ще приеме на територията си новите американски дипломати на мястото на експулсираните.     \n", "date": "2018.04.05", "title": " Британските експерти: Не доказахме, че новичокът е от Русия  "}
{"url": "http://www.duma.bg/node/164289", "text": "Парламентът прие на първо четене вчера предложените от БСП промени в Наказателния кодекс, свързани с домашното насилие. С тях умишлено причинената телесна повреда на близък роднина или съпруг от престъпление от частен характер ще се тълкува като такова от общ характер. При подобни случаи наказателното производство ще се образува по тъжба на пострадалия до прокуратурата, а не до съда, жалбата няма да може да бъде оттегляна. Мотивите за измененията са свързани със затруднения на пострадалия в ефективното събиране и представяне на доказателства за престъплението, както и от практическа невъзможност за организиране на обвинението от пострадалия поради близост с извършителя, зависимост, страх и др. Предвижда се и по-тежко наказание при осуетяване на изпълнението на съдебно решение или заповед за защита от домашно насилие. Промените бяха приети със 152 гласа \"за\", против нямаше, а един депутат се въздържа. \nПри дебатите мотивите на БСП изложи Тодор Байчев. Той подчерта, че измененията целят премахването на чувството на недосегаемост на физически по-силния. Ще се наложи върховенство на закона в семейните отношения, смята той. \n\"В предложението ни става дума за конкретен вид насилие - над жени, което е още по-осъдително. В момента наказателно преследване има само ако има наказателна тъжба от пострадалия в съда, а такава не се подава често\", обясни Георги Гьоков от БСП. Той алармира, че всяка четвърта българка е жертва на домашно насилие. \"Ако насилието не бъде пресечено още в самото начало, е вероятно това да доведе до привикване на жертвата, което влияе на децата. А когато те живеят в атмосфера на посегателство, го приемат за нормално. Така се влиза в затворен кръг, от който трудно се излиза\", предупреди социалистът. Гьоков беше категоричен, че няма как да не бъдат осъдени всички форми на насилие над жени и да не бъде потърсено възмездие. \nПромените в НК са първата стъпка в защитата на жените и децата от домашно насилие, заяви Филип Попов. Той припомни, че един от основните принципи в правото е да се осигури защита на по-беззащитния. \"Безспорно такива са жените и децата, особено когато се касае за домашно насилие. Ние сме последователни в нашата позиция, че са необходими промени в законодателната рамка\", подчерта той. По думите му безспорната част на Истанбулската конвенция - защитата на жените и децата от насилие, е пресътворена в рамките на НК. \nШефът на правната комисия Данаил Кирилов от ГЕРБ се съгласи с колегите си от БСП, че значителна част от работата за защита от домашното насилие вече е свършена, но има какво още да се работи. Той подчерта, че промяната не изчерпва всички мерки, предвидени в Истанбулската конвенция, но била положителна посоката да се мисли за адекватни промени, без значение дали конвенцията ще бъде ратифицирана или не.   \n", "date": "2018.04.05", "title": "НС прие промените на БСП срещу домашното насилие  "}
{"url": "http://www.duma.bg/node/164287", "text": "Глобата за пътник без билет в градския транспорт в София пада от 40 на 30 лева. Картата за една линия пък ще важи за всички превозни средства в участъка с общ маршрут. Досега тя можеше да се ползва само ако различните линии имаха общи спирки.   \nНовата наредба за градския транспорт в столицата ще бъде гласувана от СОС днес. Тя регламентира и нощните автобуси, които тръгват в полунощ на 7 срещу 8 април. Цената на картата за тях е 2 лева и важи за всички линии на съответната дата. Всяка от 4-те линии ще има по 50 спирки, контрольор ще продава билети. \nОчаква се приемането на изцяло новата наредба за транспорта да бъде съпътствано от бурни спорове, защото тя отменя стария документ, който се обжалва в съда с подкрепата на БСП. Очакваше се в края на април ВАС окончателно да се произнесе дали поскъпването на еднократния билет за пътуване до 1,60 лв. е законно, както е записано в наредбата. След приемането на новата съдът няма да има върху какво да се произнесе и така на практика по-високата цена остава, алармираха преди месец общинските съветници от БСП.    \n", "date": "2018.04.05", "title": "Глобата за гратисчия пада с 10 лева в София"}
{"url": "http://www.duma.bg/node/164288", "text": "Правителството предложи на президента Румен Радев да издаде указ за преназначаване на Димитър Георгиев като председател на Държавна агенция \"Национална сигурност\". \nДимитър Георгиев е начело на ДАНС от март 2015 г. по време на второто правителство на Бойко Борисов и изпълнява тази длъжност и в момента. ДУМА припомня, че до назначението му се стигна, след като Владимир Писанчев подаде оставка, поискана от премиера. Тя пък беше предшествана от оставката на тогавашния вътрешен министър Веселин Вучков, чийто мотив беше, че му пречат да смени Писанчев. \nОфициално Димитър Георгиев беше предложен за шеф на ДАНС от тогавашния ресорен вицепремиер Меглена Кунева от квотата на Реформаторския блок. От биографията му обаче става ясно, че е бил в екипа на Борисов, когато заемаше поста главен секретар на МВР в царското правителство. \"Спомням си, когато премиерът Борисов беше главен секретар на МВР, Димитър Георгиев беше част от екипите, с които заедно с Европол и евроатлантическите партньори успяхме да направим много успешни реализации\", каза преди 3 години зам.-председателят на ГЕРБ Цветан Цветанов. Когато Цветанов беше вътрешен министър в първия кабинет на ГЕРБ, Георгиев пък беше негов заместник. Преди това е оглавявал дирекция \"Международно оперативно полицейско сътрудничество\". Георгиев е в системата на МВР от октомври 1993 г. - като инспектор в НСС. От края на 2006 до 2011 г. той е представител на България в Управителния съвет на Европол и Генералната асамблея на Интерпол.   \n", "date": "2018.04.05", "title": "Кабинетът иска втори мандат за шефа на ДАНС"}
{"url": "http://www.duma.bg/node/164291", "text": "Тази година община Кресна отправя истинско предизвикателство по човечност и доброта към другите общини в Благоевградска област и страната. В рамките на инициативата \"Да докоснем сърцата на възрастните хора\" ще раздадем повече от 1100 пакета (в общината живеят малко над 5 хил.жители), в които сме скътали наред с дребните лакомства и традиционния козунак за Великден и нашата обич и уважение към нашите съграждани в нужда и риск, анонсираха от общината на кмета от БСП Николай Георгиев. В Кресна обещават социални пакети да има за всички пенсионери и нуждаещи се от района.     \n", "date": "2018.04.05", "title": "Предизвикателство"}
{"url": "http://www.duma.bg/node/164290", "text": "Днес БСП в София организира тематична юридическа приемна. На разположение на гражданите от 15 до 18 часа ще бъдат общинският съветник от групата на БСП \"Лява България\" в СОС Владимир Данев и адвокатите Дарина Николаева и Румен Мирчев. \nЖелаещите столичани да получат юридическа консултация в постоянната приемна на БСП в София (ул. \"Леге\" №10, ет. 1) може предварително да се запишат на телефон 02/987 20 86. \n    \n", "date": "2018.04.05", "title": "ПРЕДСТОЯЩО"}
{"url": "http://www.duma.bg/node/164292", "text": "През четвъртото тримесечие на 2017 г. министри, зам.-министри, областни управители, както и председателите на държавни комисии, агенции и институции са похарчили малко над 22 хил. лв. за командировки в страната. Това се разбра на вчерашното заседание на Министерския съвет, който утвърди разходите по тази линия. \nЗа командировки на министрите и зам.-министрите в страната са изразходвани общо 10 728 лв. По тази линия председателите на държавни агенции и техните заместници са изхарчили 2588 лв., а областните управители - 8348 лв. Най-малко пари са дадени за командировки на председатели и членове на държавни комисии - 355 лв., както и за командировки на ръководителите на държавни институции - 110 лв.   \n", "date": "2018.04.05", "title": " За 3 месеца командировките на властта в страната струват 22 хил. лв. "}
{"url": "http://www.duma.bg/node/164301", "text": "Готовност да подаде оставка, ако това поиска Бойко Борисов, заяви неуверено Цецка Цачева. Това стана, след като от БСП призоваха правосъдният министър и МВР шефа Валентин Радев да понесат отговорност за двамата рецидивисти, които необезпокоявано избягаха през парадния вход на Софийския затвор във вторник. \nЦачева и Радев се разминаха в тезите си откога знаят за подготвяното бягство. МВР твърди, че е информирало МП през 2017 г., Цачева си призна за сигнал от 2016 г. \nДа се съобразяваме, че бягства от затворите винаги е имало, още от времето на граф Монте Кристо, влака-беглец, от Алкатраз, изцепи се Данаил Кирилов от ГЕРБ. Филмовата му фантастика бе определена от съпартиеца му Цветан Цветанов като исторически преглед.   \n", "date": "2018.04.05", "title": "Цачева усуква за оставка след бягството на  рецидивисти "}
{"url": "http://www.duma.bg/node/164293", "text": "Вярно ли е, че ЧЕЗ вече са подали в КЕВР заявление за увеличение на цената на тока? Този въпрос отправи в свое радио интервю Корнелия Нинова вчера. Лидерът на БСП продължи да пита за резкия завой, който ден по-рано взе правителството, решавайки да не участва в сделката по покупката на българските активи на ЧЕЗ. \"На среща при Бойко Борисов бе заявено, че държавата иска да контролира сделката, да закупи поне контролен пакет акции, че има пари в бюджета на държавата, а виждаме само месец по-късно какво се случва. Какво стана през този месец, че позицията се обърна наобратно? Какво се случва с националната сигурност, с тока на 3 милиона българи?\", продължи с въпросите Нинова. \nЛидерът на левицата припомни, че според социологическо проучване 60% от българите очакват държавата да пази сигурността и енергийните доставки, както и да се включи в сделката. С действията си правителството на Борисов се противопоставя на хората, анализира тя. Нинова бе категорична, че сделката за ЧЕЗ трябва да се развали и държавата да се включи на пазарен принцип в закупуването на активите й. Нинова отбеляза, че никой не дава информация за произхода на парите, с които ще се купува компанията. \"Писмото, което уж беше изпратено от чешкия премиер Андрей Бабиш до българския Бойко Борисов, се оказа, че не е изпратено. Всички тези неясноти водят до мисълта, че има задкулисие, далавери и никой не дава ясни отговори\", добави Нинова. Гинка Върбакова е лицето на сделката за ЧЕЗ, зад нея обаче стои Бойко Борисов и правителството, и вчерашните действия го показаха, настоя Нинова след отказа на държавата на участва в купуването на ЧЕЗ. \nЛидерът на БСП се закани партията да води докрай борба с корупцията, като изкарва наяве закононарушенията и корупцията на депутати и кметове.     \n", "date": "2018.04.05", "title": "Социалистката пита дали ЧЕЗ вече иска увеличение на цената на тока"}
{"url": "http://www.duma.bg/node/164296", "text": "Синът на избягалия убиец от Централния софийски затвор Владимир Пелов е бил задържан от полицията в Ботевград, където е бил разпитван цяла нощ в продължение на 15 часа. Вчера Владимир Пелов-син е бил изпратен с полицейски кордон в София, където отново е разпитан за съпричастност с бягството на баща му. Това съобщи вчера пред журналисти гл. инсп. Николай Симеонов, началник на районното управление в Ботевград. Според медийни информации синът на беглеца е отказал да сътрудничи на полицията.  \nПрез 2011 г. Пелов-баща отново е избягал от затвор с по-лек режим, но е открит и задържан в дома на близките му в Ботевград. Показания е дала и майката на избягалия рецидивист.   \n", "date": "2018.04.05", "title": "Задържаха за разпит сина на беглеца Пелов"}
{"url": "http://www.duma.bg/node/164295", "text": "Хигиенистката в затвора Христина Александрова и затворник, свидетел на бягството, обвиниха надзирателите, че са страхливци. Чистачката разказа, че е опитала да спре осъдените. \"Исках други хора да реагират, да видят. В страха си почти нищо не видях. Казаха ми да се махам. От уплаха нищо не видях\", разказа Александрова. С виковете си опитала да привлече вниманието на останалите хора. \n Жената твърди, че затворниците са стреляли по постовия. Мъжете насочили срещу надзиратели нож и пистолет. Изчезнали през парадния вход за 15 секунди, като на филм. Действието се развило пред очите на съкилийниците им, които наблюдавали как затворниците успели да неутрализират трима надзиратели. \n\"Отвориха си вратата. Заплашиха с пистолет този, който е на втори пост. Той го отворил с бутон, защото умирал от страх. Те са страхливи! И го видях Пелов как тичаше, вече на бариерата, и му правеше на Ради с ръка знак по-бързо да минава. И просто им виждах гърбовете. И излетя дежурният офицер с още 7-8 човека, но то всичко беше приключено. Пред 11 човека става това нещо\", възмути се и друг свидетел на бягството.     \n", "date": "2018.04.05", "title": "Обвиниха надзирателите, че са страхливци"}
{"url": "http://www.duma.bg/node/164297", "text": "В случая с избягалите затворници \"безспорно става дума за човешки грешки\", каквито са внасянето на огнестрелно оръжие и нож в затвора. Това призна вчера в парламента правосъдният министър Цецка Цачева. Тя оправда гафа и с \"техническо недокомплектоване на действащите системи за сигурност\" в Централния затвор.  \nЦачева обясни, че имало категорична заповед за вещите, разрешени за внасяне в затворите, че това се контролирало ежедневно, но \"явно имало проблем\" в изпълнението й. \"Самият факт, че се осъществява въоръжено бягство, установено по категоричен начин - единият с нож, а другият с пистолет, означава, че тези вещи са внесени в Софийския затвор\", призна очевидното тя. Комисия вече работи за установяване на причините, довели до внасянето на оръжията. Министърът обеща да предостави пълната информация на Народното събрание, когато комисията приключи, и се зарече да бъде \"безкомпромисна\" към виновните служители, \"без значение на какви нива са в йерархията на Софийския затвор и Главна дирекция \"Изпълнение на наказанията\". \nПравосъдният и вътрешният министър обаче се разминаха в тезата откога е имало сигнали за евентуалното бягство. Валентин Радев говореше за м.г., докато според Цачева подобна информация имало още от 2016 г. Реакцията била затворникът да бъде спрян от работа, защото там режимът не е толкова строг. \nПо-късно пред журналисти Цачева заяви, че веднага би подала оставка, ако премиерът й я поиска и се прецени, че отговорността се носи персонално.   \n", "date": "2018.04.05", "title": "Цачева се оправда с проблеми в системата за сигурност"}
{"url": "http://www.duma.bg/node/164298", "text": "МВР е имало оперативна информация от миналото лято, че опасният рецидивист Владимир Пелов Стефанов готви бягство от Централния софийски затвор. Това призна вътрешният министър Валентин Радев. Информацията е подадена на Министерството на правосъдието и тези, които са заинтересовани от това, категоричен бе МВР шефът, прехвърляйки вината върху правосъдния министър Цецка Цачева. Според него обаче в конкретния случай не можело да става дума за лоша комуникация между МВР и МП. \n\"Направени са и са взети необходимите мерки, но за жалост се случи така, че той сега е избягал от затвора\", обобщи Радев. Той докладва, че по случая в СДВР е сформиран щаб начело с шефа на \"Национална полиция\" главен комисар Христо Терзийски. Двамата бегълци са обявени за национално издирване, всички граници се охраняват, за да не напуснат страната. Вътрешният министър заяви, че полицията е привикала на разпит и е поставила под контрол всички лица, свързани с двамата затворници. По думите му ставало въпрос за хора, които са им помагали или се очаква да им помагат. \nМинистърът разкри, че МВР има следа за автомобила, с който са избягали убийците. \"Нямаме повече информация. Видяхме номерата на автомобила, те са сменени, но не го намерихме\", добави той пред депутатите. \n    \n", "date": "2018.04.05", "title": "МВР знаело от година за подготвяното бягство"}
{"url": "http://www.duma.bg/node/164299", "text": "Социалисти поискаха чистачката, която се е опитала да проследи избягалите затворници, да бъде наградена с почетен знак на Столичната община. Единствено тя е реагирала адекватно и е рискувала, пише в позиция на Дискусионния клуб за социална местна политика. От ДКСМП са убедени, че подобна гражданска смелост трябва да бъде подкрепяна и стимулирана от обществото. \"Дори униформени служители избягват да рискуват предотвратяване на тежки престъпления, за да избегнат лични проблеми, неприятности и дори преследване от съседни държави. В тази обстановка постъпката на нашата съгражданка е важен акт на гражданска доблест, който трябва да бъде възнаграден, подкрепян и даван за пример\", категорични са социалистите. \n    \n", "date": "2018.04.05", "title": "Социалисти искат почетния знак на София за чистачката"}
{"url": "http://www.duma.bg/node/164300", "text": "БСП призова вчера за оставки заради двамата осъдени рецидивисти, които избягаха от Софийския централен затвор във вторник. Политическата отговорност е подаване на оставка и ви приканваме да не се бавите, обърна се към Цецка Цачева и Валентин Радев депутатът от \"БСП за България\" Валери Жаблянов при изслушването им в НС вчера. Правосъдният и вътрешният министър дойдоха в НС по искане на социалистите.  \nИван Иванов от БСП обясни, че двамата министри трябва да обяснят пред депутатите как двама престъпници, със стрелба, са напуснали затвора и какво прави МВР за тяхното залавяне. Той отбеляза, че обществото е разтревожено - на свобода се разхождат закоравели престъпници. \"Начинът им на напускане на затвора поставя под съмнение дейността на системата на правораздаване и охраната на нашите затвори. Като в уестърн двама убийци, със стрелба, бягат от затвор, който е един от най-охраняваните. Очевидно след като в България вече може да се влиза свободно през летището, се оказва, че и престъпниците могат да напускат затворите, въоръжени до зъби\", заяви Иванов. Той припомни, че това се случва на фона на признанието на Радев и на Цачева, че в България се разхождат над 1000 осъдени. \nНе е нормално в държава членка на ЕС затворници да излизат през парадния вход и чистачката единствена да има смелостта да ги гони, възмути се зам.-председателят на ПГ \"БСП за България\" Драгомир Стойнев. \"Всеки ден губим усещането за държава. Всяка новина за бягството на затворници, през коментара на външния министър в социалните мрежи, до сделката с ЧЕЗ и Закона за частната охранителна дейност, който подари сигурността на гражданите в ръцете на частни интереси, казва, че държава няма\", категоричен бе Стойнев. \"Държава не се доказва там, навън, на официалните снимки, а вътре - пред всеки българин. Суверенът е народът и той не е на жълтите павета, нито в сградата на МС\", обърна се към управляващите Стойнев.  \nИзбягали са хора, които са опасни и готови на всичко, и при първия опит за тяхното неутрализиране е възможно да достигнат крайни действия, предупреди депутатът от БСП Славчо Велков. Той попита министрите как е допуснато внасянето на огнестрелно оръжие в строго охраняван обект и как лице, изтърпяващо наказание при строг режим, го е придобило. \nВ дискусията от ГЕРБ се опитаха да защитят двамата си министри. Председателят на правната комисия в НС Данаил Кирилов оправда казуса, припомняйки историята за бягството на граф Монте Кристо. Видният гербаджийски юрист би трябвало да знае, че граф Монте Кристо не е историческа личност, а художествен образ от едноименния роман на Александър Дюма. Цветан Цветанов явно хареса дадения пример и подкрепи съпартиеца си в разсъжденията му: \"Историческият преглед, който направи Дани Кирилов, показва, че през годините това се е случвало не само у нас\".    \n", "date": "2018.04.05", "title": "БСП призова за оставки заради избягалите убийци  "}
{"url": "http://www.duma.bg/node/164283", "text": "Анонимен благодетел е дарил 150 000 лв. за изграждането на нова църква в русенското село Копривец, съобщи Русенският митрополит Наум. \nИзграждането на храма започна през февруари, когато владиката извърши и водосвет, а църквата ще бъде към манастира \"Света Петка\" в селото. Строителните работи са били прекъснати временно заради снега, но след Великден ще продължат с ускорени темпове. Новата църква ще бъде завършена през ноември, а през следващата зима ще продължи оформлението й. \nДядо Наум подчерта, че финансирането на строежа е напълно осигурено, а един от първите, дарили средства за храма, е бил покойният дядо Добри. Със сумата от 150 000 лв. от новия благодетел работата ще върви нормално. \n    \n", "date": "2018.04.05", "title": "Анонимен благодетел дари 150 000 лв. за селска църква"}
{"url": "http://www.duma.bg/node/164266", "text": "Експерти прогнозираха, че Франция може да загуби 720 милиона евро в резултат на \"битката на релсите\", както френските вестници нарекоха транспортната стачка в сряда. \nЖелезопътните работници, недоволни от предложения от държавата проект за реформи, възнамеряват да стачкуват през този период общо 36 дни, или два дни в седмицата. Според оценките на ръководството на Френската железопътна компания (SNCF) всеки ден стачката ще струва на държавата повече от 20 милиона евро. \nСтартът на стачката бе наречен \"черен вторник\", но действието ще се разпространи в продължение на три месеца, засягайки два дни на всеки пет. \nРазмириците представляват най-голямото предизвикателство за Макрон от избирането му миналата година. \nСиндикатите в енергийния сектор също призоваха към стачки, за да поискат между другото прекратяване на либерализацията на енергийните пазари и преразглеждане на дерегулацията.   \n", "date": "2018.04.05", "title": "720 млн. евро загуби за Франция от транспортната стачка"}
{"url": "http://www.duma.bg/node/164267", "text": "Редица страни от Европейския съюз отказват да участват в по-нататъшното финансиране на сделката за мигрантите с Турция. Това съобщи \"Дер Шпигел\", позовавайки се на собствени източници в Брюксел. \nЕдна трета от първия транш в размер на 3 милиарда евро, предоставен на Турция, беше платен от бюджета на ЕС, а останалите две трети от страните членки. Делът на всяка страна беше определен съобразно нейния БВП. Германия плати най-голямата сметка - 500 милиона евро. \nВ писмо до Еврокомисията Германия, Франция, Австрия, Швеция, Дания и Финландия настояха останалите 3 милиарда евро да бъдат платени от бюджета на ЕС, съобщава изданието. Председателят на ЕК Жан-Клод Юнкер е против това.  \nВътрешните документи на Брюксел, предоставени на \"Дер Шпигел\", разкриват, че няколко страни от ЕС многократно са протестирали срещу планираното финансиране на сделката за бежанците с Турция. Представителят на германското правителство на закрито заседание на ЕК през юни 2017 г. е настоял ЕС да отпусне втория транш само след като Анкара осъществи всички проекти, които са договорени с нея за мигрантите. Евросредствата трябва да се използват за строителството на училища и болници в Турция. Но от 26 съгласувани проекта по-малко от половината са реализирани, а някои още не са започнати. \nВ рамките на срещата на високо равнище във Варна председателят на Европейската комисия Жан-Клод Юнкер увери турския президент Реджеп Тайип Ердоган, че Анкара ще получи оставащите три милиарда евро съвсем скоро. Но откъде ще дойдат парите? Европейските държави също така се оплакват от непрозрачното финансиране на споразумението. На заседание в Брюксел през ноември миналата година германският представител е искал да научи с какви средства ЕК финансира сделката за мигрантите. Представителят на Еврокомисията Мацей Поповски не е успял да отговори на този въпрос. В резултат представителите на редица страни от ЕС са заявили, че въпросът за отпускането на средствата ще се решава само след като ЕК представи отчет за разходваните пари. \nНякои държави от ЕС очевидно вече обсъждат как да излязат от споразумението с Турция, става ясно още от вътрешни документи, представени на редакцията.  \nСпорът за финансирането на споразумението за бежанците разкрива, че сделката между ЕС и Турция не е толкова добре обмислен план за управление на миграцията. Тя е договорена \"за една нощ\" през 2016 г., твърди представител на Берлин. \nНовият федерален министър на здравеопазването на ФРГ Йенс Шпан заяви междувременно в интервю за швейцарския вестник Die Neue Zuercher Zeitung, че Европейската агенция за гранична и брегова охрана (Фронтекс) се нуждае от 100 хил. служители, за да защитава границите на Общността ефективно. \"Нещо се случи в граничната охрана. Преди няколко години оставихме Италия, Гърция, Унгария и Румъния сами да се справят. Сега обаче всички са разбрали, че нашата обща граница е в Средиземно море, в Егейско море, с Украйна. Ето защо трябва да изградим европейска гранична охрана. Вярно е, че отнема много време. Но вече се е случило много\", подчерта германският министър.   \n", "date": "2018.04.05", "title": "Спор за парите по споразумението ЕС - Турция"}
{"url": "http://www.duma.bg/node/164284", "text": "Столичната община търси нови членове на борда на директорите на дружеството си \"Егида\". Кандидатите трябва да представят бизнес програма за развитие на дружеството. Те трябва да имат най-малко 3 години управленски опит. В момента изпълнителен директор е Иван Йонов. \nПоследният отчет за финансовото състояние на фирмата показва, че тя е на печалба. Допреди няколко години дружеството беше във фалит с натрупани задължения за над 1,5 млн. лева. Фирмата е със 100% общинско участие. За тази година се очаква приходите й да се увеличат с около 15%. От дружеството обаче очакват и загубване на клиенти от СОД заради нелоялна и агресивна политика от страна на конкуренти фирми. \n    \n", "date": "2018.04.05", "title": "София търси нови шефове на \"Егида\""}
{"url": "http://www.duma.bg/node/164286", "text": "От бавното приключване на процедурите по обществените поръчки в МВР се оплакаха от най-голямата полицейска синдикална организация у нас. \"Законът за обществените поръчки, който би трябвало да слага някаква бариера пред евентуални корупционни практики, заедно с това страшно затруднява живота на колегите и веднага ще ви кажа защо: Обявяват обществена поръчка за някакъв елемент от оборудването - дали ще е каска, дали ще са обувки, дали ще е облекло или някаква друга техника, няма никакво значение, само че ако нещата в рамките на този конкурс се проточат до максималните си срокове, най-вероятно тази поръчка ще приключи и ще имате готов продукт след повече от година, година и половина, ако изобщо успее да приключи и не бъде отменена. Това е наистина жесток проблем\", коментира вчера председателят на Синдикалната федерация на служителите в МВР (СФСМВР) Валентин Попов. Той отбеляза, че ръководството на синдиката ще отправи и свои предложения за промени на процедурите пред ръководството на МВР. Нищо против някои практики, но някои срокове стават просто непосилни за колегите, добави Попов. \nСиндикалистите коментираха и сигнала на Антикорупционния фонд отпреди дни, в който се подозира чувствително оскъпяване на поръчката за каски в МВР. Припомняме, че по казуса се извършва проверка от Агенцията за държавна финансова инспекция и Сметната палата. Според Попов обществената поръчка за каските би трябвало да е обществено достояние - там би трябвало да са изложени и спецификациите - на какво точно би трябвало да отговаря полицейската каска. \nСФСМВР се включи в инициативата на Европейския полицейски синдикат за минимум стандарти при оборудването на полицаите в държавите членки на ЕС. На съвместна пресконференция в София двете организации отбелязаха, че за да вършат ефективно дейността си, служителите от силовия сектор, в екипировката им трябва да има два чифта (според сезона) обувки, 4 чифта чорапи, термобельо, два панталона (поли), две якета (според сезона), три ризи, две шапки, пепърспрей и др.     \n", "date": "2018.04.05", "title": "Униформени се жалят от бавни обществени поръчки в МВР "}
{"url": "http://www.duma.bg/node/164258", "text": "Тъкмо бяхме решили, че обявяването на Западните Балкани за наш приоритет в председателството ни ще ускори процеса за присъединяване на региона към НАТО и ЕС, ще съдейства наистина за решаване на междусъседски проблеми и изведнъж - светът осъмна с поредна балканска драма. Заглавни страници бяха осеяни със стряскащите \"Косово отива на война със Сърбия\" (\"Взгляд\") или \"Белград и Прищина си играят на котка и мишка\" (БГНЕС). Гневни думи на сръбския президент Александър Вучич като  \"властите в Косово са терористична банда\"   бяха последвани от информациите за ареста в Косовска Митовица от спецчасти на директора на сръбската канцелария за Косово и Метохия Марко Джурич.  Началото на инцидента е поставено още на границата, за която Сърбия твърди, че не съществува, а Прищина - че \"това е държавна граница\". Там препирните за посещението са продължили 4 часа. Косовските власти отдавна са забранили появяването в Северно Косово на сръбски чиновници и решението за участие на Джурич на кръгла маса в Косовска Митровица е прието като предизвикателство, целящо конфликт. Независимо че на границата е \"влязъл в сила пропускателен режим при печални обстоятелства\", явно всяко съприкосновение между представители на Белград и Прищина е заредено с взривоопасни противопоставяния. Думите на Джурич на кръглата маса, че \"Северно Косово и Метохия никога не са били и никога няма да бъдат част от т.нар. независимо Косово или Велика Албания\" и \"политиката на сръбския президент е политика на постигане на компромис, който предполага, че косовските сърби също ще получат нещо\", няма как да се преглътнат от Прищина. След повдигнато обвинение пред съд в Прищина, че е \"извършил административно нарушение\", Джурич е доставен на сръбската граница, но конфликтът избухва с позната сила. Извършено е насилие и над протестиращи заради ареста на сърби в Косовска Митровица, разгонвани със сълзотворен газ, а в Белград президентът Вучич веднага свиква спешно заседание на Съвета за национална сигурност. Казват, че Вучич е бил бесен, крещейки и заканвайки се, че \"ще изпрати войска\" - тоест военната опция е била вариант за изход от \"действията на албанските терористи\".  \nКолко ни трябва на Балканите, една искра и войната е готова. Разбира ли се обаче кой и защо пали искрата? Кой дърпа дявола за опашката в региона? И то точно в този момент? САЩ и ЕС са с високо ниво на конфронтация с Русия и рискът Балканите  да се превърнат във фронтова линия наистина съществува  В тази връзка Балканите явно се явяват част от тази ескалация на напрежение. Има логика в твърдения, че регионът не е застрашен толкова от действия на Москва, колкото от настанилата се за дълго време конфронтационна линия между ЕС, в частност НАТО, и Русия. Ролята на САЩ в тези процеси е известна. В самата Русия пък има мнения, че тя е загубила присъствие на Балканите и е на път \"да загуби и последния си съюзник в Европа\" - Сърбия. Самата Сърбия стои доста разкрачено между декларации за искано членство в ЕС, твърд отказ от членство в НАТО и клетви за вярност към Кремъл поради \"историческо приятелство и доказана съпричастност към интересите на страната ни\". Веднага след зрелищния и определено непремерен от Прищина конфликт с ареста на Джурич сръбският президент е разговарял по телефон с Путин и е получил безрезервна подкрепа с думи като \"няма сила, която да ни попречи да защитим сърбите\". Може да се подложат на съмнение слова като \"руските самолети могат да стигнат до Косово за два часа\" и че \"българи, румънци или унгарци не биха се осмелили да свалят руски самолети\" в такава ситуация, но е безспорно, че Москва няма да се откаже лесно от заявяваната многократно \"подкрепа при всички обстоятелства\" за Белград.  \nСитуацията не е в полза на Прищина  \nособено в този момент, и сигурно за това  президентът Тачи бърза да заяви, че \"този случай не трябва да попречи на комуникацията между Косово и Сърбия, на диалога между страните и усилията за нормализация, за добросъседски отношения и примирението между двата народа\". Доста по-обигран и научил се на западни порядки е Тачи в сравнение с премиера Рамуш Харадинай. И двамата са участвали в Армията за освобождение на Косово (АОК), сражавали са се срещу сръбски формирования във войната от 90-те години, има слухове (според италианската преса) за нецивилизовани деяния (дори насилия и престъпления) от тяхна страна, а за косовския президент под сурдинка се споменава и за предпочитанията на ексдържавния секретар Мадлин Олбрайт персонално към него. Но сега той се опитва не само да нормализира отношенията с Белград, но и да придаде друго лице на лидерството в Прищина. Казаното от него за новия конфликт с Белград може и да звучи лицемерно, след като похвали \"своята полиция за професионализма й\", но Хашим Тачи явно си дава сметка, че нещата могат да излязат извън контрол.  \nПоследвалата ситуация с екстрадирането в Турция на 6-ма заподозрени за членство в организацията ФЕТО, която се обвинява от Анкара за организатор на опита за преврат в Турция от юли 2016-а, до такава степен разклати правителството в Прищина, че се заговори за политическа криза.  \nПремиерът Рамуш Харадинай не само уволни вътрешния министър на Косово и началника на разузнаването, но призна, че не е знаел за операцията по екстрадирането. А в подготовката и осъществяването са участвали съответни представители на турски институции. Ако наистина турски разузнавателни служби са провели тайна операция в Косово за залавяне на членове на организацията на Фетуллах Гюлен и това е станало без разрешение на премиера, тогава  \"за каква държавност може да се говори\"  казват в Белград. Прехвърлянето на 6-мата турски граждани в Турция е станало с частен самолет на турските разузнавателни служби, което пък е доказателство, че Анкара се чувства като у дома си в Косово. Не става въпрос само, че Прищина е в сърцето на всеки пореден турски лидер и Косово също влиза в \"духовните граници\" на турския президент. Иде реч, че на Балканите големите играчи по-често действат по начин, който не приляга на заклинания за демокрация, справедливост, солидарност или споделяне на общи ценности. Президентът Тачи също отрече да е в течение на операцията по екстрадицията и съзнава, че това е удар върху управлението на страната.  \nПредстоят действия за излизане от конфузното положение. Белград заплашва с ответни реакции и дори си позволява да обвинява канцеларията на ЕС в Косово за \"директна  подкрепа в издевателствата над сърбите в Косово\". Все още няма резултати от разследването за неотдавнашното убийство на Оливер Иванович. Облаците се струпват над правителството в Прищина, а на въпрос дали има възможност за компромис, никой не се наема да даже \"да\".  \nВ Белград смятат, че се упражнява непремерен натиск върху сръбските лидери, за да признаят Косово и да се откаже Сърбия от връзките си с Русия. Именно затова страната се поставя в такива тежки ситуации, които, наслоени една върху друга, дестабилизират държавата, дълбаят пропаст между народ и управляващи и водят до принуда да се приемат поставени условия - в случая за членство в ЕС. Явно на Запад не се осъзнава, че конфронтацията на практика консолидира обществото и обединява народа около национални каузи. За Сърбия това е Косово. Последните социологически проучвания в Сърбия не са в полза на членството в ЕС, потвърждават привързаността към Русия, а 81% от сърбите не подкрепят решение за признаване на Косово, дори да е условие за членство в ЕС. В същото време за Прищина няма нищо по-свято от приятелството със САЩ.   На терена е хаос,  от който полза имат някои, но тях никой не ги назовава открито. \nНе е достатъчно да се каже, че Косово е мултиетническа държава и там се работи за доверие между всички общности. Всеки следващ конфликт опровергава подобни твърдения. Още повече че 5 страни членки на ЕС не са признали Косово, а лидерите им вече заявиха, че няма да присъстват на срещата на върха, насрочена за 17 май в София, ако там е президентът Тачи. Първи беше испанският премиер Рахой. Тези дни Румъния и Кипър се присъединиха към позицията на Испания. Косово не се третира като държава. Много негативи се натрупаха и разнобоят в ЕС е по много линии.  Вучич е преразгледал варианта за изпращане на войски в Косово и говори за \"търпение и запазване на мира\", след като се е уверил, че Москва е зад гърба му и си остава \"най-значима балканска и европейска страна за Русия\". В САЩ \"не гледат с добро око усилията на Сърбия да играе и с двете страни\", твърди сп. \"Форийн полиси\". Трябва да се гледа само на Запад. Като Македония, която в стил \"видяла жабата, че подковават коня, и тя вдигнала крак\" и побърза да изгони руски дипломат от Скопие.  \nТова сме на Балканите. Става опасно, твърдят експерти. Някой трябва да ги чуе.     \n    \n", "date": "2018.04.05", "title": "Кой на Балканите дърпа дявола за опашката?"}
{"url": "http://www.duma.bg/node/164285", "text": "Кабинетът ще отпусне допълнителни средства за електронно четими учебници, за да се намали тежестта на ученическите раници. Засега те ще са само от I до VII клас. Съдържанието им ще е идентично с одобрения печатен учебник, съобщи вчера просветният министър Красимир Вълчев. Той уточни, че засега се въвежда \"книжен учебник в електронен вариант\", а не електронен учебник, за който се изисквало допълнително съдържание, материали и филмчета към уроците. \nМинистърът не каза каква сума ще доплаща държавата на издателствата. По думите му става въпрос за \"минимални\" суми - 2,6% спрямо цената на книжния учебник. От пресслужбата на МС уточниха, че ще са 3% върху съответните нормативи за учебниците за I клас, които се използват за 1 учебна година, и 8% върху нормативите за учебниците за II-VII клас, за 3 години. Доплащането се налагало заради авторските права и администрирането на платформите, за да не се копират и разпечатват помагалата. \nДо месец учениците ще имат електронен достъп, а за някои издателства това ще стане и до 10 дни. Достъпът ще бъде осигурен на сайта на МОН. Над 95% от учебниците ще бъдат в електронен вариант до края на учебната година, а за следващата процентът ще е 100, убеден е Вълчев. По негова информация значителна част от класните стаи имали възможност за обучение с проектори или мултимедийна електронна дъска, което осигурявало възможност за ползване и на електронни учебници, и на допълнителни образователни ресурси. По-нататък ще се обмисли и възможността за предоставяне на поне един лиценз на класна стая за използване и на истинските електронни учебници, когато и те бъдат въведени, добави Вълчев.      \n", "date": "2018.04.05", "title": "Държавата ще доплаща за електронен вариант на учебници до 7 клас"}
{"url": "http://www.duma.bg/node/164294", "text": "Неизчистените въпроси между някои от държавите на Западните Балкани могат да се решат само чрез диалог. Тази теза защити вчера Корнелия Нинова. Според нея въпросът за Западните Балкани не може да се реши само на политическо ниво. \"Важно е и участието на гражданското общество. Колкото повече енергия се ангажира в народите, които искат присъединяване към Европа, толкова по-успешен би бил този процес\", подчерта председателят на БСП. Тя добави, че от българското европредседателство остават 3 месеца. Отсега трябва да започнем да говорим по тази тема с бъдещия председател на ЕС - Австрия, смята Нинова. \nПрипомняме, че председателят на БСП участва в международен форум на леви лидери в Черна гора и Албания. На срещата присъстват левите премиери и лидери на партии в региона. \n\"Най-важно е да се даде отговор на социалните въпроси, икономическите въпроси, образованието, здравеопазването. Не забравяйте - доходите, работните места. Трябва да се ангажират гражданското общество и синдикатите, за да може този процес да има по-голяма подкрепа\", обясни Нинова пред колегите си. \n\"Искаме запазване и развитие на обединена Европа, която да съществува заради своите граждани, а не заради политическите си елити. Подкрепяме шестте инициативи в стратегията за Западните Балкани. Регионът има нужда и от транспортни, и енергийни връзки, и от цифрови технологии, и от сигурност. За нас обаче най-важно е социално-икономическото развитие\", обърна се Нинова към представителите на левите партии. \"След три десетилетия дерегулация на пазара, най-силни се оказват финансовите играчи, които присвояват ресурса от реалната икономика за сметка на работни места и перспектива на почтения, работещ човек. Ето защо, инструментът за предприсъединителната помощ трябва да подпомага стартиращи предприятия, малкия и среден бизнес и да обърне особено внимание на образование и здравеопазване\", обобщи тя. Според нея левицата трябва да защитава тезата, че ЕС може да бъде ефективен само ако има социален дневен ред, основан на солидарност, насочена към преодоляване на неравенствата и гарантиране на равните права на всички европейци и борбата с бедността. \n\"ПЕС смята за реалистично присъединяването през 2025 г. към ЕС на страните от Западните Балкани, които са изпълнили критериите за членство. Има исторически момент, не бива да го пропускаме. След срещата на върха през май в София трябва да се ускорят преговорите, да започне преговорният процес с Албания и с Македония. Усилията в тази посока са стратегическа инвестиция за ЕС. В противен случай рискуваме дестабилизация на региона, а оттам и на Съюза като цяло\", коментира и лидерът на Партията на европейските социалисти Сергей Станишев. \nПо-рано лидерът на БСП и председателят на Демократическата партия на социалистите Мило Джуканович подписаха меморандум за сътрудничество. На срещата в Подгорица Нинова заяви подкрепа за присъединяването на Черна гора към ЕС. Двамата обсъдиха актуални въпроси от европейския дневен ред, както и двустранните отношения между двете държави. \"Трябва да положим усилия да се проведе заседание на смесената икономическа комисия, която се е събирала за последно през 2012 г. Тя може да даде тласък на търговските отношения между двете страни\", смята Нинова. Тя подари на Джуканович икона на Св. Никола, който е покровител на черногорския народ, и му пожела успех на предстоящите избори, на които той е кандидат за президент. \n    \n", "date": "2018.04.05", "title": "Корнелия Нинова: Диалогът може да реши проблемите на Западните Балкани  "}
