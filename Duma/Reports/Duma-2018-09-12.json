{"url": "http://www.duma.bg/node/174983", "text": "За четвърта поредна година Министерството на енергетиката ще провери готовността на трите електроразпределителни дружества и \"Електроенергийния системен оператор\" ЕАД за предстоящия есенно-зимен сезон. Експерти от енергийното ведомство ще инспектират на място обекти на \"ЧЕЗ Разпределение България\", \"ЕСО\", \"Електроразпределение Север\" и \"Електроразпределение Юг\". \nЩе бъде подложено на преглед техническото състояние и експлоатацията на енергийните обекти, както и степента им на готовност при потенциално неблагоприятни климатични условия през есенно-зимния период на 2018-2019 г. Предвидените дейности по материално-техническо осигуряване при аварийни ситуации и плановете за тяхното отстраняване също ще бъдат подложени на проверка. \nПрез септември ще бъдат проверени обекти в районите Варна, Добрич, Велико Търново, Шумен и Търговище. Проверки ще бъдат извършени и в обекти в района на Белово, Септември, Велинград, Ракитово, Батак, Девин, Доспат, Панагюрище и Пещера. През октомври ще бъдат проверени и обекти в районите Монтана, Берковица, Враца, Мездра, Видин и Лом. \n    \n \t\n", "date": "2018.09.12", "title": "Проверяват готовността на ЕРП-та за зимния сезон"}
{"url": "http://www.duma.bg/node/174979", "text": "Очакваното производство на пшеница през тази година е 5,4 млн. тона. Това показват данните на Министерството на земеделието, представени на Консултативния съвет по зърното. С около 25% по-високи са изкупните цени на пшеницата тази година. Средно хлебната се търгува по 354 лв. за тон при 270 лв. за тон през 2017 г. При фуражната цената е средно 318 лв. за тон сега при 254 лв. за тон преди година. \"Опасенията, че хлебната пшеница не е достатъчна, не се оправдаха\", съобщи председателят на Националната асоциация на зърнопроизводителите Костадин Костадинов. Данните на бранша са подобни – среден добив около 460 кг от декар. \nОт министерство на земеделието уточняват, че качеството е различно – в районите без дъждове при жътвата е високо, но в останалите има и покълване на пшеницата. От Министерството на земеделието уточняват, че през юли поради чести превалявания на много места в страната жътвата се е забавила, което се отрази негативно върху производството и качеството на продукцията. \nПо данни на Софийската стокова борса тенденцията за поскъпване на зърното се е обърнала и през последните 2 седмици има поевтиняване на международните пазари. Представените първи данни за пролетните култури – царевица и слънчоглед, показват високи добиви.     \n \t\n", "date": "2018.09.12", "title": " Тазгодишната реколта е 5,4 млн. тона"}
{"url": "http://www.duma.bg/node/174978", "text": "Проверка по сигнали за замърсяване на въздуха от комин на варова пещ на завод за вар и варови разтвори в Асеновград е направила регионалната инспекция по околно среда в Пловдив. От РИОСВ обаче не казват името на предприятието. При нея е установено, че сутринта на същия ден е възникнал проблем с пречиствателното съоръжение към варова пещ. Поради високата температура на изходящите газове - около 160 градуса, подмяната на ръкавите към филтъра е извършена по-бавно. За възникналата авария операторът не е уведомил контролния орган, каквото задължение има, съобщават от инспекцията в Пловдив. До момента на подаване на сигналите в инспекцията обаче не е постъпило уведомление за настъпила авария. \nЗа нарушението на дружеството ще бъде съставен акт за административно нарушение и наложена имуществена санкция. Санкцията според Закона за опазване на околната среда при подобни случаи е в размер от 10 000 до 500 000 лв.     \n \t\n", "date": "2018.09.12", "title": "До 500 хил. лв. глоба заради замърсяване от завод за вар "}
{"url": "http://www.duma.bg/node/174981", "text": "Всички домашни прасета в Русенска област трябва да бъдат изклани в най-скоро време, за да се предотврати влизането на инфекцията африканска чума по свинете през т. нар. заден двор. Ветеринарните власти ще действат различно спрямо регистрираните и нерегистрираните животни. Собствениците на регистрирани прасета получават предписания от Областната дирекция по безопасност на храните прасетата да бъдат заклани в срок до 10 дни, като месото им ще може да бъде съхранено за лична консумация. \n За нерегистрираните прасета, за които стопаните откажат да ги заколят, властите ще действат по Закона за ветеринарномедицинската дейност. \"Предвидена е санкция от 500 до 1000 лв. и насочване за унищожаване на нерегистрираните животни\", каза пред БНТ д-р Георги Дянков, директор на ОДБХ в Русе. Областният управител на Русе е определил срок до 14 септември, в който всяка община трябва да посочи терен за загробване на животните, който да бъде съгласуван с Басейнова дирекция и Регионалната дирекция по околната среда и водите. \n Последното огнище на чумата в Румъния е открито в района на Гюргево на 5 км от Русе. Затова местните животновъди настояват за ефективни мерки срещу влизането на заразата. От съществено значение е, че 30% от българското свинепроизводство е разположено в Русенска област.  \nПри граничния контрол са иззети и насочени за унищожаване около 300 кг месни суровини и продукция. Няма признаци, по които месо да се познае дали е заразено, единственият начин е с лабораторни изследвания, коментира доктор Георги Дяков, директор на Областната дирекция на БАБХ в Русе.     \n \t\n", "date": "2018.09.12", "title": "Колят всички домашни прасета в Русенско до 10 дни"}
{"url": "http://www.duma.bg/node/174982", "text": "Плащането на данъци по електронен път е потребителска активност, която отбелязва стабилен ръст през последните пет години в България, показва редовното годишно проучване на Виза (Visa). Резултатите от данъчната кампания през 2018 г. сочат, че 72% от анкетираните биха използвали банкова карта вместо пари в брой, за да платят своите данъци, ако имат тази възможност, в сравнение с 41% през 2014 г., 61% през 2015 г., 64% през 2016 г. и 66% през 2017 г. Положителните нагласи спрямо плащанията на POS терминал са се повишили, като всички негативни нагласи бележат спад. \nПроучването на Виза по време на данъчната кампания през 2018 г. показва също, че има постоянно увеличение на плащанията на данъци по банков път и онлайн - 19% от българите са платили своите данъци онлайн, а 18% чрез банков превод - в сравнение с 13% за двата способа на разплащане през 2017 г. \nУдобството продължава да бъде основната причина българите да изберат електронни разплащания за своите данъци и задължения към държавата - поради тази причина 83% от българите са избрали банков превод, а 93% - онлайн данъчни плащания. Нещо повече, 73% от всички анкетирани заявяват, че се интересуват от новите начини на плащане, включително за годишните си данъчни задължения. \nЗапитани за данъците и таксите, които са платили през 2018 г. - различни от тези, които автоматично се приспадат от работодателя, 78% от българите посочват данък върху недвижимите имоти, 74% - данък върху отпадъците, и 72% - данък върху автомобила.      \n \t\n", "date": "2018.09.12", "title": "Все повече плащаме данъците си онлайн"}
{"url": "http://www.duma.bg/node/174984", "text": "Представители на българо-гръцката проектна компания ICGB отвориха ценовите оферти в рамките на търга за изграждането на газовата връзка между България и Гърция. Единадесет български и чуждестранни компании (самостоятелно и в консорциуми) кандидатстваха за обществената поръчка, чиято прогнозна стойност е 145 млн. евро без ДДС. Според заданието фирмата победител трябва да приключи дейностите за 18 месеца.  \nВ понеделник общо 12 фирми и консорциуми подадоха оферти по обществената поръчка за избор на инженер-консултант по проекта. Предстои също така да бъде избран доставчик на тръбите.  \nМеждусистемната връзка ще свърже гръцката газопреносна система в района на гр. Комотини с българската при Стара Загора. Планираната обща дължина на газопровода е 182 км, а проектният му капацитет - 3 млрд. куб. м  синьо гориво. Максималният пък може да достигне до 5,5 млрд. куб. м годишно.   \n \t\n", "date": "2018.09.12", "title": " Единадесет кандидати за изграждането на газовата връзка с Гърция"}
{"url": "http://www.duma.bg/node/174945", "text": "Фестивалът \"Free spirit day\", който ще се проведе за първи път в София на 29 септември от 12 ч. във \"Фабрика 126\", излиза с кауза в подкрепа на хората със зрителни затруднения. Организаторът на събитието Ника Любецкая настоява слепите граждани да имат достъп до обществени сгради, заведения, магазини, банки, транспортни средства с кучета водачи, които са техните очи. Това искане е продиктувано от факта, че на много места такива хора не са допускани заради четириногия помощник. Ето защо по време на самия фестивал представители на фондация \"Синергиа\" ще поставят на всички желаещи кърпа на очите и ще ги карат да разпознават какво пият или държат в ръцете си. По този начин ще покажат на виждащите какво представлява животът без зрение. \nЦелта на експеримента, в който организаторите канят да се включат всички посетители на фестивала, е да се даде широк обществен отзвук на проблема и тази бариера да бъде премахната. Необходимо е да си дадем ясна сметка, че четириногите любимци са очите на хората със зрителни затруднения. Освен това кучетата водачи са умни, добре възпитани и съобразителни и със своето присъствие по никакъв начин не пречат на околните, нито застрашават живота им. В рамките на фестивалния ден ще бъде поставена и касичка, в която всеки желаещ може да дари средства, с които да подкрепи дейността на фондацията. \n\"Free spirit day\" ще включва още хендмейд базар, провеждане на арт работилници, диджей парти и представяне на новия интернационален музикален проект на Ника Любецкая. Билети за събитието се продават в мрежата на Eventim, в \"Къщичка\" (бул. \"Македония\" 6) и на място в деня на фестивала.   \n \t\n", "date": "2018.09.12", "title": "Фестивал подкрепя хора със зрителни затруднения"}
{"url": "http://www.duma.bg/node/174947", "text": "Апел срещу безразличието към неправдата и войната е лайтмотивът на спектакъла #minaret, който ще може да се види на 21 септември от 19,30 ч. в Дома на културата \"Борис Христов\" в Пловдив. Основателят на съвременната танцова сцена в Ливан и един от водещите арабски хореографи в света на съвременните изпълнителски изкуства Омар Раджех открива 11-ото издание на Международния фестивал за съвременен танц и пърформанс \"One Dance Week\". Събитието ще завладее града под тепетата до 14 октомври. \nПървият уикенд от проявата продължава на 22 септември от 19,30 ч. с две солови миниатюри на японския хореограф Кенджи Шинохе. С [K(-A-)O] той коментира дигитализирането на чувствата в днешната информационна ера. Достатъчни ли са емотиконите, за да изразим истинските си емоции? Обезценява ли се усмивката, ако я прилагаме навсякъде в онлайн общуването? Спектакълът черпи вдъхновение от популярния японски стил емотикони, познат като \"каомоджи\", в който се използва комбинация от йероглифи, букви и символи, за да се изрази емоция или действие в киберкомуникацията. Вторият солов спектакъл [Любов] се вглежда в момента преди да започнем да обичаме и задава въпроса можем ли да я правим по свой начин, ако всички живеем все по-еднакво и все повече по стереотип. \nНай-коментираното представление на тазгодишното издание на \"One Dance Week\" е \"Великият укротител\" на гръцката суперзвезда Димитрис Папайоану. Хореографът, известен с впечатляващите церемонии на Олимпийските игри в Атина през 2004-та и Европейските игри в Баку през 2015-а, е и първият автор на нов спектакъл за театъра на легендата Пина Бауш във Вутерпал. Папайоану вижда сцената през перспективата на художник, телата - като инструмент за предаване на послание, а безкомпромисната му естетика е вдъхновена от древногръцката скулптура и някои от най-известните символи, митове и произведения в историята на изкуството. Интересът към първото гостуване на Папайоану в България е толкова голям, че обявените две дати бяха разпродадени месеци преди събитията. Все още има билети за обявеното извънредно представление на 30 септември с начален час 17,30. \nВеднага след спектакъла в Дом на културата \"Борис Христов\" на 28 септември Папайоану ще получи лично от министъра на културата Боил Банов присъдения му почетен знак \"Златен век\" - печат на цар Симеон Велики, и грамота за постиженията му в областта на културата. \n   \n \t\n", "date": "2018.09.12", "title": "Апел срещу войната в танцов спектакъл  "}
{"url": "http://www.duma.bg/node/174943", "text": "Рейчъл Сийдъл от Блекбърн е успяла да отслабне 44 кг, за да облече мечтаната булчинска рокля, пише \"Сън\". Трансформацията на 136-килограмовата британка станала за година и половина. Дамата получила предложение за брак от своя възлюбен през лятото на 2016-а. Тогава тя решила да се втали и непременно да облече булчинска рокля размер 44 (по европейската номерация, отговаря на №50 за дрехи по българската). \n40-годишната жена започнала да плува в басейн, тренирала 4-5 пъти седмично. Британката рязко променила и своите хранителни навици. \"Обичах да отрупвам с майонеза всички блюда. Вече не го правя! Престанах и да готвя с масло и  консумирам повече плодове!\" \nСлед като свалила желаните килограми, самочувствието на Рейчъл значително се подобрило. \"През цялото това време не съм гладувала! Просто започнах да се храня по-правилно\", споделя дамата. \nТри седмици преди сватбата британката успяла да се побере в мечтаната булчинска рокля. И призовава всички дами с наднормено тегло да последват нейния пример.   \n \t\n", "date": "2018.09.12", "title": " Британка отслабна 44 кг заради булчинска рокля"}
{"url": "http://www.duma.bg/node/174944", "text": "Иви (Ivy) пусна нова песен \"Boom boom\", която осмива социални прищявки и човешки пороци, неизменна част от съвременното общество. Ефектът е постигнат чрез използването на пълна палитра от изразни средства - хипербола, алегория, ирония, сарказъм и др. Видеото изобразява скандалната българска версия на американската мечта. \nИзпълнителката влиза в ролята на глезена богаташка в стил Парис Хилтън. Американски квартал, типична къща, множество екзотични за нашите географски ширини автомобили и мотоциклети, традиционно българско тупане на килим във фронт ярд, касичка прасе, родни кифли, изобилие от пудра, чертожни материали, наказателна бригада и автентичен пернишки винкел, тип вария, са само малка част от показаните и застъпените елементи. Метафорично се появява и приказният персонаж с необикновено голям нос - Буратино... \nПроектът на Иви не спира да набира все по-голяма популярност. В най-голямата платформа за видеосподеляне в света - YouTube, само за две седмици успя да генерира близо 700 000 гледания през официалния канал на BG Music Channel. В родния медиен ефир е един от най-ротираните по няколко национални музикални телевизии и радиостанции. \nВ ролята на музикално-артистичен хип-хоп партньор на Иви изключително умело се въплъщава топ гримьорът на звездите Цецо Андреев. Той буквално прави на пух и прах шоубизнеса с този свой акт. Това е първата публична проява от негова страна в подобно амплоа, въпреки че самият той е възпитаник на Национално училище по изкуства \"Панайот Пипков\" и наистина притежава таланти и в тази област.   \n \t\n", "date": "2018.09.12", "title": "Нова песен осмива социални прищявки"}
{"url": "http://www.duma.bg/node/174946", "text": "Американската академия за кинематографично изкуство и наука обяви, че догодина няма да бъде присъждан \"Оскар\" в новата категория \"популярен филм\", както бе предложено преди месец, предадоха световните информационни агенции. Идеята се посрещна на нож от индустрията и критиката, тъй като би се създало впечатлението, че лентите може да бъдат делени на \"популярни\" и \"непопулярни\". \nВ съобщение на американската киноакадемия се казва, че учредяването на още една награда на деветия месец от текущата година ще предизвика затруднение за филмите, които вече са били реализирани. Новата категория ще бъде обсъдена допълнително. Организаторите на церемонията по раздаването на \"Оскар\"-ите искаха да привлекат повече телевизионни зрители с даването на златна статуетка и на блокбастърите. Ройтерс припомня, че тазгодишните филмови награди привлякоха пред екрана рекордно малка аудитория - 26,5 млн. зрители. От академията съобщиха също, че следващата церемония, предвидена за 24 февруари 2019 г., ще бъде съкратена и ще е с продължителност три часа.   \n \t\n", "date": "2018.09.12", "title": " Няма да дават \"Оскар\" за \"популярен филм\""}
{"url": "http://www.duma.bg/node/174954", "text": "                                         Той гледа с усмивка на своите разкази, като на замотаване в литературата в по-напредналите му години. Той е инженер, разбира се, със съвременните нови технологии, бил е ръководител с широк размах на информационен център, работил е с точни изчисления и анализи на числа. Затова е усмивката му - струва му се неестествено да пише разкази. Но не е така. \nКато опознаеш Антон Кавалджиев, разбираш, че в това той да пише разкази няма нищо неестествено. \nНеговите разкази са борба с живота и за живота. Състояние на силен дух. Енергичен и действен на млади години, сега светът му се затваря сякаш между стените на дома, излиза с него до парка с инвалидната количка, когато това е възможно, изпълва се с грижовността на най-близките - съпругата, синовете... За някого това може да е всичко, но не и за Антон Кавалджиев. Компютърът е пред него и чрез него общува с познати и непознати, с цялата Вселена на човешкия дух. Духът му лети по света, вглежда се във всекидневието, връща се към спомените и твори. Пише разказите си, които най-напред виждат бял вят във фейсбук и така стигат до десетки, стотици читатели, които си казват мнението за тях и понякога като че ли ги допълват... \nТова е силен и умен човек и силен дух. \nА неговите разкази са разговори със самия себе си и с околните, разсъждения, които читателят може да приема или не, но винаги го водят до някакъв извод - читателят сам да стигне до своя извод. Главният герой в разказите е Ангел, но това си е всъщност Антон Кавалджиев, който разговаря с нас за жената, която \"е нещо красиво, велико и мъгляво\" (\"Есе за две жени\"), за реките, които \"са като хората. И те имат своето детство, юношество, младост и зряла възраст. За разлика от хората обаче зрялата възраст прераства във вечност. При хората след зрялата възраст следва преклонна възраст и смърт. Идва ново поколение\" (\"Детството на една река\"). \n\"Заветите на дядо\" са наречени за неговия внук и за следващите след него.. Но те по същество са за всички млади хора - не са нравоучение, а извлек от житейски опит, като от билка и ако внимателно го ползваш, ще ти е полезен: \"Не забравяй, че ако се отделиш от корените си, няма да станеш птица...\"А в \"Сгледа\" срещаме родовите корени на Антон Кавалджиев - с любов за баба Стефана и за дядо Байо, който с кавала си оставил на наследниците хубави песни и една нова фамилия - Кавалджиеви. Фамилия, която достойно носи Антон Кавалджиев, както достойно я е носил баща му - героят от войната майор Таньо Кавалджиев, чието име чуваме при всяка вечерна проверка на армията. Фамилия, която днес носят достойно и синовете на Антон Кавалджиев, цялото негово семейство. \nИмаме разказите на Антон Кавалджиев, имаме частица от богатството на един вътрешен свят на човек, който е част от нашия свят и с нас споделя своите размисли. Заслужава си да бъдат прочетени. Хубаво е. Книгата на Антон Кавалджиев е ценност и за всяка домашна библиотека. Успех - и на автора, и на читателите с разказите и есетата в \"Детството на една река\" (изд. \"Лаген\", Стара Загора, 2018).   \n \t\n", "date": "2018.09.12", "title": "Разказите на Aнтон Kавалджиев"}
{"url": "http://www.duma.bg/node/174980", "text": "Ако природният газ поскъпне с около 13%, каквото е искането на държавния доставчик \"Булгаргаз\", това ще увеличи сметките за топлоенергия с 8 %, коментира Васил Велев от Асоциацията на индустриалния капитал в България (АИКБ) по Нова тв. Бизнес организацията настоява да се запази цената на тока, а Комисията за енергийно и водно регулиране (КЕВР) да не се изкушава да прави кръстосано субсидиране на парното за сметка на тока. Както е известно, още през юли природният газ поскъпна с 10,81%, парното -  средно със 7,33%, а електроенергията - средно с 2,03%.Най-сериозен се очаква да бъде ударът за хората, живеещи в София, тъй като над 60% от тях се отопляват на парно. Ако досега средната им сметка за отопление и топла вода и е била 150 лева на месец, през идващата зима се очаква тя да скочи с близо 15 лв. Това означава допълнителен разход от 60-80  лв. за целия сезон. Отоплението, осветлението и топлата вода представляват около 12% от всички разходи на семейството. Харчовете ни за тях ще скочат с около 2-3%. Статистиката показва и очакване за по-голяма енергийна бедност през зимата на 2018 г. Според Евростат 36,5% от хората у нас нямат възможност да поддържат дома си достатъчно топъл.Новата цена на синьото гориво ще бъде последвана от верижен скок на цените на всички основни стоки и услуги - в химическата индустрия, в производството на хляб и хлебни продукти, млечните продукти, както и в секторите, в които транспортът, логистиката и горивата заемат голяма част от разходите за производство. В момента цената на пшеницата е с 35% по-висока спрямо цената през 2017 г. Заради това има и увеличение на брашното. Няма как цената на българския хляб да бъде дълго време различна от европейската, заяви Мариана Кукушева, председател на Националния браншови съюз на хлебарите и сладкарите в България. Между 1% и 10% влияе цената на тока и газа върху цената на хляба. Според нея не може дълго време тя да се задържа на това ниво, което е в момента. За да се запази цената на хляба на настоящото ниво, е нужна диференцирана ДДС ставка. \n  \nВъпреки че има ръст на работната заплата, едва 30% получават около средната или над средната заплата за страната. Останалите 70% са със заплата под средната за страната. Това означава, че голяма част от българите ще трябва да намерят начин да оцеляват след поредното поскъпване. Хората пестят от здравеопазване и образование, посочи експертът от Института за синдикални и социални изследвания към КНСБ Виолета Иванова. \nПоскъпването на живота в отделните сектори, както и увеличаващата се инфлация, са предвестници на кризи. Това смята икономистът Мика Зайкова. Това означава, че ще се увеличат енергийно бедните хора в страната. Ножицата между бедните и богатите се разтваря, коментира още Мика Зайкова. Според Добрин Иванов от АИКБ годините на дефлация са приключили, като в момента инфлацията расте с увеличаващ се темп. Проблемът е, че голяма част е вносна инфлация - тя е внесена с повишаването на цената на енергоносителите и горивата. По думите му трябва да се вземат мерки срещу на инфлацията в страната, защото така няма да покрием критериите за еврозоната. \n  \nПо-късно вчера стана ясно, че по предложение на Националния браншови съюз на хлебарите и сладкарите Консултативният съвет по зърното е решил да възложи на министър Румен Порожанов да проведе разговори за възможността за намаляване на ДДС за хляба и основните храни. \n  \nЗаради очакваните изисквания за поставянето на колани в автобусите и новите размери на екотаксите автобусните превози също ще поскъпнат с около 5%, заяви пред БНР Васил Пиронков, председател на Съюза на автобусните превозвачи. С изключение на автобусите, които изпълняват редовни рейсове по републиканската транспортна схема, всички, които се движат по общинските пътища, не отговарят на условията. Ще бъде по-добре да се подмени целият автобусен парк, но идва следващият момент - с една наредба, дори не със закон, е въведена продуктова такса за камиони и автобуси, която - в случая за употребяваните ще бъде 2500 лева на автобус - това е друга недомислица, която ще доведе до поскъпване на билетите, обясни Пиронков. При повечето от старите автобуси коланите няма да бъдат ефективни и няма да отговарят на никакви норми за безопасност, смятат от Съюза на автобусните превозвачи.   \n \t\n", "date": "2018.09.12", "title": " Прогнозират 8 на сто поскъпване на парното "}
{"url": "http://www.duma.bg/node/174985", "text": "Българите дишат най-мръсния въздух в Европа и това им отнема 2,5 години добро здраве в живота, докато средно за Европейския съюз (ЕС) този показател е 0,7 години. За девет години властите в София не са направили нищо за намаляване на емисиите на фини прахови частици, а изработеният от общината план за качеството на въздуха не съдържа никакви мерки за превенция на замърсяването от домакинствата. Това са констатации, направени в доклад на Европейската сметна палата. Според документа здравето на европейците все още не е достатъчно защитено от замърсяванията във въздуха. \nВсички държави членки на ЕС, с изключение на Естония, Ирландия, Кипър, Латвия, Литва и Малта, са в нарушение на една или повече от пределно допустими стойности за замърсяване на въздуха, показва докладът, в който София и Краков са сред най-често даваните негативни примери. \nВ София няма проекти за намаляване на замърсяването на въздуха от битово отопление, а то е значим източник на фини прахови частици, се посочва в доклада. Планът за качество на въздуха на София не съдържа никакви мерки за намаляване на замърсяването на въздуха от домакинствата. \nБългария заема челно място в таблицата за години загуба на живот в добро здраве заради мръсния въздух. Отбелязва се, че София не разполага с места за наблюдение \"от промишлен вид\" на качеството на въздуха, въпреки че в града има електроцентрали и други промишлени съоръжения. Пояснява се, че в София заради строителството на метрото през 2014 г. измервателната станция на Орлов мост е била премахната. Преди преместването тази станция е отчитала най-големия брой дни с превишение на фините прахови частици, а след това честотата на измерените превишения в столицата е намаляла рязко. \nВ България като двата основни източника на замърсяване на въздуха се определят битовото отопление и транспортът. За последните десетина години равнището на финансиране на мерки за опазване на чистотата на въздуха е било намалено с 58 на сто - от 120 милиона евро за 2007-2013 г., на 50 милиона евро за 2014-2020 г., показват данните. \nВъпреки спечелените от Европейската комисия дела за чистотата на въздуха срещу България и други страни в ЕС пред Европейския съд това не е довело до задължение за предприемане на съответните мерки. През 2016 г. общо 13 държави в ЕС, сред които и България, са нарушили пределно допустимите стойности за фини прахови частици. \nВсяка година в ЕС мръсният въздух предизвиква преждевременната смърт на около 400 хил. души и води до разходи за стотици милиарди евро, е записано в доклада. Уточнява се, че най-застрашени са хората, които живеят в градовете.     \n \t\n", "date": "2018.09.12", "title": "Дишаме най-мръсния въздух в Европа  "}
{"url": "http://www.duma.bg/node/174949", "text": "42-рото издание на Дните на камерната музика бе открито в Габрово. С концерта, озаглавен \"Романтизъм и съвременност\", камерният ансамбъл \"Софийски солисти\" започна фестивала, с който организаторите почитат паметта на композитора Александър Танев. По случай 90-годишнината от неговото рождение в Габрово е открита изложба за живота и творчеството му. Международният фестивал предлага осем концертни вечери. Част от изпълнителите са любимци на публиката. \n    \n \t\n", "date": "2018.09.12", "title": "Дни на камерната музика в Габрово"}
{"url": "http://www.duma.bg/node/174950", "text": "Излезе от печат сборникът с разкази \"Незнайните образи хорски\" от Соня Тодорова, авторката на \"Перлите на Ади Ландау\"! Разказите в сборника \"Незнайните образи хорски\" (192 стр., цена: 15 лв.) водят читателя през реалността на всекидневието, но играят хитра игра с очакванията му: стъпили на земята и зазидани в делника, те изненадващо се оказват задвижени от нещо стъписващо и фантастично. Родена през 1979 г. в София, Соня Тодорова завършва Университета по архитектура, строителство и геодезия, има докторска степен по висша геодезия от Техническия университет във Виена. Дебютната й книга се казва  \"Кратък и практичен наръчник по оцеляване на семейства с малки деца и други в София\". \"Перлите на Ади Ландау\" e първият й роман - разтърсваща история за избора и свободата. Премиерата на сборника \"Незнайните образи хорски\" ще се състои днес, 12 септември, от 19 ч. в бар \"Макондо\" в София, научи ДУМА от изд. \"Колибри\".   \n \t\n", "date": "2018.09.12", "title": " Соня Тодорова ни среща с \"Незнайните образи хорски\""}
{"url": "http://www.duma.bg/node/174951", "text": "Най-киселият заек в историята оживява на хартия. На 14 септември очаквайте славното приключение на Просто Спас - комиксовия герой на Стен Дамянов, който завладя социалните мрежи.  \nБез значение дали се бори с билетчетата в градския транспорт, преспите по тротоарите, неспирния дъжд или с прищявките на дъщеря си, Спас е винаги готов да помогне на приятел. Дори и това да му коства връщане в родното село, където е вършил безброй пакости. \nСпас и неговият благ кум Страхил се отправят на приключение със стария си другар Бори. С Бори на тяхна страна идват и неговият Бог, Националната лотария и четирилистните детелини.  \nСигурно е само едно: след цветния сблъсък с \"Просто Спас\" няма да може да спрете да се смеете. На 16 септември от 13.30 ч. по време на Aniventure Comic Con 2018 г. в зала 1 на \"Интер експо център\" отговорникът за това крещящо създание с дълги уши - Стен Дамянов - ще представи книжното издание, а негов партньор ще бъде Делян Момчилов - създателят на мащабния им съвместен проект \"Българите: забравените постижения\". \n    \n \t\n", "date": "2018.09.12", "title": "\"Просто Спас\" - най-киселият заек оживява и на хартия"}
{"url": "http://www.duma.bg/node/174952", "text": "Шестото и рекордно голямо издание на \"Алея на книгата\" в София бе открито вчера в Литературния кът до паметника на Алеко Константинов в пешеходната зона на бул. \"Витоша\", научи ДУМА от асоциация \"Българска книга\". \nКнижното изложение на открито вече успешно премина през Пловдив и Варна. В столицата белите шатри традиционно са разположени в пешеходната част на бул. \"Витоша\", от пресечката с бул. \"Патриарх Евтимий\" до ул. \"Узунджовска\". Алеята ще продължи до неделя, 16 септември, с работно време всеки ден от 10 до 20 ч. \nПовече от 60 водещи български издателства ще представят новите си заглавия в общо 23 шатри, а както всяка година сцена на богата културна програма - с премиери на книги, срещи с поети, писатели и преводачи, игри и работилници за деца, ще бъде Литературният кът на Алеята. Днес, 12 септември, от 18 ч. той е домакин на литературно четене в памет на поета Евтим Евтимов и награждаване на победителите в Националния конкурс за любовна лирика \"Горчиво вино 2018\". \nМежду гостите в културната програма тази година са Атанас (Наско) Атанасов, Галина Вълчева, Георги Господинов, Димитър Тонин, Елисавета Логинова, Елица Виденова, Нели Нановска, Палми Ранчев, Петя Александрова, Светлозар Жеков, Татяна Костова, чешкият писател Мартин Райнер. Събитията ще са в Литературния кът, книжарници и партньорски места в градския център.   \n \t\n", "date": "2018.09.12", "title": "Започна \"Алея на книгата\" с най-голямо издание досега"}
{"url": "http://www.duma.bg/node/174948", "text": "Плевенският творец Страхил Найденов представя осма самостоятелна изложба в Плевен в ХГ \"Илия Бешков\". Неговите мозайки се радват на изключителен интерес и при последните участия в Базел и Ню Йорк. Авторът наскоро получи престижна награда от Япония. \"Това е моя осма самостоятелна изложба, изцяло само мозайка, без нищо друго. В България няма колега, който да е направил такова нещо. Показвам, както класически стенни работи, така и триизмерни, т.нар. \"скулптурни мозайки\", изпълнени в типичните за мен материали, всичко е естествен камък, без допълнителни оцветявания, с ръчно-сечени тесери, с които се подреждат самите мозайки\", споделя Найденов.  \n    \n \t\n", "date": "2018.09.12", "title": "Осма самостоятелна изложба на Страхил Найденов"}
{"url": "http://www.duma.bg/node/174953", "text": "Откриването на експозицията \"Египетската кампания (1798-1801) на Наполеон Бонапарт в документи и издания от фондовете на Националната библиотека \"Св. св. Кирил и Методий\" е на 13 септември от 16 ч. В продължение на две седмици посетителите ще видят ценни архивни материали от колекцията \"Ориенталски сбирки\", свидетелстващи за исторически събития от края на XVIII и началото на XIX век. \nИзложбата е посветена на 220-годишнината от началото на военната кампания на Наполеон Бонапарт в Египет и е първата по рода си у нас, създадена на основата на богатия архивен и книжен фонд на Националната библиотека. За първи път се представят и архивни документи на арабски и османотурски език, пряко свързани с темата - общо 70 архивни единици (около 130 листа).  \nЧаст от архивните материали ще бъдат изложени в оригинал в осем витрини, а други са репродуцирани върху 16 експозиционни табла. Включени са писма и доклади на френските главнокомандващи, преведени от френски на арабски и османотурски език; документи, издадени от страна на централната османска власт, под чието управление тогава е Египет; документи, изпратени от различни османски военнокомандващи до централната османска власт, с които я осведомяват за движението и действията на френските войски; рапорти, съдържащи сведения за битките при Абу Кир, за присъствието на Бонапарт в Ариш през юли 1799 г.  \nЕкспертите са убедени, че във военно отношение Наполеоновата експедиция в Египет е провал, но от друга страна, тя се нарежда сред най-блестящите успехи на френската наука. Именно на тази тема е посветена финалната част на изложбата. Съгласно най-добрите традиции на френското Просвещение армията е съпровождана от повече от 160 учени - едни от най-забележителните умове на Френската академия на науките. Тяхна е заслугата за създаването на забележителното 20-томно \"Описание на Египет\", което провокира въображението на поколения европейци към мистичната арабска страна. Библиотеката притежава и двете издания на този монументален труд. \n   \n \t\n", "date": "2018.09.12", "title": "Походът на Наполеон към Египет в документи   "}
{"url": "http://www.duma.bg/node/174969", "text": "Американският президент Доналд Тръмп е получил ново писмо от севернокорейския лидер Ким Чен Ун, предаде АФП. Това съобщи говорителят на Белия дом Сара Сандърс. \"Това показва ангажимента на Пхенян за ядрено разоръжаване, както бе договорено по-рано\", обяви тя. \nАдминистрациите на двете държави готвят втора среща между двамата лидери. На този етап обаче детайли около събитието не се разкриват. \nЗапитана дали срещата ще се проведе във Вашингтон, Сандърс лаконично коментира, че информация предстои да бъде дадена. \nЮжнокорейският президент Мун Дже Ин призова за \"смели решения\" от страна на американския президент Доналд Тръмп и севернокорейския лидер Ким Чен Ун по въпроса с ядреното разоръжаване на Корейския полуостров. Изявлението на лидера на Южна Корея дойде малко след като от Белия дом съобщиха, че планират нова среща с Пхенян. \n\"Цялостното ядрено разоръжаване на полуострова е проблем, който трябва да бъде разрешен от САЩ и Северна Корея чрез преговори\", заяви Мун на среща на кабинета си. \n\"Разговорите и комуникацията между Северна Корея и САЩ станаха много по-активни, но ние можем да играем ролята на посредник\", заяви южнокорейският президент и добави \"Тръмп и Ким поискаха от мен да изпълня тази роля.\"   \n \t\n", "date": "2018.09.12", "title": "Готвят нова среща Тръмп-Ким"}
{"url": "http://www.duma.bg/node/174986", "text": "Министърът на здравеопазването ще представи на официално организирана Национална кръгла маса на 26 септември позициите на пациентите, съсловието, работодателите и синдикатите, на форума ще има и международно участие. Това съобщиха вчера от МЗ. Оттам поясниха, че от началото на седмицата се провеждат интензивни работни срещи с представители на съсловните организации, университетските, областните, общинските и частните болници, пациентски организации, синдикати, работодатели, институции и др.  \nПо-рано вчера Владислав Горанов потвърди пред Нова телевизия, че подготвяният модел предвижда доплащане на медицинските услуги над 700 лв. да става чрез задействането на втора здравна застраховка. Засега тя се обсъжда да е 12 лв. месечно, но това най-вероятно няма да стане от следващата година. Горанов направи уговорката, че не би подкрепил никакво увеличение на здравната вноска или въвеждането на други плащания от гражданите към здравната система, докато няма гаранции, че контролът върху разходите в системата е ефективен. \nЛекарствата и медицинските изделия ще бъдат вкарани в цените на клиничните пътеки, за да бъдат покривани от фондовете, но все още не е ясно по какъв механизъм ще се финансират.   \n \t\n", "date": "2018.09.12", "title": "На 26 септември Ананиев представя идеите си за здравеопазването"}
{"url": "http://www.duma.bg/node/174988", "text": "Проектът на община Гулянци \"Предприемане на мерки за подобряване достъпа до заетост и насърчаване на социалното включване в община Гулянци\" приключи вчера. Той стартира през април 2017 година и в продължение на 16 месеца беше в помощ на хора с увреждания и техните семейства. \nПроектът е на стойност 385 128 лева и беше финансиран по процедура Активно включване на ОП \"Развитие на човешките ресурси\". Процедурата се реализира в две приоритетни оси - \"Подобряване достъпа до заетост и качеството на работните места\" и \"Намаляване на бедността и насърчаване на социалното включване\". Основните цели на проекта са постигнати, отчита екипът при община Гулянци. \nОсъществено е социално, здравно и кариерно подпомагане на лицата с увреждания и на неактивните близки, полагащи грижи за тях. В продължение на 12 месеца 25 лица с увреждания са получавали услугата личен асистент. \n30 души от целевата група, т.е. хора от семейства, в които има лице с увреждане, са преминали обучение за придобиване или повишаване на професионалната квалификация в направленията техник-озеленител и охранител. 15 от тях са били назначени на работа за 6 месеца. \nЧрез реализирането на дейностите по проекта е постигнато осигуряване на достъп до заетост на търсещите работа и на неактивните лица, увеличен е броят на започналите работа безработни лица на възраст между 30 и 54 години и над 54 години, осъществено е активно приобщаване и увеличаване броя на хората с увреждания, които са започнали да търсят работа или са заети, чрез предоставяне на здравни и социални услуги.   \n \t\n", "date": "2018.09.12", "title": "В Гулянци приключи успешно социален проект"}
{"url": "http://www.duma.bg/node/174987", "text": "Медицинският персонал на службите за спешна помощ е недружелюбен към ромите при посещението им на място. Това твърдят 25% от анкетираните 258 ромски жени на възраст 18-65 г. в София и Плевен. Проучването е проведено от сдружение \"Разнообразни и равни\" и е част от по-широка инициатива за подготовка на парамедици и тяхната заетост в центровете за спешна помощ. 95% смятат, че достъпът им до здравни грижи ще се подобри, ако роми работят в системата на здравеопазването като парамедици. \nПредварителните резултати показват, че около 60% от участниците нямат здравна осигуровка. Въпреки че спешната помощ в България е безплатна, независимо от здравноосигурителния статус, 70% от респондентите заявяват, че са попитани дали имат здравно осигуряване, когато са потърсили линейка.   \n \t\n", "date": "2018.09.12", "title": "От Спешна помощ били недружелюбни към ромите"}
{"url": "http://www.duma.bg/node/174989", "text": "Съжалявам, че сама не подписах още през 2017 г. удължаване на договора с Виенската университетска болница за белодробните трансплантации, дори да трябваше да получа административно наказание или да бяха ме уволнили. Това повтори няколко пъти по време на пресконференция д-р Марияна Симеонова, директор на Изпълнителната агенция по трансплантация, която за втори път през т.г. подаде оставка. Тя обясни, че за сключване на договор с друга европейска клиника, в която да се извършват белодробни трансплантации на българи, са необходими поне 8-9 месеца. По думите й можело да бъде продължен договорът с Виенската клиника, но от МЗ й възложили да търси нова клиника. Не е задължение на ИАТ да търси оферти - според Наредба 12 на МЗ това е задължение на Комисията за лечение на българи в чужбина, подчерта Симеонова. Договорът на България с \"Евротрансплант\" обаче не е прекратен - всяка година бордът извършва одит на всяка болница, в която се правят трансплантации. В края на всяка година става ясно, че България е пратила повече органи към \"Евротрансплант\", отколкото българи са оперирани в чужбина, и всеки пратен орган е трансплантиран, което означава, че в България се работи качествено, припомни д-р Симеонова.    \nТя отчете и дейността на ИАТ от 2013 г. насам, когато пое ръководството на агенцията. От 2014 г. до момента броят на донорите и на трансплантациите у нас се увеличиха 11 пъти, с изключение на 2017 г., когато донорите били с двама по-малко.  \nД-р Симеонова обясни, че заради промени в правилата, в момента вече \"Евротрансплант\" търси болница, в която да се извършват белодробни трансплантации на български граждани.  \nМеждувременно стана ясно, че през 2017 г. тогавашният зам.здравен министър Ваньо Шарков поискал ясен разчет на парите, които България плаща на Виенската клиника за трансплантациите на бял дроб, в противен случай нямало страната ни да преведе дължимите пари. Д-р Симеонова заяви, че според нея България не дължи пари на Виенската клиника. Според д-р Симеонова в други европейски клиники трансплантациите няма да са по-евтини, отколкото са били във Виена.    \n \t\n", "date": "2018.09.12", "title": "Съжалявам, че не подписах договора с Виенската болница "}
{"url": "http://www.duma.bg/node/174990", "text": "Апелативният специализиран наказателен съд реши да наложи най-тежката мярка \"задържане под стража\" на Вълчо Арабаджиев, Елена Караянева и Ромелия Кирилова.  \nСлед заседанието, продължило повече от 4 часа, с решението си съдът отмени наложената от първа инстанция мярка \"парична гаранция\", която бе обжалвана от Специализираната прокуратура. Решението е окончателно. \nВълчо Арабаджиев, Елена Караянева и Ромелия Кирилова са обвинени за участие в организирана престъпна група за данъчни престъпления - укриване на данъци и пране на пари. В края на август месец при спецоперация в офиси в столичния хотел \"Маринела\" и в пловдивския хотел \"Марица\" бяха арестувани 10 души, сред които беше и синът Вълчо Арабаджиев. \nВчера адвокат Илиян Василев каза, че до дни Маринела и Ветко Арабаджиеви ще се върнат в България доброволно. Двамата са издирвани с европейска заповед за арест от края на август. Те са обвинени за участие в организирана престъпна група за данъчни престъпления - укриване на данъци и пране на пари.     \n \t\n", "date": "2018.09.12", "title": "Вълчо Арабаджиев влиза в ареста"}
{"url": "http://www.duma.bg/node/174992", "text": "Много училища в София са изправени пред криза с намирането на педагози дни преди началото на учебната година, показа проверка на ДУМА. Въпреки че вчера шефката на инспектората Ваня Кастрева обяви, че ще има осигурени учители във всички училища, се оказва, че само през последната седмица са пуснати обяви за около 160 вакантни места. \nЛипса на кадри има дори в централни столични школа, сочени за елитни. Все още например 133 СУ \"А. С. Пушкин\" търси  преподаватели по руски, спорт, математика, а 18 СУ \"Уилям Гладстон\" издирва учители по философия, математика, география и за начален курс. \nПроблем има и с намирането на педагогически и медицински персонал за детските градини и ясли. Освен предучилищни педагози все още се търсят възпитатели и медицински сестри. \nВ София на 17 септември врати ще отворят 278 училища, а в тях ще влязат 184 хиляди ученици. От школата 60 на сто са на едносменен режим. \n    \n \t\n", "date": "2018.09.12", "title": "Дни преди първия учебен ден София все още търси учители"}
{"url": "http://www.duma.bg/node/174993", "text": "Столичната община забърка каша с таксите, които трябва да се вземат за ползване на тротоарите или площадите от заведения или магазини. Оказа се, че с приемането на новата наредба за рекламите и преместваемите обекти на последното заседание на СОС в края на юли, таксите за така нареченото тротоарно право са били вдигнати със 100% и с 200%. Именно заради това столичният кмет Йорданка Фандъкова е върнала още на 8 август спорните текстове. \nОказва се, че проблемът е дошъл от различното зониране на града, което е залегнало в новата наредба и то не кореспондира с районирането в друг документ - за местните такси и цени на услуги. Така се е получило голямо разминаване и се оказало, че търговците в централни зони и в периферията на София трябва да плащат еднакво високи цени. От администрацията не успяха да обяснят как се е получило противоречието, след като наредбата бе обсъждана месеци и са провеждани срещи с бизнеса. \"Предвижда се значително увеличение на таксите, не знам дали това е била волята на СОС\", коментира зам.-кметът по финансите Дончо Барбалов. Главният архитект Здравко Здравков уточни, че не било редно всички в районите \"Триадица\" или \"Лозенец\" да плащат еднакви такси, при положение, че обхващат територия от центъра до Околовръстния път. Според него бизнесът в центъра нямал нищо против новите такси, но не и работодателите в периферията. Тепърва ще се създава работна група, която да включва представители на бизнеса от всички части на града, за да се уточнят новите цени. Това вероятно няма да стане до края на годината, а в сила остават старите правила по търговската наредба на СО. Тепърва ще се проверява дали цените за тротоарното право ще са еднакви в парковете или ще се определят според местоположението им. \nОт БСП изразиха изненада от причината за връщането на текстове от рекламната наредба. \"Странно е да се приемат спорните параграфи след толкова бурни дискусии, срещи и обсъждане на 110 страници с предложения от страна на бизнеса по нея\", заяви Иван Таков от БСП.   \n \t\n", "date": "2018.09.12", "title": "Столичната община забърка каша с таксите за тротоарите  "}
{"url": "http://www.duma.bg/node/175001", "text": "БСП тръгва на поход към властта с документа си  , стана ясно на провелия се в разложкото с. Баня семинар на депутатите от левицата и членовете на Изпълнителното бюро. Лидерът на партията Корнелия Нинова обяви, че народните представители тръгват на обиколки във всички общини на страната, където на срещи с цялата общественост ще бъде представен ключовият за левицата документ \"Визия за България\". \nОкончателното приемане на документа ще бъде на конгреса на партията през декември, като ще бъдат внимателно разгледани всички предложения по време на срещите с обществеността. \"Това е разговор за бъдещето след ГЕРБ. Целта е да се смени моделът на управление и да се върнат демокрацията, конституционният ред и правовата държава\", категорична е Нинова.     \n \t\n", "date": "2018.09.12", "title": " БСП тръгва към властта с \"Визия за България\""}
{"url": "http://www.duma.bg/node/174991", "text": "Националният институт по метеорология и хидрология (НИМХ) ще спре работа следващия вторник заради липса на ръководство. Предстои пълен разпад на структурите, няма да има прогноза за времето, ще спрат и системите за ранно предупреждение. Това предупреди вчера бившият директор на НИМХ проф. Христомир Брънзов, който наскоро бе уволнен от ръководството на БАН. Заместниците му пък веднага подадоха оставки в знак на солидарност.  \nПрипомняме, че уволнението стана веднага след последния протест на синоптиците пред Министерския съвет, след който на среща при Бойко Борисов се стигна до решение институтът да излезе от структурата на БАН и да премине към МОН. Работещите в НИМХ открай време негодуват срещу ръководството на академията заради малкия им бюджет. \nБрънзов обясни, че в НИМХ сега няма упълномощено лице, което да подписва документи - финансови и административни, да разпореди плащане на сметки за енергия и за комуникации. \"Прогнозата за времето е видимата гражданска част от дейността на института. По-лошото е, че ще спрат всички системи за ранно предупреждение, за бедствия от хидрометеорологичен характер - наводнения, проливни валежи, замърсяване на въздуха, за Черно море\", каза бившият шеф на института. \nМеждувременно в позиция, поместена на сайта на НИМХ, учените посочват, че не решението от понеделник на Общото събрание на БАН за частично изваждане на института от структурата на академията не дава отговор на основни въпроси за бъдещето на метеоролозите. Те призовават правителството да вземе окончателно и категорично решение за нов статут на НИМХ.     \n \t\n", "date": "2018.09.12", "title": "НИМХ плаши да спре работа във вторник"}
{"url": "http://www.duma.bg/node/174994", "text": "На 13 септември в постоянната приемна на БСП в София на ул. \"Леге\" 10, ет. 1 гражданите ще получат безплатни юридически консултации. Юристите ще бъдат на разположение на софиянци от 15 до 18 часа. \nЖелаещите може предварително да се запишат на телефон 02/987 20 86.   \n \t\n", "date": "2018.09.12", "title": "Приемна"}
{"url": "http://www.duma.bg/node/174998", "text": "Новият начин за определяне на заплатите на военните, който крие рискове. Това коментира за ДУМА членът на ИБ на БСП Атанас Зафиров. Промяната е заложена в Закона за отбраната и въоръжените сили и ще бъде въведена от 1 януари 2019 г. Тя предвижда заплащането на хората под пагон да зависи освен от образованието, и от натоварването и различните изисквания за отделните длъжности. В момента заплатите се формират на база военното звание и степента в обхвата на военното звание. Промените предвиждат да се оптимизират възможностите за попълване на длъжности за военнослужещи, за които се изисква допълнителен образователен ценз, квалификация, професионален опит и др. Мотивите на военното министерство са, че чрез измененията ще се преодолее кадровият колапс в армията. За целта до края на годината трябва да бъде въведен нов Класификатор за длъжностите във въоръжените сили, като е предвидено за съществуващите 21 звания да бъдат определени 99 длъжностни нива. В момента над 5000 места във въоръжените сили са незаети, като най-сериозен е недостигът на войници. \nПромените в закона са правени на тъмно, заяви Зафиров. Всяко необмислено пипане в системата ще предизвика лавина от проблеми, категоричен е той. Зафиров обясни, че докато не се променят коефициентите, по които формират заплатите на войниците, сержантите и офицерите, нищо няма да се промени. \"Всъщност с измененията само се заменя едно наименование с друго, без да се постига съществена промяна с размера на трудовото възнаграждение. Най-много да има разлика от 5 до 10 лева. Според него обаче промяната в системата на заплащане може да доведе до субективизъм и напрежение в системата, защото на едни военни заплатите могат да скочат много, а на други да се понижат значително. Практиката показва, че дори минимално увеличение на трудовото възнаграждение води до нажежаване на атмосферата между военните по поделенията и служителите в администрацията. Има опасност обаче законова промяна да развърже ръцете на политическото ръководство и кадровиците, които да подходят субективно при определянето на заплатите\", категоричен е Зафиров.       \n \t\n", "date": "2018.09.12", "title": "Новият начин за определяне на заплатите на военните крие рискове"}
{"url": "http://www.duma.bg/node/174996", "text": "БСП ще даде на Конституционния съд (КС) спорните промените в Административнопроцесуалния кодекс (АПК), ако парламентът отхвърли ветото на президента, коментира за ДУМА депутатът от \"БСП за България\" Явор Божанков след заседание на правната комисия вчера. \nПо думите му в измененията има положителни моменти, но много от текстовете са удар по правата на гражданите. Божанков припомни, че БСП като опозиция повече от една година излага мотивите си по отношение на АПК във всички работни групи. Той отбеляза, че кодексът е един от най-обсъжданите законопроекти. \nБожанков беше категоричен, че високите такси, които са приети от мнозинството на 25 юли т.г. по същество са несправедливи. \"Никой не оспорва, че таксите сега са много ниски, но с промените те стават убийствено високи. Но все пак гражданите трябва да могат да ползват правото си на достъп до правосъдие. Някои от таксите скачат до 900 пъти. Около това становище се обединяват не просто опозиция, граждански сектор и президентска институция, работодателски организации. На обратната страна абсолютно самотно стоят управляващите, които се държат самоубийствено\", \nПрипомняме, че промените в АПК бяха приети от НС на 25 юли 2018 г. и върнати за ново обсъждане от президента Румен Радев на 1 август 2018 г. Държавният глава оспорва общо 16 разпоредби от закона. Според него това води до отдалечаване от основни конституционни начала и деформира традиционни принципи и постижения на административното право. Радев смята, че с промените ще се намали защитата на правата на гражданите и юридическите лица относно актове, издавани от позицията на власт и изискващи подчинение. Той изразява несъгласие и с драстично увеличените такси в касационното производство и премахването на касационната инстанция в редица специални закони. \n    \n \t\n", "date": "2018.09.12", "title": " БСП дава на КС спорните промени в АПК, ако парламентът ги гласува отново"}
{"url": "http://www.duma.bg/node/174997", "text": "Сдружението на общините се обяви в подкрепа на подалия оставка регионален министър Николай Нанков и призова депутатите да го оставят на поста. Кметовете на едни от най-големите български градове и общини смятат, че той има безспорни качества и смяната му ще доведе до забавяне на вече задействани големи проекти, които зависели от министъра. Според тях Нанков е доказал, че местната и централна власт могат да работят в много добро взаимодействие. \nДУМА припомня, че Нанков заедно с транспортния министър Ивайло Московски и вътрешния Валентин Радев подадоха оставки по искане на премиера Бойко Борисов заради автобусната катастрофа със 17 жертви, станала на лошо ремонтирания път край Своге. Самият Борисов призна в понеделник, че министрите не били виновни, но трябвало да поемат политическата отговорност за трагедията. След съвета на управляващата коалиция премиерът обяви, че е убедил несъгласните в ГЕРБ и в \"Обединени патриоти\" да подкрепят министерските оставки в НС. \nБорисов обяви и имената на новите министри, които ще бъдат гласувани утре в пленарна зала след оставките. Депутатката от ГЕРБ Петя Аврамова е предложена да оглави ММРБ, зам.-министърът на икономиката Александър Манолeв - транспортното министерство, а главният секретар на МВР Младен Маринов - вътрешното министерство. \n    \n \t\n", "date": "2018.09.12", "title": "Кметове зоват парламента да \"спаси\" Нанков"}
{"url": "http://www.duma.bg/node/175000", "text": "В началото на следващата година, през която ще има поне два избора, ГЕРБ ще увеличат заплатите в държавния сектор. Премиерът Бойко Борисов обеща вчера 10% увеличение на заплатите в бюджетната сфера, което според него щяло да доведе и до ръст на доходите на останалите граждани. На днешното си редовно заседание Министерският съвет ще обсъди възможностите за повишаване на бюджетните заплати с 10% от 1 януари 2019 г., каза Борисов пред журналисти във Варна, където в момента се провежда Световното първенство по волейбол. \nБорисов изказа и предположение, че увеличението на заплатите в целия държавен сектор ще повлече всички останали сфери, които са на бюджетна издръжка. Според него увеличението трябвало да стане за целия бюджетен сектор, а не на парче. \"Защото така, на парче - 150 милиона за полицаи, за военни, за съдебна охрана и учители, тук-там винаги остават определени сектори, които все едно не са важни\", коментира Борисов. От известно време той обсъждал въпроса за ръста на заплатите с финансовия министър Владислав Горанов. \n\"Ако не настъпят драматични промени в макрорамката за 2019 г., както е разчетена от Министерството на финансите, ще има възможност в началото на следващата година доходите в бюджетната сфера да бъдат вдигнати с 10%\", заяви малко преди него в телевизионно интервю и самият Горанов. \nПо повод думите на президента Румен Радев в речта му за новия политически сезон, че няма нужда от предсрочни избори, лидерът на ГЕРБ заяви вчера: \"Той каза, че сега не е моментът за избори, но ако има една нова партия, това вече ще е друго. Хващайте нюансите\", заключи Борисов. \nДУМА припомня, че изборите за Европейски парламент ще се проведат в края на май 2019 г., а през есента са редовните местни избори. Редица политици и наблюдатели пък прогнозират, че е възможно да има и предсрочни парламентарни избори поради обтегнатите отношения в управляващата коалиция. \nЕдновременно с това от началото на годината управлението на ГЕРБ е белязано от поредица големи скандали като опита за продажба на ЧЕЗ, избиването на стада в Странджа, над 20-дневния срив на Търговски регистър, фалита на кипърската застрахователна компания \"Олимпик\", завлякла 200 000 български клиенти. След автобусната катастрофа край Мездра със 17 жертви, Борисов пък се раздели с трима министри, за да закрепи властта си. \nБойко Борисов обеща вчера във Варна и нов Национален футболен стадион. Така възроди идеята на спортния министър в кабинета \"Орешарски\" Мариана Георгиева, която работеше за нов стадион, защото \"Васил Левски\" е морално остарял и при мачове се блокира центърът на София. Министърът на ГЕРБ Красен Кралев пък не спря да обяснява, че подобен проект е невъзможен. \n\"Националите играят добре. Ако продължат така и догодина и се класират, аз мисля, че догодина може едно кокетно ново стадионче да им направим... Мисля, че стотина милиона може да се отделят за един нов стадион да направим. Изцяло футболен. Стадион \"Васил Левски\" нали му правиха ремонт за толкова много пари. Нали го избушиха и откраднаха парите. Не му направиха нито козирка, нито зали, протече\", размишлява Борисов, след като посети тренировка на националите ни по волейбол и инспектира строежа на \"Арена Бургас\".   \n \t\n", "date": "2018.09.12", "title": "Борисов вдига предизборно заплати  "}
{"url": "http://www.duma.bg/node/174995", "text": "\nВ древния Рим т.нар. терми са били не просто бани, а център на обществения и политическия живот, мястото, на което сенаторите са взимали някои от най-важните решения за бъдещето на империята. Разложкото село Баня е било известно със своите терми още от римски времена, но за първи път в него се взимат важни за България политически решения. \nВ понеделник и вторник депутатите от ПГ на \"БСП за България\" и членовете на Изпълнителното бюро на партията бяха на семинар точно в това село - едно от най-живите и проспериращи малки населени места у нас заради близостта си до ски зоната в Банско и заради термалните си извори. Време за бани и СПА процедури обаче нямаше никой от присъстващите, защото просто едва ли на някого му е било до подобни глезотии точно в този момент. \nРешенията, които бяха взети, могат да се формулират в едно кратко изречение - Левицата поема курс към изборна победа с \"Визия за България\" Само че не просто да смени Бойко Борисов и почти десетилетие управляващата страната ни корпоративно-криминална клика ГЕРБ, а да смени тотално модела на управление. Не да излиза с лозунги за смяна на парламентарната република и правовия конституционен ред, а да върне разделението на властите, демокрацията и правовата държава. Не решенията по важните за държавата приоритети да се обсъждат и гласуват в тесен кръг на \"жълтите павета\", а да бъдат приемани след широко обсъждане в обществото - във всяка една община, с всяка една браншова организация и с неправителствения сектор. \nБСП иска да облече всичко това във вече прокламираната си \"Визия за България\" - ключовият документ за бъдещето на страната след ГЕРБ и отиващия си режим на премиера Бойко Борисов. Окончателното приемане на Визията почти сигурно ще бъде на конгреса на партията в края на декември, но за да се стигне дотам, депутатите от левицата и членовете на ИБ започват серия от срещи с обществеността във всяка една община.  \nЛидерът на БСП Корнелия Нинова още в началото на семинара в с. Баня даде да се разбере, че ако партията в последните две години вече се е наложила като категорична опозиция на ГЕРБ, то е време цялото това поведение да се пренесе и по места. Защото и древните римляни са осъзнавали, че Метрополията е обречена, ако политиката се ограничава само до хълмовете около Вечния град, а не стига до всяко кътче на империята. \n\"Тръгваме на \nсрещи-разговори в цялата страна \nс амбициозната задача да се срещнем с максимално много български граждани, различни, всеки - който с каквото може, да ни помогне за окончателното изготвяне на наш вариант на „Визия за България“, обобщи Корнелия Нинова. Според нея няма нужда да се обяснява на хората, че живеят зле, че държавните институции не работят, че има корупция, че здравеопазването се разпада. \"Оттук нататък нашият разговор е - какво следва след ГЕРБ и Патриотичния фронт, това е разговорът за бъдещето. Агония ще е, ако не постигнем национално съгласие и енергия за качествена промяна. Не ни е целта властта да се смени и да продължи друга, не просто да сменим ГЕРБ, за да управлява БСП. Ние искаме съгласие за начина на изпълнение на политиката. Искаме Конституцията да започне да се спазва и изпълнява.\" \nСпоред Нинова 20-те депутати от левицата, оставащи в парламента, няма да стоят там, за да пазят кворума, защото управляващите имат достатъчно гласове - освен на ГЕРБ и \"Патриотите\", те спокойно могат да разчитат и на \"Воля\", и на негласната подкрепа на ДПС. \"Нашите депутати ще отстояват позициите ни и ще дават мнение по внесените законопроекти, някои от които са ключови - очакваното вето на президента върху АПК, гласуването на новите министри, обсъждането на бюджета, закона за пътищата. Останалите тръгваме по срещи в страната, като ще пътуваме в сряда и четвъртък. Разговорите ни ще бъдат публични и всеки, който поиска, може да дойде да обсъждаме \"Визия за България\". Първата такава ще е още тази седмица в общините от област Благоевград\", обяснява тя. Идеята е всички депутати от групата да са в една област всяка седмица, разпределени в различните общини. \nБСП обаче няма да се ограничи само до обиколки из страната, защото на семинара в с. Баня бе приета и амбициозна законодателна програма \nза есенния парламентарен сезон. Един от акцентите, според Нинова, е законопроектът срещу двойните стандарти на храните, за които много се е изговорило, имало е и българска, и европейски кампании, но резултат засега няма. \"Затова заедно с Националното сдружение на земеделските кооперации, в което членуват 400 кооперации, изработихме законопроект, с помощта на тяхната експертиза, зад който те стоят. С него целим да решим законодателно проблемите с двойните стандарти при храните, който засяга всички българи, които трябва да ядат здравословна и качествена храна\", коментира тя. \nЩе бъде внесен и законопроект за българско производство и търговските вериги. \"Него го изработихме заедно със Съюз \"Произведено в България\", в който членуват 1500 български производители - повечето от тях са малки и средни предприятия\", обяснява тя. Идеята е да се подпомогнат най-вече българските компании, които трудно издържат на натиска на търговските вериги. \n\"Внасяме и закон за управление на държавните предприятия – то повече не може да е на бордовашки принцип, при който всички партии си слагат удобни хора в бордовете и фирмите се източват от партийни централи. Държавните компании трябва да се управляват на професионален, мениджърски принцип - с екипи, които се назначават с конкурс, чието заплащане зависи от резултата от предприятието.\" \nПредстои внасянето и на закон за обезщетение на тракийските българи, който е изработен съвместно със Съюза на тракийските дружества в България, както и законодателни промени за борба с домашното насилие. \"Ние бяхме против Истанбулската конвенция, защото според нас тя не може да реши проблемите с домашното насилие, това е работа на българското законодателство. Затова внасяме тези промени, за да защитим жертвите на подобен тип насилие\", коментира Нинова. Сигналът е повече от ясен - лидерът на БСП и ръководството на партията са категорични, че кабинетът \"Борисов-3\" си отива. Никой засега не се наема да дава прогнози кога точно ще се случи това - дали ще има предсрочни парламентарни избори напролет заедно с вота за Европейски парламент или пък ще бъдат слети с местните избори наесен, но червените стягат редиците за сериозна битка. Битка, която ще реши бъдещето на страната за десетилетия напред. Смяната на министри е опит да се отложи гневът и недоволството на българина към цялата политика на кабинета \"Борисов-3\", заяви пред журналисти в село Баня говорителят на БСП Елена Йончева. \nСпоред нея нищо конкретно няма да се промени след рокадите в кабинета, а сривът на всички сфери в държавата е все по-видим. \"Най-добър отговор дава самият вътрешен министър в оставка Валентин Радев, който казва, че смените в правителството са \"някакво продължение на това, което сме правили досега\". Бих искала да попитам продължение на какво – продължение на голяма престъпност в България, продължение на битовата престъпност, продължение на липсата на разкриваемост на тази престъпност, корупцията и грабежа на България, което се констатира от всички международни европейски и американски институции. На това ли ще бъдем свидетели\", остро коментира Йончева. \nСпоред нея самият факт, че за 10 години чуждестранните инвестиции в страната ни са се сринали близо 10 пъти, е заради непредвидимата политика на управляващите от ГЕРБ.     \n \t\n", "date": "2018.09.12", "title": " БСП тръгна към властта от Римската баня"}
{"url": "http://www.duma.bg/node/174956", "text": "1908 - РАЖДА СЕ ЛЪЧЕЗАР СТАНЧЕВ, ПОЕТ И ПРЕВОДАЧ (УМИРА 1992 Г.). Основател и главен редактор на списанията \"Славейче\", \"Чавдарче\" и \"Дружинка\". Пише за възрастни и за деца. По-известни негови детски книги са \"Зайо Байо воденичар\", \"Щъркел шарен дългокрак\", \"Весели случки\" и др. Лъчезарният текст на песента \"Усмивката\" (муз. Митко Щерев) стана златен хит на група \"Трамвай №5\". 1924 - ОСВЕТЕН Е ХРАМЪТ \"СВ. АЛЕКСАНДЪР НЕВСКИ\" В СОФИЯ. Тържественият ритуал продължава до 14 септември. Храм-паметникът е издигнат в чест на падналите за Освобождението на България от турско робство. Посветен е на руския национален герой и светец Александър Невски - княз на Новгород. Решението за построяване на катедрална църква е взето през 1880 г. - княз Александър се обръща с възвание към българите и храмът е построен с народни дарения. Основният камък е положен през 1882 г. Заемащ площ от 3170 кв.м, храмът може да побере 5000 души. Камбанарията му е висока 53 м и има 12 камбани, излети и донесени от Москва. Най-голямата тежи 12 т, а най-малката - 10 кг, като общото тегло на всичките е 23 т. В криптата му са експонирани едни от най-красивите български икони. През 1951 г. е обявен за Патриаршеска катедрала. 1932 - УМИРА ОВАНЕС АДАМЯН, АРМЕНСКИ ИНЖЕНЕР (Р. 1879 Г.). Изобретател на телевизията и факс машината. През 1905 и 1907 г. регистрира идеите си за черно-бяла и цветна телевизия в Берлин. През 1907 г. провежда пак там първото в света експериментално предаване на цветни картини на разстояние 600 км. В Лондон първото експериментално представяне на цветната телевизия, основана на трицветния принцип на Адамян, е реализирано през 1928 г. През 1921 г. докладва идеята си за факс машина на Осмия всеруски конгрес по електротехника в Москва, а през 1930 г. осъществява първото в света факсово предаване от Москва до Ленинград. 2009 - УМИРА НОРМАН БОРЛАУГ, АМЕРИКАНСКИ АГРОНОМ И ХУМАНИСТ (Р. 1914 Г.). Удостоен за неговите усилия и постижения в сферата на селското стопанство с Нобелова награда за мир за 1970 г. Наричан е баща на \"зелената революция\". Неговите иновативни изследвания върху зърнените култури спасяват живота на милиони хора, застрашени от глад в Азия, Африка и Латинска Америка, и му носят международно признание. 2010 - УМИРА КЛОД ШАБРОЛ, ФРЕНСКИ РЕЖИСЬОР, СЦЕНАРИСТ И АКТЬОР (Р. 1930 Г.). Създател на качествено кино, което привлича широката публика. Режисьор, който оставя филмите си отворени, без завършек. Сред най-известните му ленти са \"Цветето на злото\", \"Благодаря за шоколада\", \"Цветът на лъжите\", \"Край на залаганията\", \"Церемонията\", \"Седемте смъртни гряха\", \"Хубавият Серж\" и др.   \n \t\n", "date": "2018.09.12", "title": "Датата"}
{"url": "http://www.duma.bg/node/174967", "text": "Това бе като първа романтична среща, която премина изключително добре. Унгарският премиер Виктор Орбан и италианският вътрешен министър Матео Салвини говориха със споделена страст, размениха си комплименти и обещаха отново да се видят. \nСлед срещата им в Милано отявленият противник на мигрантите Орбан описа Салвини като \"неговия герой\", защото отказа да позволи на спасените в морето бежанци да стъпят на италианска земя, освен ако Европейският съюз не ги настани на друго място. Салвини пък изрази надежда, че срещата във вторник е само първата от много бъдещи срещи с Орбан, които ще променят съдбата на Европа. \nЗадълбочаваща се връзка между двамата крайнодесни лидери може да изглежда като пореден политически роман,  но би могъл да се превърне в Троянски кон  \nза лидерите на ЕС, които вече са разтревожени, че \"Брекзит\" ще разкъса техния следвоенен съюз. \nТвърдите поддръжниците на \"Брекзит\" в Обединеното кралство обвиняват лидерите на ЕС, че се опитват да представят оттеглянето на Великобритания от съюза като грешка, за да не бъде последван техният пример от другите държави членки. Това обвинение лидерите на ЕС категорично отричат. \nМеждувременно, крайнодесните фракции в ЕС очакват голяма победа в изборите за Европейски парламент през следващия месец май. Това е възможност, която се появява веднъж на пет години, и тя вещае огромно регионално влияние върху политиките от тяхна страна, особено върху тези за миграцията. \nПонеже разговорите за френски \"Фрекзит\" или \"Некзит\" в Холандия избледняват в публичната дискусия, по-вероятно е ЕС да бъде застрашен от онези, които искат да разбият блока отвътре. \nКрайнодесният френски лидер Жером Ривиер от \"Националния фронт\" е оптимистично настроен за изборните резултати, които ще фаворизират евроскептичните партии. \"Вярвам, че за първи път може да имаме ново мнозинство на следващите европейски избори. Ако пък нямаме мнозинство, смятам, че ще имаме малцинство, достатъчно силно, за да им попречим да правят това, което те вършат точно сега\". \nТова, което от много време липсва на тези партии е единството, за да координират действията си в Европейския парламент. Отношенията между Орбан и Салвини показват, че апетитът за такова единство нараства. В миналото популистките несистемни партии, които имаха неразрешими спорове с ЕС, имаха конфликти и помежду си. \nУнгария и Италия например през 2016 г. няколко пъти имаха сблъсъци по отношение на политиката в областта на миграцията. Италия, която е на фронтовата линия в мигрантската криза, отдавна притиска Унгария да приеме част от бежанците, за да намали бремето. Но Унгария подкрепи твърдата политика на \"нулева толерантност\" към нелегалните имигранти след масовия наплив на търсещи убежище хора в Европа през 2015 г. в разгара на сирийската война. Повечето други държави от ЕС приеха бежанци в рамките на програмата на Европейския съюз за миграцията, но Унгария отказа заедно с няколко други източноевропейски държави. Двустранното сътрудничество между партии съмишленици,  апатията на гласоподавателите и избирателната система на Европарламента (ЕП) може да бъде перфектната буря, която да предаде европейските лостове на популистите. \nЧленовете на Европарламента се избират пряко от гражданите на ЕС, но тяхното участие постоянно намалява. Според Отдела за наблюдение на общественото мнение, малко над 42% от регистрираните гласоподаватели са гласували на последните избори през 2014 г.  \n\"Евроскептичните партии се справят обикновено по-добре на изборите за Европейски парламент, в сравнение с представянето си в националните избори, защото, от една страна, избирателите смятат, че европейските избори са по-маловажни от националните\", заявява пред Си Ен Ен Дору Франтеско, експерт по въпросите на ЕС. \nЕвроскептичните партии също са склонни да гледат по-сериозно на европейските избори по очевидната причина, че една от основните им цели е да оспорят ЕС. \nСистемата на Европейския парламент също така е от полза за маргиналните партии или екстремистки партии. Това означава, че партии като \"Националният фронт\" във Франция имат много по-голямо присъствие в Европейския парламент, отколкото в своите национални събрания. \nТова представителство в Европейския парламент вече е в действие. В предложение на Европарламента са създаване на програма за околната среда евродепутатът Джон Агню от крайнодясната Партия за независимостта на Великобритания (UKIP) твърди, че изменението на климата, причинено от човека, е \"незначително\", докато \" фактори, които в действителност променят климата ни\", са колебанията на космическите лъчи, слънцето, океаните и водните пари като \" фактори\". Само преди няколко години подобно отричане на научните изследвания за изменението на климата  \nбе недопустимо да бъде чуто в Брюксел. Дору Франтеску смята, че е малко вероятно крайнодесни партии да извоюват контрол в парламента, но това не означава, че влиянието им няма да нараства. С раздробен вече Европейски парламент, дори и малкото увеличение на местата може да доведе до значителна разлика. \"Не е нужно да придобивате мнозинство в Европейския парламент, за да упражнявате влияние върху политиките на ЕС и Европейската комисия, просто трябва да имате солидно малцинство\", пояснява Франтеску. \nСилното малцинство може да бъде ефективно в блокирането на политиката, продължава той, а малко увеличаване на влиянието в парламента може да бъде началото на по-голяма промяна в дългосрочен план. \"Европейските избори не са краят на филма или краят на света, а това по-скоро е началото\". Въпросът е дали ще могат да координират дейността след това. Ще могат ли да постигнат добри резултати на националните избори в държавите членки? ... Ще овладеят ли други национални правителства, за да могат да окажат натиск в Европейския съвет, който е другият ключов законодателен орган на Европейския съюз? \" \nНякои от партиите, които искат да разтърсят Брюксел, разчитат на Стив Банън, бившия главен стратег на американския президента Доналд Тръмп, да повдигне духа и да им помогне да повишат изборните резултати. Банън направи няколко европейски обиколки, за да подтикне към действие еднакво мислещи политически лидери и дори постави началото на \"Движението\" (The Movement) -  \"супергрупа\", обединяваща популистите,  за да постави под въпрос съществуването на ЕС.  \"Всички са съгласни, че следващият май е изключително важен, че това е първата реална за целия континент директна конфронтация между популизма и партията от Давос\", каза през юли Банън в интервю за \"Дейли Бийст\" (Daily Beast), визирайки Световния икономически форум в швейцарския планински курорт Давос като символ на световния либерален елит. \"Това ще бъде изключително важен момент за Европа\". \nОснователят на \"Движението\" Мишел Модрикамен, лидер на Белгийската народна партия, казва, че Банън предлага ресурси за подпомагане на новия алианс на изборите. \"Той ще предостави инструменти, които бяха използвани в Щатите. Те спечелиха изборите без всякакви шансове за успех. Разбира се, че той ще донесе инструменти. Европейците вече ги използват\", каза той пред Си Ен Ен, добавяйки, че т.нар. Големи данни (Big data) са една от областите, от които европейските партии биха могли да извлекат полза. \n\"Ние сме в голяма битка за душата на това, което според мен трябва да бъде Западната цивилизация\", твърди Мишел Модрикамен. \nСалвини прокара подобна на тази за супергрупата на Банън идея, като призова за европейска \"лига на лигите\", която да обедини популистите. Говорителят на Салвини разкри пред Си Ен Ен, че министърът е предложил среща с Банън, за да обменят идеи. \nНо евродепутатите, които са проевропейски настроени, казват, че не са застрашени от Банън. Германският евродепутат Елмар Брок е убеден, че проевропейски настроените членове, биха имали превес на изборите, а усилията на Банън да се намеси в европейските въпроси вероятно ще се провалят. Той обвинява Банън, че използва фигури от европейската крайна десница, за да унищожи Европа и да съсредоточи властта в други нации. \n\"В това отношение, г-н Банън ни е много полезен, защото можем лесно да обясним на нашия народ, че целта на всичко това е да отслаби европейските народи по начин, по който те ще загубят своята роля в света и така ще се превърне  в свят на Вашингтон, Пекин и Москва\",  поясни Елмар Брок. Анализаторите също така задават въпроса колко влиятелен може да бъде Банън. Единството, което той и Модрикамен търсят, няма да бъде лесно постигнато. \n\"Дълбокият проблем е разпокъсаният европейски пейзаж. Много от тези десни партии или дяснопопулистки партии могат да имат проблеми с ЕС, но много от тях имат проблеми помежду си\", казва Александър Кларксън, преподавател по европейски и международни изследвания в Кралския колеж в Лондон (King's College London). /БГНЕС  \n    \n \t\n", "date": "2018.09.12", "title": "  Несистемните партии се целят в Европарламента"}
{"url": "http://www.duma.bg/node/174957", "text": "Народният съд в България има 250-годишно съществувание. Знае се годината - 1762, когато е излетяла първата народна присъда - бяла лястовица в най-новата ни история. Известно е името на народния съдия - заветно за всяко българско сърце: Паисий Хилендарски. Поотделно и в хор произнасяме дума по дума присъдата, защото тя тегне като бащин укор връз всеки от нас: \"О, неразумний и юроде, поради что ся срамиш да ся наречеш болгарин?\" Нима ще се намери някой, който да смята, че присъдата не се отнася и до него? \nНие, днешните, имаме претенция за една по-голяма чувствителност към обществените течения, дето минават през нас, в които сме потопени и в които се опитваме да плуваме. Ако е тъй, нека извърнем поглед назад към новата и не тъй новата отечествена история. Да погледнем  коя е трагичната бездна от която не можем, та не можем да излезем. Това е разделящият ни, противопоставящ ни едни други спор-проклятие: кои от нас са истински българи, кои са по-истинските, кои - най-истинските. И като си представим само колко братска кръв сме проляли взаимно в междуличностни борби, граждански междуособици, колективни засади, стрелба в лице и в тил, колко противоборства, преврати, атентати и въстания! Пролятата кръв от свои е много по-обилна, отколкото това са сторили чуждите... \nГоворим за народен съд и народно правораздаване. Хайдутите от втората половина на ХІХ век бяха съдебните заседатели - там на Балкана. За какво съдеха те? За отродяване от българското, за противобългарско поведение на българи: гърчеене, срамни теманета пред официалната власт и безспирно чупене на гръбнак. \nА Ботев, височайшият войвода на българските хайдути? Поезията му е зов за родолюбие, съд и нравствен кодекс; каква и коя е българската идея, да припознаем у всеки от нас равния, равностойния съотечественик, та да застанем един до друг, вплели мишци и ръце в обща задруга. \nСлед Освобождението през 1878 г. България в годините е била управлявана от бъдещи и бивши политически затворници. Петко Каравелов - министър-председател, свален чрез заговор, бива тикнат от противниците си в затвора, известната Черна джамия; след туй отново е висш държавник, пак бива свален и нещата трагично се повтарят и очертават  една безумна обществена печал която изпълва българското ни битие; княз Александър Батенберг - детрониран, бяга през глава към чакащия го кораб на Дунава, преследван от подполковник Муткуров, военен министър. Батенберг се връща, князува от ден до пладне и пак бяга. \nШефът на либералите Стефан Стамболов иска да изкорени \"руското влияние в България\", извършва сеч над русофилите и като последствие сам бива посечен. \nДуранкулашките събития в Южна Добруджа през 1901 г.! Селяните въстават срещу десятъка, срещу политиката на Радославовото правителство, което изтупваше като брашнен чувал хамбарите им. Въстаналите селяни биват изтребвани из полето и като вреден дивеч от войска и жандарми, т.е. българи убиват българи. \nДве години по-късно е учреден Държавен съд въз основа на чл.155 от Търновската конституция. Под съд подлежат бивши министри, уличени в измяна, предателство, нанасяне вреди на държавата в своя полза, с една дума - вопиющо нарушение на Конституцията. Съдът заседава през 1903 г. и... планината ражда мишка. Министрите от кабинета на Радославов се отървават с по осем месеца затвор. \nВторият държавен съд над стамболистите през 1913 г. бива прекратен, преди да презполови работата, за която е създаден: кой е виновен за Междусъюзническата война, която окончателно погуби българската идея за Македония. \nТретият държавен съд привлича само кабинета на министър-председателя д-р Васил Радославов. През Първата световна война министър-председателят офейква, намерил убежище и пенсия в Германия. Присъдите са издадени твърде късно - на 31 март 1923 г. Вярно, генерал Никола Жеков, главнокомандващ през време на войната и един от главните военни престъпници, трябва да лежи 15 години. Два месеца след издаване на присъдата става Деветоюнският преврат: българската буржоазия, виновна за 200 000 безсмислени жертви, освобождава от затвора и амнистира своите хора. \nЧетвъртият държавен съд, създаден от Стамболийски, не започва въобще работа по същите причини: военно-монархическия преврат на 9 юни. Извършителите свалят министър-председателя и - простете за израза - го заколват. \n19 май 1934 г.! Нов преврат, дирижиран от цар Борис ІІІ. Царят назначи и уволни последователно двама министър-председатели: Кимон Георгиев и Андрей Тошев, след което до 1938 г. длъжността премиер на България изпълнява шефът на личната царска канцелария Георги Кьосеиванов. Тъй много   славената Търновска конституция бе потъпкана  и отменена. Изборите през 1938 г. бяха претупани, защото така бяха замислени. Министър-председател отново бе царският чиновник Кьосеиванов... \nПрез декември 1939 - януари 1940 г. след започналата Втора световна война се провеждат нови избори - за ХХV Народно събрание. Кандидатите бяха номинирани мажоритарно, т.е. от свое име, по своя самоличност и пълномощие. 2/3 от избраните за депутати са послушни царски хора: съгледвачи и изпълнители на волята на двореца. Със скачане на крака и с мощно българско \"Ура!\" те акламираха монарха, колчем Онзи се появеше в парламента; както и тутакси гласуваха предложените от Негово Величество закони. За беда на това облагодетелствано от царя мнозинство в ХХV Народно събрание една трета от депутатите се оказаха \"инакомислещи\". Справянето с тях стана лесно: трийсетина от \"инакомислещите\", т.е. с определено леви убеждения, бяха касирани. Чрез гласуване от мнозинството на левите им бе отнет депутатският мандат и безцеремонно бяха изгонени от парламента. Така пътят на ХХV НС да ръководи политиката на България в стихията на започналата Втора световна война бе начертан. България тръгна към своята Трета национална катастрофа. \nМакар че депутатите, с изключение на една малка група, симпатизираха на Адолф Хитлер, след като той на 1 септември 1939 г. начена войната, Втората световна война, мнозинството и малцинството единодушно определиха поведението на България в започналия конфликт като неутралитет. Това бе единствено проявеният консенсус на ХХV НС. Оттам нататък нещата през следващите четири години се развиха трагично за българския народ и в последна сметка - в края на войната - трагично и за неговите регенти, министри и депутати. \nПървоначалните успехи на германския фюрер по европейските бойни полета изцяло замъглиха съзнанието и на цар, и на депутати. И решението им не закъсня:  привързаха България към колесницата на Хитлер Даже точният, буквално точният израз на цар и управници бе: \"към блестящата колесница на Хитлер\". Това стана на 1 март 1941 г. като договорът, който министър-председателят господин професор доктор Богдан Филов подписа с германския външен министър Негово Превъзходителство Йоаким фон Рибентроп. Този договор освети юридическите, международно-правните нарушения на цар и правителство. Над националния суверенитет и сигурността на държавата надвисна трагична неизвестност. Защото като общ знаменател на извършената договореност бе престъпното нарушение на Търновската конституция. Санкцията на парламента в този случай е задължително условие - sime quo non, ако не искаме да се изправим в нарушение на самата конституция. А нарушението на конституцията, когато се отнася до националната сигурност, е държавна измяна и се наказва с висшата мяра на закона. На 22 юни 1941 г. - световна дата в историята, за която в днешните гимназиални учебници злонамерено не се казва нищо, Хитлер напада Съветския съюз. През България и нейните черноморски пристанища, също премълчавани в учебниците факти, преминаваха всякакви военни товари и военни части към Крим и Украйна. Над Европа се развяваше пречупеният кръст. Макар и редом с националното ни знаме, този кръст се вееше и над България. Спрямо германската окупация на България и спрямо прогерманското правителство на Богдан Филов   \nзапочна антифашистка съпротива В своето ожесточение правителството се хвърли на безогледна война срещу собствения си народ... \nВ България правителството на Отечествения фронт и регентите издадоха на 3 октомври 1944 г. на основание чл. 47 от Търновската конституция Наредба-закон за съдене от Народен съд виновниците за въвличане на България в Световната война срещу съюзените народи и за злодеянията, свързани с нея. \nНародният съд, по-точно народните съдилища в България имат 250-годишно съществувание! Би трябвало да повтаряме и да повтаряме думите на отца Паисия, отправени към вечно неразумните. Потърсихме защита от народните съдии Отец Паисий Хилендарски и Иван Вазов. Думите им към отцеругателите-депутати: \"И ругайте грешно бащини си кости/ и нашите нрави, че те били прости./ Та не вашто племе срам нанася вам./ О, безумни люде, а вий сте му срам...\"   \n \t\n", "date": "2018.09.12", "title": " Отец Паисий - първият народен съдия"}
{"url": "http://www.duma.bg/node/174959", "text": "За Черепишкия манастир е писано много. Самият аз неведнъж съм бил в тази благословена обител, но винаги намирам по нещо ново в нея и около нея. От векове манастирът стои сред каменната гръд на Стара планина, при изхода на Искърската клисура край село Люти брод. Изпъстрена с млечнобели скали и непристъпни чукари, сред тази планинска бездна, в която шумят водите на бързоногия Искър, се е сгушила Светата обител. От летописите узнаваме, че манастирът е основан преди повече от 620 години - при царуването на последния български цар Иван Шишман (1371-1395). Проф. Никола Мавродиев - един от най-авторитетните учени за времето си, твърди, че съществуването на тази народна светиня е свързано с древния Коритенград, когато наоколо през Х век е имало няколко църкви. В миналото Черепишкият манастир, средище и оживен център на около петнадесетина селища в района, се ползвал с име на най-прочут с религиозната си и църковно-просветна дейност и бил истински народен храм. В годините на мрачното турско робство е \"крепост на народностния дух\". \nУчените твърдят, че българските манастири са жива, затрогваща история на изживения от древността човешки дух. В християнско-православна България манастирите и църквите са като неугасващи и живи огнища на религиозна и общочовешка просвета и култура. Те са нашите народни университети, книгоиздателства и книгохранилища. Черепишкият манастир е бил и е останал и до днес като твърдина и крепост на българщината. В борбите за църковно и национално самосъзнание Светата обител взема активно и дейно участие. През 1798-1799 г., по времето на настъпленията на Альа паша, от Враца тук на два пъти намира убежище и прикритие народният будител и книжовник, светецът Софроний Врачански. В средата на ХІХ век на това място е проявявал дейността си прославеният свети Пимен Зографски, дошъл от Атон. Тук в средата на ХІХ век е работил забележителният и популярен книжовник Дамаскин Хилендарец. Преди повече от 130 години оттук е минал прочутият унгарски пътешественик Феликс Каниц. Във втория том на художествено-документалната си книга \"Дунавска България и Балканите\", той подробно описва видяното. Твърди, че районът на Черепишкия манастир е най-красивото място на Балканите. В манастира по онова време идват и двама австрийски картографи - подполковник Брюх и геологът проф. Франц Тоул. Светата обител е вдъхновявала в творчеството двамата наши големи писатели Алеко Константинов и Иван Вазов. Това свято място е посещавано от дядо Петко Славейков и от популярните и известни за времето си писатели Димитър Осинин, Павел Делирадев, както и от десетки именити художествени творци. На 8 април 1939 г. и на 28 април 1940 г. по време на великденските празници на излет е бил със съпругата си Бойка и група литератори и художници безсмъртният поет и легендарен борец за свобода Никола Йонков Вапцаров. В това скрито от оживените пътища и места са се срещали борци от Врачанско и Берковско. Те поставят началото на Априлското въстание по тези земи. От ХVІ век е останало и се говори за Черепишкото четвероевангелие, с изобразените на него сцени \"Благовещение\" и \"Въздвижение\". \nДнес Черепишкият манастир е съвременно обновен, реставрирани са част от иконите. В типично възрожденски стил са и няколко реставрирани и обновени сгради в манастирския комплекс. Будят  възхищение камбанарията, костницата, музейният Вазов кът и отлично поддържаното гробище.      \n \t\n", "date": "2018.09.12", "title": " Колко е хубав този пусти манастир!"}
{"url": "http://www.duma.bg/node/174958", "text": "Вратата се отваря и пред мен е той - Георги Карданов. Същият си е, както по време на студентството - снажен, с ведра усмивка и неповторим чар. Но сега и със сребро в косите. Поканва ме в хола. \"Не съм същият - вече съм пенсионер.\" А, ето я закачката, с която ще започна разговора. Припомням му думите на известния наш психиатър проф. Н. Шипковенски: \"Мозъкът не бива да се пенсионира.\" \n- Това е и моето кредо. Журналистът не може да пенсионира хъса си към писането и истината и аз живея с него. Сега като пенсионер \"родих\" трите мои книги - \"Омаскарена демокрация\", \"Еретични строфи\" и \"Горчиво сладко\". За кратко време редактирах и вестник \"Световни куриози\", считан от някои за жълто вестниче. Но това беше вестник, в който с лекота поднасяхме сензационното, чудноватото. Имахме и съвсем сериозни материали. Такъв беше преводният материал от руския вестник \"Аргументи и факти\", за млада московска учителка, която заминава за Чечня да учи децата. Тамошни родители-бабаити решават да й отмъстят за двойките на своите синчета. Отвличат я в едно мазе и всеки ден по няколко пъти с бой я принуждават да бъде креватна \"играчка\" на всеки. Освободена е след три месеца, но смазана психически, тя се самоубива. \n- Тъжна история... Ти беше дълги години парламентарен репортер на в. \"Българска армия\" и посещаваше редовно заседанията на парламента. Как беше тогава? \n- В началото ми беше интересно. Но постепенно ме завладя тягостното чувство, че се намирам в говорилня - всеки депутат гледаше да блесне с думи и с партийно-политически популизъм. Сюжетът бе елементарен - \"червените\" за 45 години са съсипали държавата, а \"сините\" я довършват. В тази фарсова постановка главни герои бяха Жорж Ганчев, Едвин Сугарев, д-р Васил Михайлов, Асен Агов. Изявиха се и достойни депутати: например Андрей Пантев - професор, генерал Любен Петров и особено Стела Банкова. Тя беше за мен \"парламентарната Жана Д'Арк\" - точна, откровена, с високо гражданско съзнание. В едно интервю с нея за \"Вестник за жената\" тя бе категорична: \"Стигнахме дотам, че се кланяме пред Големия брат - САЩ. Но в същата тази Америка вестниците презрително ни наричат \"Пуделът на Буш\" и \"Васал номер едно\". \n- Кое взривяваше най-често и силно журналистическото ти чувство в онези години на прехода? \n- Управленската въртележка. Тя изхвърляше на важни постове неподготвени хора, които разбиха държавата. В първите десет години преход премиерстваха 9 души, оформили 9 правителства! На министерската рулетка се извъртяха 180 персони плюс заместниците и секретарките им. \n- Носи се мълвата, че журналистиката - като Четвърта власт, никой не смее да я пипне с пръст. \n- Това е удобен блъф, свързан със свободата на печата. Твърди се, че вестникарското свободомислене е присъщо само на демокрацията. Но при \"царската демокрация\" у нас загинаха големият журналист Йосиф Хербст, поетите-редактори Христо Ясенов и Гео Милев. Те изгоряха като \"рицари на истината\". Тоталитаризмът обаче не \"изгори\" Георги Тамбуев - написал унищожителната статия \"Корупция, облечена във власт\", не посегна на Радой Ралин за езоповските му стихотворения, насочени срещу Тодор Живков. По време на сегашната \"демокрация\" журналистът Георги Стоев бе ликвидиран посред бял ден, защото посочи \"кръстниците\" на родната мафия. Може ли да има свобода на словото, когато всички медии (с изключение БНТ и БТА) са собственост на олигарси? Може ли да се публикува критика, която засяга интересите на работодателя? \n- Значи се повтаря максимата от времето на Тато: \"Който слуша, ще папка!\" Ти в своята работа имаше ли трудни моменти? \n- Имах и то не един и два. Появиха се още във врачанския в. \"Отечествен зов\". Въпреки че бях хвален и награждаван за добра работа, ме принудиха да напусна по скалъпен повод. Аз и още около 3000 безпартийни низови ръководители бяхме подменени с партийни кадри. Като главен редактор на в. \"Столичен строител\" написах фейлетона \"Дом за естети\". Ръководството на ДСО \"Софстрой\" побесня от изказаната истина. Поиска опровержение на посочените факти. Отказах. \"Велможите\" просто закриха вестника. Та време е да се разбере, че у нас журналистите нямат никаква власт, освен голата съвест и острото и честно перо. \n- Това твое заключение се покрива с мнението и на колежката Елена Йончева: \"Илюзия е, че журналистиката може да промени играта на големите в този свят.\" Но ти си изживял и сладки периоди в професията си. \n- Най-силните ще отнеса към чувствата си, когато редактирах малкия в. \"Веслец\", издание на ЧЛК \"Веслец\". Той стана интересен с гостуването на творчески личности - артисти, художници, поети, коментатори.  \n- Кои журналистически жанрове ти пасват най-добре? \n- Репортажът, интервюто, фейлетонът. Много сочен стана репортажът \"Слънце слезе от Веслеца\" за гроздобера и гроздоберачите. Тежки чувства предизвика у мен репортажът ми \"Дом на призраци\" за дома на инвалидите в село Горна Вереница, обитаван от жени, прекарали тежки заболявания. Въпреки грижите на медицинския персонал, това бяха полуживи същества. \n- Някои интервюта от спомените ти. \n- Те са над 170 - почти всичките с видни люде: президентите Петър Младенов, Желю Желев, Петър Стоянов, Георги Първанов, куп министри и депутати, посланици. Срещах се с десетки актьори - Григор Вачков, Васил Михайлов, Стефан Данаилов, Иван Кондов, Йоана Буковска, Аня Пенчева и други. С преклонение пред таланта им разговарях с Недялко Йорданов, Стефан Цанев, Радой Ралин, Борис Димовски... Интересни ми бяха разговорите с колегите Велизар Енчев, Елена Йончева, Крум Савов; с Росица Кирилова, Богдана Карадочева, с дует \"Ритон\". С огромно задоволство интервюирах естонския киноактьор Бруно Оя. Преценявам сега, че най-стойностно бе интервюто ми с театралния мъдрец Леон Даниел. Най-интересен и покъртителен бе разговорът ми с Дамян Дамянов - интервю изповед, с много емоции и размисли, което смятам за свой професионален връх. \n- Броят на фейлетоните ти до колко стигна? \n- Те са близо сто. Най-стойностните събрах в книгата \"Омаскарена демокрация\". \n- В последната ти книга \"Горчиво сладко\" се изумих от откровената ти изповед на \"рицар на свободното слово и истината\". Кога ти е било най-трудно да кажеш истината в очите на силния на деня? \n- Трудно преживях случая с шефа на парламентарната група на \"сините\" Стефан Савов. При гостуването на испанския крал Хуан Карлос в Народното събрание той се изрепчи, че неговият дядо Стефанаки имал \"голям принос\" за освобождението на България. По документи познавах този случай. Местните лъжепатриоти - все чорбаджии, ведно с дядо Стефанаки - откупили живота и имотите си срещу 100 жълтици. Затворили се в каменните си къщи и нито един човек не подкрепил четата, въпреки очакванията на Ботев и неговите юнаци. Този факт изложих във в. \"24 часа\", за което някои мои съграждани \"ме сдъвкаха\", че представям на показ местните \"патриоти\". В по-ново време публикувах във в. \"Нов пулс\" остра сатира срещу грозната война на САЩ в Ирак и наложеното ни участие в това безумие. В \"Еретични строфи\" насочих перото си срещу величия като Джордж Буш-младши, Иван Костов, Симеон Сакскобургготски, Ахмед Доган. Написах и строфи за Сергей Станишев и за президента Георги Първанов. Във в. \"Ретро\" подложих на критика и премиера Бойко Борисов за недодяланата му политика, унизителна за нас. Излизал съм два пъти с критични бележки срещу щатския посланик у нас Джеймс Уорлик, който се изживяваше като губернатор. \n- А как виждаш завистта в морала на някои днешни колеги? \n- Осъждам този порок. И в мен има завист, но в друга насока. Завиждам на геройството на най-мъжкото момиче в телевизионната журналистика Елена Йончева, на решимостта на Севда Шишманова, която в кратък репортаж събори цял министър на МВР. Завиждам на перото на журналисти като Йосиф Хербст, Стефан Продев, завиждам на гениалността на Христо Ботев. \n- В младите си години ти се занимаваше и с куп дейности извън журналистиката - гребане, волейбол; организираше тържества, балове; провеждаше уроци по танци. А беше и майстор на китарата. \n- О-о-о, страничните ми прояви вече са прекипели - аз ударих 70-те. Но и днес китарата не слиза от ръцете ми. Но ако бих могъл да се преродя, ще се върна може би към някое мое хоби, но не за сметка на перото - с него ще се захвана с двойна сила. \n- Накрая - твоят личен девиз? \n- Пиша! Значи съществувам! Стон България, обрулена България, \nземя на минали величия, \nизпати зле от мутри и бездария \nи политически безличия! Верноподаници Народът ни изпадна в криза най-дълбока \nс убийствените сметки на парното и тока, \nно вместо да излезе на протест юнашки, \nплаща като поп! Хем чака на опашки.   \n \t\n", "date": "2018.09.12", "title": "Ако се преродя, пак ще се хвана за перото  "}
{"url": "http://www.duma.bg/node/174960", "text": "Моето родно Узунджово, разположено в Тракийската низина, е древно селище, известно далеч зад пределите на България. Намира се на важен кръстопът - почти на еднакво разстояние между Дунав и Бяло море, Черно и Средиземно море, между Пловдив и Одрин, между Ниш, София и Цариград. Землището на Узунджово е над 50 хил. декара земя, половината от които гори, а другата богат плодороден чернозем. В далечното минало тук е било дъно на море. В района на Узунджово са намирани сечива и предмети от праисторически времена и епохи. По продълговатото и равно узунджовско поле, простиращо се от изток на запад, е минавал главният (основният) римски път, свързващ Европа с Азия и Африка, по който са преминавали многобройните кръстоносци и много други армии и народи. Римляните най-напред са строели пътища и веднага са засаждали жито край тях в плодородните полета, каквото е узунджовското, за изхранване на армията. Край Узунджово е минавала границата между България и Византия и в селото е имало голяма крепост с многобройна българска войска. Тук хан Тервел през 718 г., след близо 2-годишна ожесточена война, спира идващите свирепи арабски орди и спасява България, Балканите и Европа от поробване. \nПо време на османското иго великият везир с многобройната си свита (в която е имало и стотина жени от харема му) на път да види новозавладените Балкански земи и тези отвъд Дунав, спира в Узунджово за почивка. Знаейки за важното месторазположение на селището (дотогава е носило различни имена като Макро ливада, Вирово и др.) и за това, че далеч преди идването на османлиите по нашите земи в Узунджово се е провеждало 10-дневно тържище с търговци от Молдовско и Охридско, Хърватско и Солунско. \nЕжегодно, след приключване на усилната земеделска работа, докъм началото на октомври, в продължение на 40 дни в Узунджово, с кервани и каруци, теглени от коне, от Европа и кервани от камили, идващи от далечен Китай, Индия и други държави, а от по-близките земи с волски коли, са идвали търговци и посетители да продадат изгодно своите стоки и закупят нужните им такива, да се срещнат с роднини и приятели и да се повеселят безгрижно в една екзотична панаирна обстановка. Хитър Петър и Настрадин Ходжа и другите многобройни свирджии, илюзионисти и циркаджии са създавали необичайна за онова време приятна и весела обстановка, настроение и наслада за участниците в панаира, за да забравят поне за дни трудностите, несгодите и лишенията на тогавашния нелек живот, и да се заредят с енергия до следващата година. В отделни дни на панаира са се събирали до 100 хил. души от десетки националности, които добре са се разбирали, имало е порядък и образцов ред. Всеки търговец е поддържал завидна за времето си чистота (макар че не е имало като днешните служби), за да привлича колкото се може повече купувачи. \nЗнаменитият Узунджовски панаир не е бил само пазар за обмяна и покупко-продажба на стоки, но и място за активни контакти и широка изява на творческия дух на българския народ. Той е изиграл важна роля за развитието на занаятите у нас и за съхранение и издигане на националния дух на българина. Тук са идвали и са си давали срещи Н. Геров, Г. Раковски, Левски, Д. Чинтулов, П. Славейков и много други революционни и възрожденски дейци. През 1863 г. представители на 50 града от страната подписват Прошение до султана относно църковния въпрос с настояване да бъде разрешен в полза на българското население и това се случва след няколко години. Панаирът е изиграл важна роля в българското и европейското възраждане. \nИ накрая два любопитни, говорещи за голямата известност на Узунджово. \nПрез 70-те години на ХХ в. в София се провежда международен симпозиум, на който между многото чуждестранни гости пристига и млад бизнесмен от Германия (тогавашната ГФР). След официалните срещи и разговори на всички присъстващи предлагат посещения до Златните пясъци, Пампорово и други забележителни места. Германецът помолил, ако трябва да му се отменят всички други посещения, но да посети Узунджово. Той пристига с кола, придружен от служител на Министерството на промишлеността в Хасково, а оттам с ръководител от окръга в Узунджово, където неговите предци са идвали ежегодно на панаира и са оставали доволни от извършените сделки. Те и досега пазели много хубави спомени и експонати от знаменития узунджовски панаир. Германецът предложил да му се намери подходящо място, за да доставя малогабаритна селскостопанска техника, каквато тогава едва е навлизала в страната, а впоследствие да направи завод и да произвежда за нашия пазар и съседните страни нужната земеделска техника. Предложението се посреща с голяма охота, но впоследствие в Хасково (където ръководителите на града и окръга го посрещат като скъп и официален гост) му предлагат магазинът и заводът да бъдат в града. Той леко се засмял, кимнал неодобрително с глава, благодарил за гостоприемството и си заминал с думите: \"Господа, ако решите за Узунджово, ето ви визитната ми картичка.\" И така всичко останало само с хубавото предложение за голямо наше съжаление. \nМладежът войник Вълю Стайков, участник в Балканските войни, е пленен с други българи и гърци и продаден във Франция на селски фермер далеч на север. По време на лятната ваканция в семейството се завръща синът на фермера, който е студент в Париж. Когато веднъж войникът Вълю споменал Узунджово - студентът възкликнал и започнал да му разправя колко е слушал от дядо си за Узунджовския панаир, чийто родители са идвали на панаира и са се завръщали доволни от търговските продажби, от видяното и преживяното в Узунджово. Студентът много се приобщил към пленника и въпреки упорството на баща си, издействал да му се оформят документите за завръщане в родината. Войникът по живо по здраво след много премеждия се завръща в родното село и се помина на близо 100-годишна възраст, като общественик, учредител на потребителната кооперация и уважаван човек, мой роднина.     \n \t\n", "date": "2018.09.12", "title": "На панаир с Хитър Петър "}
{"url": "http://www.duma.bg/node/174962", "text": "Мнозина се привличат от възможността да са актьори в живота с цел набавяне на собствена облага. Препятствието да осъществят това си намерение е само докато си намерят подходящ репертоар за уцелването на джакпота от казиното на съдбата. \nТози проблем в житейския кастинг персоната Симеон Сакскобургготски изобщо не се е напъвала да разреши. Репертоарът му е бил поднесен на тепсия от социалните инженери на българската действителност след 10 ноември 1989 г. Наричани още и \"Кукловодите от Задкулисието\". \nСпоред неписаните им служебни характеристики те никога не са тарашили пътниците в обществения транспорт - даже и не се возят изобщо в него. Нито пък ловко измъкват мъжки портфейли и дамски портмонета в престижни молове и луксозни заведения. Не им хрумва да развихрят дарбите си и в банковите салони. Нали техният шанс там да задигнат милиарди е равен на нула. \nВсъщност те са българските остапбендеровци на машинациите per fas et nefas, т.е. с всички позволени и непозволени средства. Когато е необходимо за постигане на целите им, даже умело практикуват социално инженерство. Талантливо изфабрикуват примамливи миражи за масова консумация. И докато хората се зомбират от поредната сладникава псевдонадежда, те ограбват реалността в България, за да попълнят колекциите си от финикийски знаци, и то на пачки. ... Годината е 1999-а. На стартовото блокче е опънал шпайк проектът \"Симеон Сакскобургготски\". В него на едноименния господин е отредена роля, макар и второстепенна. Затова и, както подобава, му се следва заслужен, макар и скромен, само от неколкостотин милиона лева, хонорар. Главните роли и главните хонорари са за авторите на проекта - джебчиите на едро. \nЗапочва същинската история за требването на полагаемия се на Симеон Сакскобургготски хонорар. \nПрез същата 1999 г., там някъде по рафтовете на архивите на Софийския градски съд, тихомълком прашясва, още от 1928 г., един проекто-нотариален акт. Незаверен като действителен юридически документ за собственост. Е, ако нотариус Тодор Капитанов - ІV нотариус при Софийския окръжен съд, беше приел основателността на фактическата страна за издаването на този нотариален акт, то той би бил записан в т. VІІІ под № 159, регистър 159, дело № 328/1928 г. И би удостоверил, след процедура на обстоятелствена проверка, че Интендантството на Цивилната листа (държавната институция, обслужваща цар Борис ІІІ), е собственик на недвижим имот в землището на с. Горни Лозен, Софийско - имение (стопанство в местността \"Врана\" от около 2650 дка), но не самият цар Борис ІІІ да е в качеството му на собственик. \nНо не би. Нотариус Тодор Капитанов отказва да завери този \"Проектъ Оригиналъ\", а именно по тази причина в т. VІІІ, под същия номер 159, регистър 159, но вече като съвсем друго нотариално дело - № 257/1928 г., обгербван със съответните таксови марки за 150 лв., е заверен - като действителен - напълно различен документ за собственост. Отнася се не до имението - стопанство в местността \"Врана\", а за придобиване на право на собственост върху недвижим имот чрез обстоятелствена проверка - селище около 2 дка и ливада от около 3 дка в землището на с. Обрадовци, Софийска околия, от две съвършено различни лица: Стоичко Грозданов и Мито Стоичков Грозданов, нямащи нищо общо с Интендантството на Цивилната листа. \nСагата с т.нар. царски имоти продължава вече повече от десет години. Тя отразява непримиримостта на гражданското общество у нас спрямо незаконните машинации \nза въвеждането на лицата Симеон Сакскобургготски и Мария-Луиза Хробок, като наследници на бившия цар Борис ІІІ, както и на други наследници по линия на бившия цар Фердинанд, във владение на различни недвижими имоти в България, включително и на гори и земи от горския фонд, също и на имението \"Врана\". От дистанцията на времето съм категоричен, че е налице \"матросовска себеотрицателност\" на магистратите от прокуратурата, която възпрепятства върховенството на закона. \nХронологията на процесуалните маневри на червените тоги е недвусмислена: още през 2003 г. Яне Янев поставя проблема пред тогавашния главен прокурор Никола Филчев, но прокуратурата буквално го пуска \"в коша\" и, в абсолютно нарушение на всички законови срокове за извършване на разследване, се произнася формално чак през 2008 г., без никакви правни последствия за нарушителите. През същия отрязък от време, в 2006 г., прокурор Моника Малинова от Софийска градска прокуратура прекратява преписката, без да е изяснила изчерпателно фактическата страна на казуса: налице ли са или не закононарушения при въвеждането във владение на горепосочените лица. Две години по-късно нейната колежка М. Ачкаканова - зам. окръжен прокурор на Окръжна прокуратура-София, прекратява преписка от 2006 г. по описа на СОП, отново свързана с т.нар. царски имоти. \nСлед подадения през 2009 г. сигнал от Асоциацията за борба против корупцията в България (А.Б.К.Б.), пак по същия проблем, от Апелативна прокуратура-София, се произнесе прокурор М. Лазарова, като отново по стандартния формален начин прекрати преписката поради \"липса на престъпление\", въпреки че първоначално образува наказателно производство срещу \"неизвестни извършители\". Разследването е дали е осъществено престъпление по чл. 282, ал. 1 от НК с цел лична облага поради факта, че е било извършено въвеждане два пъти във владение на по 4521,479 дка гори, от страна на поземлената комисия в Самоков, на горепосочените \"наследници\". \nПоследвалото обжалване от А.Б.К.Б. отново е отхвърлено - този път от прокурор Павлина Николова от Върховна касационна прокуратура. Въпреки че изобщо не е било разследвано налице ли е облага на членове от поземлената комисия, както и дали те не са били обект на партиен натиск. Още по-малко е била разследвана машинацията, свързана с имението \"Врана\", за престъпление по чл. 308, ал. 3 и чл. 310, ал. 1 от НК. Конкретните данни за фактическата страна на \nпроцедурата за измамата са следните. \nСофийският градски съд, по искане на пълномощника на Симеон Сакскобурготски и Мария-Луиза Хробок - Асен Ошанов, издава заверено копие от документ от 1928 г. Какво всъщност представлява той? Това е споменатият вече проекто-оригинал за нотариален акт, въз основа на обстоятелствена проверка, но първата му страница е била преснета, като е било заличено изписаното в най-горния десен ъгъл \"Проектъ Оригиналъ\", а печатът на Софийския градски съд много ловко е поставен точно на мястото, където е следвало да се намира подписът на нотариуса. Но проекто-оригиналът не е бил подписан от нотариус. Затова и не е бил изобщо обгербван с таксова марка. А издаденото копие съвсем неслучайно не е било представено за доклад пред съдия. \nТрябва специално да отбележа изключителната почтеност на Тодор Капитанов - ІV нотариус при Софийския окръжен съд, благодарение на когото съществува доказателство за недействителността на вписването на \"проекто-оригинала\" на нотариален акт за собственост върху недвижим имот по обстоятелствена проверка, том VІІІ, № 159, регистър 159, нотариално дело № 328/1928 г. Ето защо нотариусът Тодор Капитанов, в пълно съответствие със закона за нотариусите и мировите съдии, които извършват нотариални дела, е подвързал неподписания от него нотариален акт за собственост върху недвижим имот по обстоятелствена проверка, том VІІІ, № 159, регистър 159, нотариално дело № 328/1928 г., от 12 септември 1928 г., в книгата за нотариални актове, като напълно законосъобразно не е зачел неговото действие. Поради това, вместо да даде следващия номер 160 на нотариалния акт за право на собственост върху недвижим имот, признато чрез обстоятелствена проверка, по нотариално дело № 257/1928 г., извършен два дена по-късно, след представянето на гореупоменатия \"проект-оригинал\", на 14 септември 1928 г. нотариус Тодор Капитанов вписва под том VІІІ, № 159, регистър 159, нотариално дело № 257/1928 г., именно споменатите по-рано съвършено различни лица - Стоичко Грозданов и Мито Стоичков Грозданов, които по давност стават собственици върху имоти в землището на с. Обрадовци, Софийска околия. \nПо този начин се опровергава твърдението на пълномощниците на Симеон Сакскобурготски и Мария-Луиза Хробок, че оригиналът на нотариален акт том VІІІ, № 159, нотариално дело № 328/1928 г., е унищожен, поради изтекъл срок на съхранение. ПОДПИСАН ОРИГИНАЛ НА ТАКЪВ НОТАРИАЛЕН АКТ ПРОСТО НЕ СЪЩЕСТВУВА В ДОКУМЕНТАЛНОТО ПРОСТРАНСТВО. А за да прикрият липсата на действителен, вписан в нотариалните книги нотариален акт за придобиване право на собственост върху имението \"Врана\" от около 2650 дка, в землището на с. Горни Лозен, Софийско, макар и по давност, в полза на Интенданството на Цивилната листа, Симеон Сакскобурготски и Мария-Луиза Хробок, чрез своя пълномощник Асен Ошанов, се снабдяват със Съдебно удостоверение от дело 328/1928 г., ІІ нотариус от 19.02.2004 г., в което се посочва, че в Актовата книга (том VІІ от 1927 г., том VІІІ от 1927 г. и том ІХ от 1928 г.), на ІV нотариус при Софийския окръжен съд, е описан нотариален акт за собственост върху недвижим имот по обстоятелствена проверка - том VІІІ, № 159, нотариално дело № 328/1928 г.\" \nЕто че \"мачът\" между гражданското общество и отборът на жените и мъжете в червени тоги е пред своя финал. Засега резултатът е 1:0. Успешният удар срещу върховенството на закона  е след точно попадение на Софийска районна прокуратура. \"Златен гол\". На Елена Ангелова Пунгова, в качеството й на \"младши специалист\" - зав. служба в Съдебната палата - обща архива, е повдигнато обвинение за престъпление по чл. 311, ал. 1 - съставяне на официален документ, в който са установени неверни обстоятелства - визира се \"проекто-оригиналът\" на нотариалния акт за \"Врана\", неиздаден като действителен. \nПо този начин СРП окончателно осуетява възможността досъдебното производство да бъде по чл. 310, ал. 1, срещу длъжностно лице, което е преправило съдържание на официален документ, с цел имотна облага. Като в хода на разследването бъдат установени заинтересованите съучастници, срещу които също да бъде повдигнато обвинение, но вече по чл. 308, ал. 3, с последващо отнемане на имотната облага (имението \"Врана\"), в полза на държавата. Нали именно това е целта - на Симеон Сакскобурготски в никакъв случай да не се наложи да връща дори част от \"хонорара\". \nНо отборът в червени тоги притежава не само дългогодишна разнообразна практика, а и задълбочена теоретична подготовка. И знае как умело да помогне на съда да надпише папката по делото за криминалното прехвърляне на собствеността върху имението \"Врана\" със \"Случаят е приключен, забравете!\" По подобие на великите актьори от театралната сцена, макар и официално неуличен като съучастник в документно престъпление, господинът Симеон Сакскобургготски се е вживял напълно в ролята на трагичен херой от Шекспирова пиеса, несправедливо ограбен (имотно) от злата Фата. Но вместо знаменитата фраза \"Половин кралство за един кон\", финалната поанта на трагикокомедията е: \"Цяла чест за едно имение!\" \nКомичното за публиката в ситуацията е, че един индивид с претенцията как \"няма аспирации към властта, понеже тя му принадлежи по право\", и с наследствено познание относно паноптикума от светски интриги във всекидневието, не е прозрял своевременно, че ще бъде употребен и изпързалян от Кукловодите, като дори няма да има шанса да пие една студена вода от имението \"Врана\". \nОттук произтича и трагедията в личен план за Симеон Сакскобургготски. Какво пък - кьорав карти не играе в казиното на живота. Че нали може колодата карти да бъде маркирана или дори да бъде подменена.     \n \t\n", "date": "2018.09.12", "title": "Аферата \"Врана\""}
{"url": "http://www.duma.bg/node/174961", "text": "\nАко тръгнете рано сутрин по някоя лондонска улица, съвсем нормално е да срещнете скитаща лисица. Понякога дори можете да изминете десетки метри, вървейки редом с нея. \n\"Не закачайте градските лисици! Могат да ви ухапят!\", гласят предупреждаващи надписи около някои лондонски паркове. Наистина, понякога се появяват информации за ухапани от лисици предимно деца, но по-често се публикуват снимки на играещи си с децата опитомени домашни такива. И винаги се употребява терминът \"градска лисица\". \nПреди няколко години с гостуващ ми приятел англичанин тръгнахме на разходка из Асеновград и срещу нас по пешеходния мост се зададе някакво рижаво куче. \n- Ха! И във вашия град ли има градски лисици, учудено ме попита той, мислейки, че това е единствено лондонска атракция. \nДокато обмислях какво да му отговоря обаче, редом с нас тръгна куче, което по никакъв начин не можехме да оприличим на лисица. Англичанинът прехвърли няколко пъти погледа си между кучето и мен и доста трудно възприе обяснението ми, че това са скитащи бездомни \"градски кучета\". Защото, ако някой в Лондон си загуби кучето, за да си го прибере от приюта, ще трябва да плати солидна глоба от стотици паунда плюс начислени хотелски разноски. А може да го подложат и на специален психотест за удостоверяване кадърността му да държи вкъщи подобен питомник. \nНаправих тогава снимка на \"охраняващите паметника на Хайтов\" кучета в Асеновград и започнах да наблюдавам популацията им. Не е за вярване, ама впечатленията ми са, че лондонските лисици са по-хуманни и толерантни от асеновградските кучета, които могат да те нападнат дори без повод. И по-интелигентни, и по-забавни са лондонските животни... \nСега, като сравнявам снимките от различните години, забелязвам нарастване на популацията на бездомните асеновградски кучета. Превръща ли се Асеновград в град на скитащите бездомни кучета? \nМиналата зима наведнъж наброих пред читалище \"Родолюбие\" 13 треперещи от студ такива животни. Събор ли имаха, стачкуваха ли - не разбрах. \nТака е, като няма вече у нас виетнамци и корейци, за да си правят партита с \"кучета на шиш\". Някога корейският ми приятел Ким ме убеждаваше, че няма по-вкусно от кучешкото месо. И се стараехме да опазим домашното си куче да не попадне на трапезата им. \nГледам районния безплатен вестник в Лондон, дето ми го пускат всяка седмица в пощенската кутия, без да съм изявявал желание за това. Две страници изпълнили с обяви за подаряване, продаване или \"осиновяване\" на кучета и котки. Със снимките им, с имената им и с по-характерните им навици и умения. \nСинът ми беше купил в Лондон едно коте, което пренесе в Асеновград. Имаше вграден микрочип на ухото и красив гердан с надписана емблемка с домашния адрес и телефон. Обичаше по цял ден да наблюдава махленските истории от парапета на терасата. Изчезна \"англичанката\", някой ни я открадна. Бяха ни откраднали и кученцето някога, но по сигнал го открихме в къщата на крадеца, точно когато го подготвял с още други три кученца за износ в Истанбул. \nАко се приберат, обезпаразитят и обявят чрез местните медии за \"осиновяване\" тези скитащи бездомни асеновградски кучета, дали няма набързо да си намерят свой дом? А как се постъпва в другите български градове?  \nНикак не ми се иска тази зима отново да наблюдавам протестите на зъзнещи кучета в центъра на родния ми град! \nКучета край паметника на Хайтов в Асеновград \nРодна идилия...   \n \t\n", "date": "2018.09.12", "title": "Помислете и за кучетата "}
{"url": "http://www.duma.bg/node/174970", "text": "Водещ хирург трансплантолог от Есенска Университетска болница е арестуван преди дни по подозрение за причинена смърт, съобщава Westdeutsche Allgemeine Zeitung (WAZ). Обвинението срещу него е системно нарушаване на правилата относно 6 чернодробни трансплантации, които не са били медицински необходими. Те са извършени в периода 2012-2015 г. Четирима от пациентите имали добра прогноза при друго лечение и без да им бъде присаден черен дроб.   \nГлавният прокурор на Есен Анет Милк възложила на \"известен експерт\" оценката на медицинските досиета. 61-годишният лекар остава в ареста.  \nРазследването, започнало през 2017 г., е предизвикано от доклад на Комисията за преглед и надзор, която следи работата на центровете за трансплантация.  \nНе е ясно до каква степен този случай може да повлияе на очаквания договор за сътрудничество между българската Изпълнителна агенция по трансплантация, борда на \"Евротрансплант\" и клиниката в Есен, за който от МЗ съобщиха през юли т.г. Договорът е необходим, за да бъдат извършени белодробни трансплантации на български пациенти. До средата на 2017 г. такива операции на българи се извършваха във Виена.   \n \t\n", "date": "2018.09.12", "title": "Арестуваха водещ хирург от Есен за ненужни трансплантации"}
{"url": "http://www.duma.bg/node/174972", "text": "В продължение на две години Холандия е помагала на въоръжените сирийски групировки, включително на \"Джабхат аш-Шамие\", която прокуратурата на страната обяви впоследствие за терористична. Това показва разследването на холандските издания Nieuwsuur и Trouw, за което съобщи РИА \"Новости\". \nУстановено бе, че през 2017 г. Нидерландия тайно е предоставяла на ислямисткото движение униформи, пикапи и друго оборудване в рамките на секретната държавна програма NLA. Самата програма е била задействана през 2015 г. В продължение на две години Нидерландия е доставяла \"несмъртоносни товари\" на повече от 20 въоръжени сирийски групировки. Помощ са получавали умерено-опозиционни групи, организации \"за създаването на гражданска полиция\" в Сирия (Свободна сирийска полиция) и прословутата организация \"Белите каски\", участвала в провокациите, целящи да бъде обвинен Дамаск за използване на химическо оръжие. За две години по програмата са били похарчени 70 млн евро. \nВ момента тече следствие срещу холандец, който през 2015 г. е бил в редиците на \"Джабхат аш-Шамия\". В обвинителното заключение се казва, че групата е \"салафитска и джихадистка\", стреми се към създаването на халифат\", а също, че е престъпна \"организация с терористични намерения\". \nЖурналистите стигнали до извода, че контролът над помощта за различните сирийски групи е бил недостатъчен. Властите слабо са информирали парламента. \nВ камарата на представителите на нидерландския парламент бяха \"шокирани\" от новината, предаде още агенцията. В Министерството на външните работи съобщиха, че се отнасят към информацията \"много сериозно\" и подчертаха още, че това само потвърди правотата на решението им да спрат програма за помощ за въоръжената опозиция. Съобщението за отказа от тази програма бе направено миналата седмица, защото програмата \"не е дала очакваните резултати\" и силите на президента Башар Асад \"скоро ще победят\". \nМеждувременно турският президент Реджеп Ердоган предупреди, че военната офанзива на сирийската армия в провинция Идлиб може да предизвика хуманитарна катастрофа. Това той написа в статия със заглавието \"Светът трябва да спре Асад\", публикувана във в. \"Уол Стрийт джърнъл\". Според него действията на режима в Дамаск може да предизвикат проблеми със сигурността не само в Турция и Европа, но и много по-далеч. Турският лидер смята, че \"целият свят може да плати цената, ако международната общност не предприеме необходимите мерки\". \"Русия и Иран също носят отговорност за хуманитарната катастрофа с Идлиб\", каза още Ердоган. \nЕрдоган смята също, че сирийският народ не може да бъде оставен на милостта на режима на Башар Асад. Той припомни, че Турция е дала подслон на най-много бежанци в света - на 3,5 милиона души. \n\"Ние доведохме сирийската опозиция на масата за преговори в Женева и стартирахме процеса на Астана заедно с Русия и Иран\", казва той, като добавя, че Турция следователно успя \"да посредничи за прекратяване на огъня, за създаването на зони за деескалация и за евакуирането на цивилни от зони, подложени на атаки от режима\". \n\"В опит да предотврати нападението моето правителство допринесе за създаването на зона за премахване на риска от конфликт и създаде 12 наблюдателни пункта за документиране и докладване на нарушения на прекратяването на огъня\", припомни Ердоган. Той призова за \"по-всеобхватна международна операция в борбата за изкореняването на терористи и екстремисти в Идлиб, които са били активни в района.     \n \t\n", "date": "2018.09.12", "title": "Холандия помагала на терористи в Сирия "}
{"url": "http://www.duma.bg/node/174971", "text": "Руският президент Владимир Путин е заявил пред китайския си колега Си Цзинпин, че отношенията между Москва и Пекин се основават на доверие в области като политиката, сигурността и отбраната, съобщава Ройтерс. \nПутин направи коментарите преди разговорите с китайския си колега, които се провеждат в кулоарите на икономическия форум в град Владивосток в Далечния изток на Русия. \nПреговорите съвпадат с началото на най-големите руски военни учения от рухването на Съветския съюз насам, в които участва и Китай. \nВ ученията \"Восток-2018\" в Източния военен окръг участват 300 000 войници, над 1000 самолета, хеликоптера и дрона, 36 000 танка, бронетранспортьора и други бронирани машини, и 80 кораба. Това са най-големите военни учения в Русия от 1981 г. насам и ще продължат до 17 септември. \nНа самия форум стана ясно, че инвестиционният фонд \"Русия-Китай\" и китайският Tus-Holdings обявиха, че водят преговори за съвместни инвестиции в технологични изследвания, съобщава Nikkei. \n\"Заедно с партньорите от Китай ние ще можем да постигнем пробиви в областта на напредналите технологии и да улесним тяхното ранно внедряване\", коментира изпълнителният директор на руския държавен суверенен фонд Кирил Дмитриев.   \n \t\n", "date": "2018.09.12", "title": " Путин доволен от партньорството с Китай в отбраната"}
{"url": "http://www.duma.bg/node/174975", "text": "САЩ заплашиха с арест и санкции съдиите и други представители на Международния наказателен съд, ако оттам започнат дела за военни престъпления, срещу който и да е американец, служил в Афганистан. \nСъветникът по националната сигурност на Белия дом Джон Болтън нарече базираният в Хага съд „непонятен” и „направо опасен” за САЩ, Израел и други съюзници. Той също така заяви, че всяко едно разследване на американски военен ще бъде „неоснователно и неоправдано”. \n„Ако съдът подгони нас, Израел или някои от другите ни съюзници, ние няма да стоим тихо”, заяви Болтън. Той също така сподели, че САЩ се подготвя да наложи финансови санкции и наказателни обвинения за съюза и техните процеси срещу американски граждани. \n„Ние ще забраним на прокурори и съдии да влизат в САЩ. Ние ще наложим санкции техните банкови сметки в американската финансова система и ще ги включим в част от програма в затвора”, завя Болтън. \n„Ние ще направим това нещо и за всяка компания, която помага на Международния наказателен съд да разследва американци”, добави още той. \nСАЩ не ратифицираха договора от Рим, с който беше създаден Международният наказателен съд през 2002 г., като тогавашният американски президент Джордж У. Буш се противопостави на съда. Неговият наследник Барак Обама направи някои стъпки за сътрудничество с институцията в Хага.     \n \t\n", "date": "2018.09.12", "title": "Болтън заплаши с арести съдиите в Хага"}
{"url": "http://www.duma.bg/node/174973", "text": "Салвини иска по-добри отношения с Русия \nВицепремиерът и министър на вътрешните работи на Италия Матео Салвини заяви в интервю пред телевизия Russia Today, че Европа ще има възможност да преразгледа отношенията си с Русия. „През май догодина ще има историческа възможност най-накрая да се промени разположението на силите в Европа“, заяви Салвини, очевидно визирайки предстоящите избори за Европейски парламент в края на май 2019 година. Освен това той добави, че не вижда „никакъв политически, социален и културен смисъл“ от антируските санкции. Австрия подкрепя санкции за Унгария \nАвстрийският лидер Себастиан Курц заяви, че евродепутатите от партията му ще гласуват в подкрепа на процедура за налагане на санкции на Унгария в Европейския парламент в сряда. \"Не може да има компромиси с върховенството на закона. Основните ценности трябва да бъдат защитени\", каза той в интервю за ORF. \"Ние решихме, че австрийските евродепутати ще гласуват в полза на процедура по Член 7\", добави Курц. ГСДП е против германско участие в Сирия \nЛидерът на Германската социалдемократическа партия (ГСДП) Андреа Налес се обяви категорично против участие на страната в евентуална военна операция на САЩ и техните съюзници в Сирия. \"ГСДП не одобрява участието на Германия в сирийския конфликт, нито в правителството, нито в парламента няма такова одобрение\", заяви Налес пред германските медии. Така тя коментира публикации, които се появиха в германските медии, че е взето решение Берлин да се присъедини към водената от САЩ коалиция, ако бъде извършена химическа атака в сирийската провинция Идлиб. Япония е доволна от срещата Путин-Абе \nЯпонското правителство счита за съдържателна срещата между Владимир Путин и Шиндзо Абе, съобщи генералният секретар на кабинета Йошихиде Суга. Двамата в понеделник обсъдиха мирния договор, интензификация на политически диалог, целите за икономическо сътрудничество, както и проблеми от региона и света, включително и въпроса за премахването на ядреното оръжие на Корейския полуостров. \n \n \n    \n \t\n", "date": "2018.09.12", "title": "Кратки новини"}
{"url": "http://www.duma.bg/node/174974", "text": "Министър-председателят на Гърция Алексис Ципрас предупреди, че изборите за Европейски парламент през 2019 г. ще бъдат битка за спасяване на ЕС от политически сили, които искат да го унищожат. Ципрас също призова \"прогресивните\" партии да формират обща платформа, пише \"Файненшъл таймс\". \nВ обръщение пред Европейския парламент в Страсбург Ципрас отбеляза, че изборите през следващата година \"ще бъдат повече от само едни избори, ще бъдат борба на базата на принципи и ценности\" с проевропейски сили \"срещу екстремисткия неолиберализъм и крайнодесния популизъм\". \n\"В тази борба всички прогресивни, демократични и проевропейски сили имат задължението да останат на една и съща страна на историята. Не трябва да позволяваме Европа да се върне в миналото\", поясни той.  \n\"Неуспехът на ЕС да даде демократични и структурни отговори на днешните предизвикателства неизбежно ще доведе до триумф на шовинизма\", предупреди гръцкият лидер.     \n \t\n", "date": "2018.09.12", "title": " Ципрас: Евроизборите са битка за спасяване на ЕС"}
{"url": "http://www.duma.bg/node/174966", "text": "\n\"Сивият сектор в хлебопроизводството е не по-малък от 40-50%\" - Г-жо Кукушева, вече има поскъпване на някои хлябове, експерти прогнозират покачване на цените с още 10-15%. Като лидер на браншовата организация на хлебарите може ли да обясните откъде идва това поскъпване - от производителите или от търговците? \n- Не мога да коментирам има или не увеличение при доставните цени на хляба, но категорично мога да кажа, че цената на хляба в България се определя от търговските вериги - и български, и чужди. Те владеят от 82 до 85% от пазара. \n- Как става това? \n- Съставната цена на хляба представлява едва 50%, при това с ДДС, от пазарната цена на която го купуват потребителите. В пазарната цена на един хляб има гарантирани 30% печалба за търговеца плюс 15% търговска отстъпка, която той ползва за реализацията му. Като прибавите към това и 20% ДДС, който винаги е платен от крайния потребител, разбирате, че ситуацията в хлебопроизводството съвсем не е розова, а точно обратното. Конкуренцията при нас става още по-дива. \nНатискът на търговските вериги е изключително голям. Обикновено те работят в ситуация на свръхпечалба. Масово все още не са приели новите предложения на хлебопроизводителите доставчици, тъй като т.г. реколтата на пшеница се търгува с около 35% повишение в сравнение с м.г. Цената на добрата пшеница към момента по борсови данни е около 400 лв. за тон и въпреки това малко са тези, които продават. Освен това има сериозно покачване на цената на енергията още от лятото. Шефът на КЕВР Иван Иванов вече направи изявление, че ще има още едно поскъпване, което също влияе върху себестойността на хляба. При обявено 14-15% покачване на цената на газа от 1 октомври е ясно, че това не може да бъде преглътнато тихомълком от производителите. Впрочем с натрупване от началото на т.г. цената на тока за бизнеса досега е покачена с 32%, а на газа - с около 43-44%. Тези два компонента играят основна роля върху себестойността на всяко производство на продукти и на услуги в България. Да не забравяме, че цената на петрола на световните борси продължава да се покачва. \nОще един изключително важен компонент за нас - заплащането на човешкия труд в хлебопроизводството. В бранша недостигът на кадри и толкова голям, че успяхме да вкараме професията хлебаро-сладкар в защитените професии. От т.г. ще започне програмата за защитените професии, но за съжаление резултатът от нея няма да е положителен, ако няма задължително изискване за 3-5 години реализация на кадрите в бранша. \nВ последните 2 години заплатите на заетите в бранша бяха покачени около 2,5 пъти. Това е най-сериозното увеличение на заплащането на човешки труд в страната. И то беше продиктувано от липсата на кадри, защото професията на хлебаря и сладкаря е изключително тежка. Тя е свързана с полагане на нощен и празничен труд, производството е непрекъснато. Към момента заплащането на кадрите в бранша е уеднаквено с това в ЕС. \nСлед всичко това няма как да коментираме цената на хляба, освен като пазарна стока, на чиято себестойност оказват влияние всички тези компоненти. Хлебопроизводството не е субсидирано. Това е единственият бранш, в който са ангажирани изцяло български инвестиции. \n- Очертавате доста трудна картина - веригите определят цената, а същевременно няма регулации, които да влияят върху нея. \n- Категорично сме против регулацията в ценообразуването на хляба. Но в същото време сме и против нелоялните търговски практики. Нищо, че няма регламент за тях в европейското законодателство. В България те съществуват и изключително прецизно се прилагат всяка година с още по-тежък натиск. Защото търговските вериги изпълняват план за още по-големи отстъпки и всяка година натискът от тях води до изпадане в несъстоятелност на български доставчици. \nПо време на правителството на Пламен Орешарски се прие поправка в Закона за храните, отнасяща се до взаимоотношенията с търговските вериги, която е време да бъде активирана. Нямам предвид груба намеса от страна на държавата, а промяна в законодателството, която дава възможност да се потърсят решения за премахване на нелоялните търговски практики, за каквито говоря. Забрани се едностранно търговските вериги да променят цена и едностранно да налагат определени такси и задължения към доставчика. Тази практика обаче продължава да съществува. \n- Ясно е, че консумативите ще поскъпнат, както и газът. Какво се случва тогава с фирмите в бранша, които искат да работят легално? Те няма как да не повишат цените, иначе ще фалират. \n- В нашия бранш всекидневно се стига до фалити. Те обаче остават скрити за обществото, защото дават възможност за разрастване на сивия сектор, за който нееднократно сме алармирали, че съществува в хлебопроизводството. Хлябът като най-бързооборотна стока дава възможност за съществуване на сивия сектор, от една страна, а нелоялните търговски практики, от друга, допринасят сивият сектор да се установява, понякога даже да участва в училищното хранене, в обществени поръчки, които са с пари от държавния бюджет. \n- Колко е голям сивият сектор в хлебопроизводството? \n- Няма как да го измерим, но по натиска, който усещаме, неговият обем е не по-малък от 40-50% от хлебопроизводството. Нелоялните търговски практики пораждат такива \"спасителни\" решения, като работа в сивия сектор. И това е абсолютна истина. \n- Преди три години по ваша инициатива беше обявено, че ще бъдат въведени специални стикери за колите, превозващи хляб, че ще има регистър за тях и ще бъде въведен стриктен контрол чрез промени в Закона за храните, за да се намали сивият сектор. Имаше и работна група. Докъде стигна тази инициатива? \n- До под кривата круша. Поправката стои предвидена като член в проектозакона за храните, който отлежава втора година на трупчета в Народното събрание. Изглежда, не е в приоритетите на настоящото управление. А би могла да изсветли дистрибуцията на хляб, защото произведеният хляб не стига сам до щанда и до крайния потребител. Той се дистрибутира, но никъде не се води регистър на търговците на хляб, както има регистър на търговците на зърно, на месо, на мляко и т.н. При търговията с хляб няма и нарочно не съществува в правния мир последният субект, който реализира хляба на пазара. \n- Кои други фактори влияят на бранша? \n- През последните 2-3 седмици се покачиха и банковите кредити. Това е нещо, което бизнесът плаща и калкулира в цената на всеки свой продукт. Поскъпването на застраховката \"Гражданска отговорност\" в резултат на празния гаранционен фонд за бизнеса ще бъде в рамките на два и половина пъти. Това покачване отново ще бъде калкулирано в себестойността на всеки продукт. \nФакторите, които влияят на себестойността на хляба, са много и нито един не може да бъде пренебрегнат, преглътнат или отстранен. \nВ момента цените на суровината - брашното, са европейски, цените на енергията - също, цената на труда - и тя. Защо тогава цената на нашия труд трябва да е три пъти по-евтина? За да има кой да точи държавата през откраднато ДДС, през нерегистрирани дистрибутори на хляб? Защо това трябва да продължава? С какво българският капитал е по-маловажен от чуждите инвестиции? Защо непрекъснато се говори за намаляването на броя на чуждите инвестиции в България, но се оказва, че не сме в състояние да защитим българските инвестиции! \nЦената на хляба е плод на пазарни практики, за съжаление обаче у нас тези практики са плод на нелоялна конкуренция. Такава печалба в сферата на бързооборотните стоки като в България няма другаде по света. Неслучайно тази търговия подлежи на други правила, тя е инфарктна. Никъде по света няма гарантиране на 30% печалба от един хляб. Когато хлябът се продава на промоция и обикновено печалбата на търговеца е 30 ст. на брой, той се предлага с намаление от 15 ст. Те отново гарантират своите 15 ст. печалба. Мога да ви уверя, че българските доставчици печелят от един хляб - счетоводно, а не фактически - около 1 ст.   \n \t\n", "date": "2018.09.12", "title": " Цената на хляба се определя от търговските вериги"}
{"url": "http://www.duma.bg/node/174963", "text": "\"Изчезването\" на детските градини започва през 90-те години и приключва към 2000 г. За този период са закрити 44 сгради на забавачки. Това е време, в което децата намаляват, а реституционните претенции растат. Затова много сгради в центъра на София, пригодени за градини, са върнати на собствениците им. Други забавачки са продадени, приватизирани или просто се използват за други дейности от общината. Всичко това се случва по времето на Стефан Софиянски като кмет на столицата и тогава вероятно на никого не му минава през ума, че децата на София може отново да се увеличат и да се върне необходимостта от повече места в градините. Управниците не правят и никакво усилие да запазят част от собствеността, която така или иначе вече се използва за детски заведения, и \nда обезщетят реститутите с друга собственост.  \nПо официална статистика са закрити пет забавачки в централния район \"Средец\", още две - в \"Оборище\". Без пет основни сгради остава район \"Витоша\", а \"Триадица\", \"Искър\", \"Младост\" и \"Люлин\" се лишават от по четири градини. Грозната картина, която се очертава в бъдещите няколко години, по това време има само груби очертания. Тя придобива по-ясни параметри към 2004-2005 г. Когато изведнъж се оказва, че бройката на малчуганите е нараснала, а местата за тях в градините не достигат. Пред 2005 г. по официални данни 1000 деца остават извън занималните на забавачките. Истинската статистика обаче е различна, макар че е почти невъзможно да бъде точна. Това все още са години, в които приемът става с чакане по опашки, директорите са царе, които сами решават кой и кога да постъпи в градинското им царство. Централизирано класиране липсва, както и общи правила кой има предимство да попадне в забавачката.  \nИменно тогава започва да се задава и въпросът къде са детските градини. Лъсва и практиката на общината да отдава под наем части от сградния общински фонд на външни структури като фирми и частни образователни институции. През същата тази критична 2005 г. се оказва, че в 12 детски градини отделни помещения са дадени под наем на частни забавачки и училища. Те се намират в районите \"Възраждане\", \"Сердика\", \"Подуене\", \"Изгрев\", \"Красна поляна\", \"Младост\" и \"Студентски\". В \"Красно село\" и \"Триадица\" помещения са дадени на фирми и организации извън образователната система, докато в същото време стотици майки не могат да се върнат на работа и търсят алтернативи за грижа за децата им.  \nКак реагират тогава от общината и ръководствата на градините? Докато местната администрация започва да прави стратегии за справяне с настъпващата криза, директорите действат на пожар - започват да загърбват всякакви норми за численост и приемат все повече и повече деца в групите. Пример за това е изказване на директор на градина в район \"Триадица\", който тогава спокойно заявява: \"Специално нашата практика е да не отказваме и да не връщаме деца, защото ми е жал за родителите.\" Изказване, което днес би било не само скандално, но и невъзможно. Изказване, показващо безвластието и действията на парче, безхаберието и безотговорността към проблемите на детските градини.  \nСредата на първото десетилетие на ХХI в.  обаче все още е времето, в което директорите се оправят по своему, а липсва и дългосрочна управленска политика. За това говори и разкриването едва на 11 нови групи за около 300 деца за цялата 2006 г. Следващата година, пак по официална статистика, няма място за 2000 деца в градини и ясли. През 2008 г. се появяват 33 нови групи средно с по 30 деца във всяка. Недостигът обаче вече не може да бъде преодолян така лесно, тъй като и търсенето главоломно расте. Започва и голямото планиране от страна на общината. Тя предвижда строителството на шест нови детски градини в районите \"Красно село\", \"Оборище\", \"Подуяне\", \"Илинден\", \"Овча купел\" и \"Люлин\". До края на 2009 г. са предвидени още осем нови сгради в \"Слатина\", \"Люлин\", \"Триадица\", \"Сердика\", \"Илинден\", \"Студентски\", \"Младост\" и \"Красна поляна\" за 2025 деца. Заедно с планираните разширения се очаква да се осигурят 4300 места. Междувременно за последните две години недостигът е нараснал на 4000 бройки. Заливането с бройки обаче не води до успехи нищо за кметството, нито за родителите.  \nОт администрацията не успяват да отчетат факта, че към София не само идват деца от цялата страна, но и раждаемостта в града расте, за да достигне своя пик през 2009 г. Кметът Фандъкова обявява, че за преодоляване на недостига същата година са инвестирани около 57 млн. лв. в строителството на нови сгради и в разширения на съществуващи, а броят на децата, посещаващи детски градини, е 35 811 - с 4223 повече от 2003 г. В бюджета за 2010 г. се предвиждат 22 млн. лв., които ще помогнат за приемането на още 2393 деца. И тогава идва изненадата - през следващата 2011 г. броят на неприетите деца е нараснал на 6700! Пак по официални данни. По това време излиза и друга статистика - общинският съветник от БСП Борис Цветков алармира, че 13 000 деца не са се класирали в системата \n  \nВ същото това време през м.г. от общината имаха наглостта да обявят, че недостигът в детските градини е преодолян, а липса има само за яслите до 3 г. Как успява кметството да докара \"правилните\" и удобни цифри, за да балансира данните? В район \"Триадица\", например, 50 хлапета не са успели да се класират. В същото време в район \"Кремиковци\" стоят празни 50 места, защото деца там няма. Е, значи недостиг няма, свободни бройки има! Просто е налице малко териториално разминаване.  \nТази логика е отлична за общинарите и затова продължава да ги дразни като китайска капка новината, че и през т.г. 5000 деца остават основно извън яслите, а към 2000 - извън градините. Цифрите отново не им излизат, но виновни все ще се намерят.  \nАнормално и нелогично е, че общината налива милиони, открива непрекъснато сгради, обявява хиляди нови бройки, а недостигът расте! В същото време раждаемостта пада от 2009 г. И така вече цяло десетилетие няма обяснение как е възможно столичното кметство да не може да се пребори с проблема, наречен липса на места в детските градини. Очевидно вече се е оставило на течението и разчита намаляващата раждаемост да им спаси... реномето. А родителите да се оправят сами.   \n \t\n", "date": "2018.09.12", "title": "Къде са детските градини на София?  "}
{"url": "http://www.duma.bg/node/174955", "text": "След безпрецедентния успех, който постигна след премиерата си през юли на софийска сцена и на фестивала \"Опера на върховете\" на Белоградчишките скали, и отличната оценка, дадена от зрителите, хитовият мюзикъл \"Maмма миа\" с музика на шведската поп-група \"АББА\" се завръща през септември на сцената на Софийската опера и балет със седем предсезонни представления.  \nТака ще се отговори на неспиращия зрителски интерес към постановката на режисьора академик Пламен Карталов, който за първи път в България представи пред публика едно от хитовите заглавия в афиша на световните музикални театри, гледано досега от над 60 милиона души в цял свят.  \nВечните песни на \"АББА\", адаптирани на български език, и невероятната игра на артистите, сред които са Весела Делчева, Орлин Горанов, Ники Сотиров, Симеон Владов, Еделина Кънева, Деница Шопова, Люси Козарева и други, ще гарантират на публиката незабравими емоции. За това със сигурност ще допринесе и атмосферата на сцената, наподобяваща малък гръцки остров, на който главната героиня Софи е поканила трима мъже - в търсене на своя баща, който трябва да я отведе до олтара в сватбения й ден, за да се превърне той в незабравим спомен за нея. Дали планът на Софи ще бъде успешен? Това ще стане ясно в предсезонните спектакли на \"Maмма миа\" в Софийската опера и балет на 12, 13, 14, 15, 16 и 18 септември с начален час 19. Поради големия зрителски интерес на 16 септември ще се играе и още един спектакъл с начален час - 11.  Лятото на \"Мaмма миа\" продължава не само през септември, защото мюзикълът става постоянно заглавие в афиша на Софийската опера и балет. Така той ще може да бъде видян и през октомври, както и през януари и май 2019 г. \nБилети може да се купят на касата на Софийската опера и балет на ул. \"Врабча\" 1 и чрез касите на EasyPay в цялата страна, както и в интернет на адрес: operasofia.bg и в мрежата на  eventim.bg.    \n \t\n", "date": "2018.09.12", "title": " \"Maмма миа\" с предсезонни спектакли  "}
{"url": "http://www.duma.bg/node/174976", "text": "Вчера на пристанището в Констанца държавният секретар на румънското Министерство на транспорта заяви, че Румъния приветства изграждането на интермодален терминал за железопътен и морски транспорт между Азия и Европа, а пристанището в Констанца, което се намира на Черно море, може да бъде важен възел по новия Път на коприната, предава българската секция на Китайското радио. \nНа проведения същия ден симпозиум за международни транспортни линии държавният секретар изтъкна, че стоките от Китай и страните в обхвата на инициативата „Един пояс, един път\", преминаващи през Каспийско и Черно море и пристигащи в пристанището на Костанца, могат да достигнат останалите страни от Централна и Източна Европа чрез магистрали и по река Дунав. Главният директор на държавната компания, управляваща пристанището, заяви, че ще ускорят изграждането на инфраструктурата, за да задоволят изискванията за интермодалния терминал между Азия и Европа. \nНа симпозиума официален представител на Китайската транспортна асоциация представи сегашната ситуация и перспективите за развитие през седемте години след откриването на жп линии между Китай и Европа. Той каза, че до края на миналата година общо 6600 влака са пътували между Китай и Европа. Те преминават през 34 китайски и 35 чужди града в 12 държави.     \n \t\n", "date": "2018.09.12", "title": "Румъния се надява Констанца да бъде важен възел за „Един пояс, един път\""}
{"url": "http://www.duma.bg/node/174977", "text": "Европейският съюз планира да създаде до 2020 година гранични въоръжени сили, наброяващи 10 000 души, които да разполагат с широки правомощия да носят оръжие и да бъдат разполагани вътре и извън рамките на общността. Това съобщи британският в. \"Файненшъл таймс\", позовавайки се на проектопланове, които подчертават втвърдяващия се подход на Европа към миграцията. \nИзданието цитира документ на Европейската комисия, в който се говори за създаването на бъдещите сили. Служителите на силовата структура ще задържат незаконно пристигналите, ще спират нерегламентираните пътувания между страните от ЕС и ще ускорят връщането в родните им страни на хора, чиито молби за убежище не са били одобрени. \nОчаква се проектът да бъде обявен днес в годишното обръщение \"За състоянието на съюза\" на председателя на Европейската комисия Жан-Клод Юнкер.  \nНовата инициатива се лансира на фона на критиките от правозащитни организации, че Европейският съюз превръща себе си в \"крепостта Европа\", защото страните членки не могат да се споразумеят за обща политика по миграцията. \nПланът за създаването на граничните въоръжени сили идва, след като новото правителство на Италия отказа да приеме няколко плавателни съда със спасени мигранти през лятото. Това на свой ред подчертава слабия напредък по изпълнението на плановете на ЕС за преразпределение на мигранти между страните членки и в трети страни от региони като Северна Африка. \nДипломат от ЕС, който подкрепя плана за гранична охрана, го определил като \"момент на истината\", ако Европа иска да запази целостта на Шенгенското пространство за свободно движение на хора което обхваща 26 страни от ЕС и страни извън общността. \nОт началото на 2018 г. по средиземноморския маршрут в Европа са влезли над 60 000 души. Над 1500 се водят за безследно изчезнали. Испания е приела най-много нелегални мигранти – 24 500.  \n    \n \t\n", "date": "2018.09.12", "title": "EС създава гранични въоръжени сили  "}
