{"url": "https://duma.bg/svireshta-na-harmonika-slonitsa-se-prevarna-v-internet-hit-n181731", "text": "Видео със слоница, свиреща на хармоника, се превърна в интернет хит. На кадрите се вижда как дресьор поставя хармоника на края на хобота на животното. Вдишвайки и издишвайки въздух, индийската слоница Андаал започва да извлича музика от инструмента. Тя много се забавлява, клати глава, пляска с уши и мята опашка, сякаш танцува в такт, съобщи британският вестник \"Дейли мейл\". Андаал е една от 32-та храмови слона, живеещи на територия на резерват в щата Тамилнад, Южна Индия, където животните се радват на големи грижи, редовно получават храна и биват преглеждани от ветеринари. По време на различни фестивали в страната тези големи бозайници, украсени по специален начин, дефилират и предизвикват възхищението на публиката.", "date": "2018.12.20", "title": " Свиреща на хармоника слоница  се превърна в интернет хит"}
{"url": "https://duma.bg/varnenskata-opera-zaminava-za-bryuksel-n181738", "text": "Варненската опера при Театрално-музикалния продуцентски център стана вече традиция в края на годината да гастролира в столицата на ЕС Брюксел. Българското оперно изкуство ще бъде представено отново във Forest National - най-голямата зала на белгийската столица с 5000 места, благодарение на партньорството между импресарските агенции \"Еurocon\" и \"Music Hall\", научи ДУМА от Виолета Тончева.  Варненският екип - солисти, хор и оркестър, ще изнесе два спектакъла: \"Набуко\" на 21 декември от 20 ч. с диригент маестро Борислав Иванов и \"Бохеми\" на 22 декември от 20 ч. с диригент маестро Деян Савич от Белград. Съвременният режисьорски прочит на двете заглавия е на Жан Франсоа Донт - едно от известните имена на европейската оперна сцена. В \"Набуко\" главните роли ще изпълнят солистите на Варненската опера Венцеслав Анастасов - Набуко, Димитринка Райчева - Абигайл, Ивайло Джуров - Закария, Георги Султанов - Измаел, и гостенката от Белград Саня Анастасия - Фенена. Мими в \"Бохеми\" ще пресъздаде Таня Иванова, Ивайло Михайлов ще бъде Родолфо, Свилен Николов - Марсел, Пламен Димитров - Шонар, Деян Вачков - Колин, и Илина Михайлова - Мюзета.   Екипът на Варненската детско-юношеска опера ще представи балета на Карен Хачатурян \"Приключенията на Лукчо\" или \"Чиполино\" по красивата приказка на Джани Родари днес, 20 декември, от 19 ч. на основната сцена. Младите таланти, на възраст от 6 до 16 г., с ентусиазъм и вече забележителна техника пресъздават историята на Лукчо и Репичка.  \"Сън в лятна нощ\", българският и единствен в света мюзикъл по тази творба на Шекспир, с музика, написана от Христо Йоцов специално за Варненската детско-юношеска опера по повод нейната 25-годишнина, стана хит след премиерата си в началото на есента. За пореден път художественият ръководител и диригент на формацията Ганчо Ганчев и неговият екип, заедно с режисьора Костадин Бандутов, доказват умението си не просто да работят с млади хора, а да създават с тях постановки на професионално равнище.", "date": "2018.12.20", "title": "Варненската опера заминава за Брюксел "}
{"url": "https://duma.bg/tozi-roman-e-kato-tsiankaliy-n181746", "text": "Завършва отбелязването на 100-годишнината от края на Първата световна война и ни предстои тъжният \"юбилей\" на Ньойския договор - събития със злощастен край за България. Народът ни винаги се е вълнувал от тъмната страна на войната, от жестоката съдба на храбреците, обикновените офицери и войници, от причините за погрома над българската армия при Добро поле, коренящи се в алчността на Фердинанд и слугинажа му пред Германия, подстрекаван от ВМРО, въпреки предупрежденията на Ал. Стамболийски (за което в \"Черно на бяло\" вече писахме). Двама големи български  писатели описват войнишкия хал и народните страдания в тила, но това се случва при режима на цар Борис ттт и те са наказани варварски...  Действа като цианкалий. Така е определен романът \"Морава звезда кървава\" на Константин Петканов (1891-1952) в доклад от 1935 г. до военния министър ген.-майор Стефан Цанев. Никога дотогава и никога след това не се е провеждала толкова яростна хайка срещу книга, подобна е само реакцията към романа на Людмил Стоянов \"Холера\", отпечатан по същото време. И днес, когато се говори и пише за Първата световна война, тези две книги се \"забравят\". Вероятно защото те показват нещо съвсем различно от патриотарството, с което е заливан буржоазният печат от онова време. Подобни дитирамби пеят и днешните ни патриотари - най-вече от ВМРО, с които се опитват да заличат собствената си вина за катастрофата, осакатила Отечеството. Защото и на тях се дължи решението на управляващите през 1915 г. България да застане до губещите в световния конфликт.  Но пък именно по повод на \"Морава звезда кървава\" сатрапството на Борис ттт и тъй близкото му офицерство, за първи път получава такъв мощен отпор от българската интелигенция. Подкрепят Петканов и протестират напълно различни по политически схващания творци, които отстояват свещеното си право да имат собствено мнение, несъвпадащо с това на фашистката власт.  Връх на кампанията срещу \"Морава звезда кървава\" и нейния автор бележи разпространяването в София на един обширен позив, озаглавен \"Награден писателски позор\". Подписан от някой си М. Ив. Винаров, който в началото скромно съобщава, че \"не е литератор и няма да говори за литературните качества на този роман\", но бил \"преди всичко българин, запасен офицер\", позивът представлява образец на литературно невежество, обилно примесено с национализъм и  шовинизъм. Подобно на някои набедени литературни критици от онова време Винаров подбира само това, което подкрепя тезата му, че  \"Морава звезда кървава\" била \"чудовищно обвинение... срамен паметник, издигнат върху костите и кръвта на стотици хиляди герои светци, паднали за родината, и върху честта и славата на цялата българска нация!\"... \"Позор и предателство\" - така позивът охарактеризира романа на Петканов... Оттук нататък събитията се развиват изключително бързо.  На 24 юли 1935 г. Министерският съвет взема решение за инкриминирането на \"Морава звезда кървава\" и на уволняването на К. Н. Петканов от Дирекцията на обществената обнова...  На 24 юни 1935 г. началникът на политическата полиция при Дирекция на полицията изпраща следното телеграфно нареждане до столичния полицейски комендант, областните полицейски инспектори и околийските управители: \"По заповед на правителството наредете веднага изземването на книгата \"Морава звезда кървава\" от Петканов.\"... В личния архив на К. Н. Петканов, съхраняван в Националния музей на българската литература, се намират \"Извадки от един доклад до военния министър [генерал-майор Стефан Цанев], който предизвиква конфискуването на романа \"Морава звезда кървава\". Под това заглавие Петканов помества част от тези извадки в края на второто издание на романа... \"...Странно е, че такава отрова, каквато е книгата на Петканов, е могла да бъде допусната от цензурата, защото въздействието й е равносилно на цианкалий. Според мен по-добре в едно село да проникне един вагон болшевишка литература, отколкото само една книжка от този роман. Подавляющето впечатление е не само страшно, а и ужасно. ...Идеята за пораженството е прокарана като червена нишка през цялата книга... И всеки интелигентен човек може да се представи какво зло се нанася на духа на нашия народ и бойната му готовност... Подобно петно още никой български автор не е лепвал върху офицерския пагон... Авторът обича да карикатури офицера и подофицера и да подчертае по много начини, че те са глупаци. Пропастта, която авторът е изкопал между офицери и войници, е голяма във всяко отношение. Тя е знаменателна проповед, която доведе именно до Добро поле... до пораженството, което сломи мощта на българската армия. Авторът с тази си книга подготвя нов бъдещ погром, много по-страшен от доброполския... Авторът, ако не знае чувството за отговорност, то трябва да му бъде посочено, и то много добре... По-голяма мерзост за българската военна святост и героизъм не бива да се чака... Авторът може да се поздрави. Той не ще бъде настигнат в това отношение. Каква вяра може да има Отечеството в такива хора като него... Няколко думи за художествената стойност на книгата. Смело може да се каже, че такава няма, освен познаването на подробностите на селския бит. Никаква идеология, никакъв идеализъм, дори и любовта е сведена до нуждите на организма. От всеки ред вее злоба и жлъч. Но срещу кого - срещу държавата, срещу армията, която изпълнява върховната си длъжност да се бори за идеалите на народа... При това положение от целия този хаос от лица, които иска да ни опише К. Петканов, човек извлича впечатлението, че българинът и българката не са привлекателни, а егоисти, озлобени непоетични хора, които се бият, но не знаят за какво воюват, че цялото това върховно напрежение на една държава им е чуждо, и в това отношение авторът е верен последовател на Ремарк. Затова и за книгата на Петканов може да се каже, че в двеста страници на романа - нищо ново, но пакостно твърде много...\"  На 28 юни 1935 г. Константин Н. Петканов  подава тъжба до прокурора при Софийския областен съд, в която пише, че изземването на книгите от дома му е станало без нареждане от прокурора или от Контролата по печата, че книгата му е наградена с първа премия от Софийската община и е оценявана от комисия от безспорно компетентни лица. В заключение писателят моли да бъде отменено това незаконно полицейско действие и да му се върнат всички иззети екземпляри...  Усилията ни да намерим решението за конфискуването на \"Морава звезда кървава\" останаха без резултат. В протокол щ 114 от заседанието на Министерския съвет на 24 юни 1935 г. са вписани пет решения, но нито едно от тях не е по въпроса, който ни интересува. Може да се предположи, че решението за инкриминирането на \"Морава звезда кървава\" и за уволнението на Петканов е прието, без да е протоколирано... Два дни след конфискуването на \"Морава звезда кървава\" група писатели, художници, артисти подписват изложение до министър-председателя, с копия до министрите. В него, след като се сочат най-добрите традиции в българската литература, създадени от Каравелов, Ботев и П. Р. Славейков и продължени от К. Величков, А. Константинов, Ив. Вазов и П. Р. Славейков - \"писатели-герои - някога обявени за врагове и предатели\", на които \"следващите поколения издигнаха паметници\", се прави кратък анализ на \"Морава звезда кървава\" и се изтъкват положителните рецензии за романа от авторитетни критици, излезли в сериозни литературни списания и вестници. \"И тъкмо срещу тоя роман, особено срещу автора му - се подчертава в изложението, - се провежда  една груба гонитба от известни среди на запасното офицерство. С няколко статии някои не писатели невярно тълкуват романа и подканят властта да вземе мерки срещу писателя Петканов. В един хвърчащ лист грубо се напада авторът и романа и се приписват на автора думите на отделни уморени от фронта лица, а се замълчават сцени, в които е изразена не само волята на българина да спасява чрез върховна жертва честта на войската и на народа... Ефектът от цялата тази недостойна за културния българин борба срещу автора на романа е налице: Петканов е изгонен от службата, която заемаше в Обновата, а книгата му - конфискувана - се казва в заключение на изложението. - Ние, неговите другари по призвание и скромни ратници в полето на българската култура, виждаме в тази жестокост към него един много неприятен прецедент и главно една несправедливост. Преследва се писателят, конфискува се книгата му, и то само защото е искал да даде пример за гражданска доблест. Ако се върви по този път, ще трябва да се конфискуват девет десети от българската литература и да остане да се шири само сантименталната неграмотност. Като разчитаме на мъдростта на отговорната власт, ние долуподписаните, молим за честта на българската култура и за спокойния развой на нашия обществен живот да не се посяга върху свободата на писателската съвест... Молим да се спре ожесточението  срещу писателя Константин Петканов, както и да му се върне конфискуваният роман.\" Това изложение носи дата 29 юни 1935 година. Върху един препис от него, запазен в личния архив на писателя, е отбелязано, че то е подписано от седемдесет и двама души. Усилията ни да открием оригинала на това изложение и да установим имената на подписалите го също останаха без резултат. По косвен път обаче, от статията \"Духовни и бойни водачи\"  на запасния ротмистър Ст. Керезов (в. \"Отечество\", бр. 603 от 24 август 1935 г.) научаваме, че \"под този протест личат имената на Ант. Страшимиров, Т. Г. Влайков, С. Чилингиров, Анг. Каралийчев, Г. Стаматов, М. Арнаудов, Асен Златаров и др.\" Народният художник Дечко Узунов потвърди в разговор с автора на тези редове на 12 юни 1970 г., че протестът е бил подписан и от художниците Илия Петров, Илия Бешков, Сирак Скитник, и Дечко Узунов и от скулпторите Иван Лазаров и Любен Димитров, от композитора Димитър Ненов и актрисата Невена Буюклиева... Бясна хайка предприемат българските фашисти и срещу Людмил Стоянов\"...  На страниците на в. \"Народна отбрана\" (бр. 1760 от 17 юли) с отрицателна рецензия за \"Холера\" излиза Илия Мусаков.  Заглавието на неговото злостно писание е: \"Още една пакостна книга\". \"Ако \"Морава звезда кървава\" на К. Петканов можеше да се сметне за инцидент, ехото от който още не е заглъхнало, то \"Холера\" показва, че част от нашите \"писатели\" съвсем не са наклонни да подчинят своите хрумвания и \"таланти\" на народните идеали и интереса на държавата... На нас ни е странно, че нашата бедна литература, особено напоследък, за една година, се обогати с три такива бисери и то от такъв род \"Сивия шинел\" [автор Калин Цаков], \"Морава звезда кървава\" и \"Холера\"Е\" Подир две години след конфискуването на \"Морава звезда кървава\" Ена страниците на редактираното от проф Петър Мутафчиев списание \"Просвета\", кн. 8, април 1937 г. с голяма статия в защита на Петканов и неговата инкриминирана книга излиза живия класик на българската художествена проза Тодор Г. Влайков. Още заглавието на неговата обширна статия \"Пораженски ли е Петкановият роман \"Морава звезда кървава\" и недвусмислено говори за позицията на Влайков... Влайков пише: \"Да се говори или пише против войната в една страна, която води война с някой неприятел, която е в разгара на военните действия, чрез това, несъмнено, би се повлияло за отслабване съпротивителния дух на войската и на целия народ. И поради туй такова говорене или писане по време на войната би могло да се сметне за пораженство. Но да се говори и пише против войната в мирно време, да се изтъкват нейните отрицателни страни, нейните разрушения и ужаси и чрез туй да се догонва избягването на войната, дори нейното окончателно премахване... това вече не може да се смята за пораженство... Тия именно тъмни страни на войната, тия отрицателни нейни отражения, върху които друг писател у нас не се е спирал, те главно са изобразени в разглеждания роман. И изобразени са, трябва да се признае, твърде правдиво... По време на войната наравно с българския войник, който храбро изпълняваше своя дълг по разните бойни полета, достойно изпълни своя дълг и българската жена, българската селянка, която запази семейството, дома и имота на ония, които бяха на фронта, и с неуморен труд и упорито постоянство продължи да произвежда нужните за народа и войската стопански блага, без които тъй продължителното воюване не би било възможно. И заслугата на тая съпруга и майка, на тая проста селянка, не е по-малка от заслугата на безименния войник, храбростта на когото с благодарност се признава и възхвалява. И авторът на романа, който пръв в нашата литература обръща вниманието на обществото върху тоя втори, оставян досега в сянка и пренебрегван герой от войната, като въздига пред нашите очи неговият величав образ, с това извиква у нас едно ново, неизпитвано досега чувство, един нов, рекъл бих, патриотически или по-меко казано, родолюбив възторг...\" В личния архив на писателя, съхраняван от дъщерите му Сълза и Поляна, намерихме следната ръкописна и недатирана страница, написана също от Кирил Христов:  \"Как аз и много други като мен градски люде бихме видели душата на българския селянин без Петкановия Димо и Велика от \"Морава звезда кървава\" Кой друг по-добре е показал, че в това село, над което се излива ситният есенен дъжд, под схлупените къщи има толкова горест и толкова сложни чувства? Кой друг е нарисувал по-добре мъката на селяка и черната неблагодарност, която обвиваше селския народ и след като той изнасяше на плещите си злополучните войни в миналото? Кой друг освен него, най-добрия белетрист на селото?\"  ", "date": "2018.12.20", "title": " Този роман e като цианкалий"}
{"url": "https://duma.bg/putin-dava-godishnata-si-preskonferentsiya-n181788", "text": "Руският президент Владимир Путин ще даде традиционната си  пресконференция в края на годината, на която отговаря на въпроси на граждани, съобщи БТА. Акредитирани са повече от 1700 журналисти от почти всички руски региони, и от чужбина. Това е 14-тата пресконференция за Путин от идването му на власт през 2000 г. и се очаква да продължи с часове. Той вероятно ще бъде питан за обтегнатите му отношения със САЩ и Запада като цяло, за кризата в Украйна, поскъпването на комуналните услуги, непопулярната пенсионна реформа.", "date": "2018.12.20", "title": "Путин дава годишната си пресконференция"}
{"url": "https://duma.bg/nay-bogatite-znamenitosti-razkri-klasatsiya-na-forbs-n181730", "text": "Режисьорът и създател на киносагата \"Междузвездни войни\" Джордж Лукас стана най-богатата американска знаменитост за 2018 г., сочи класацията на сп. \"Форбс\". Състоянието на 74-годишния творец се оценява на $5,4 млрд. На второто място в рейтинга отново е режисьор - Стивън Спилбърг, чийто капитал достига $3,7 млрд. На трета позиция е телевизионната водеща Опра Уинфри с $2,8 млрд. След нея е бившата звезда на НБА Майкъл Джордан, който е спечелил $1,7 млрд. Петото място поделят фотомоделът Кайли Дженър и рапърът Джей-Зи. Всеки от тях има състояние по $900 млн. Илюзионистът Дейвид Копърфилд се нарежда след тях с $875 млн. Осми по богатство е рапърът Диди с $825 млн. Последните места в класацията са за играча на голф Тайгър Уудс и писателя Джеймс Патерсън. Капиталът на всеки от тях се оценява на по 800 млн. долара. Общата сума на състоянието на десетте участници в класацията за 2018-а достига $18,7 млрд., което е с 4% повече, отколкото през миналата година. \"Форбс\" отбелязва, че в списъка на най-богатите американски знаменитости може да бъдат включени \"граждани на САЩ, които са забогатели благодарение на своята слава, а не са станали прочути заради своето богатство\".", "date": "2018.12.20", "title": "Най-богатите знаменитости  разкри класация на \"Форбс\""}
{"url": "https://duma.bg/namalyava-produktsiyata-v-selskoto-stopanstvo-n181762", "text": "Крайната продукция в селското стопанство през 2018 г. възлиза на 8,1 млрд. лв. по базисни цени, което е с 2% по-малко от предходната. Намалението се дължи на спад в обемите - с 3,1%, показва оценка на НСИ.  Стойността на продукцията, произведена от растениевъдството, е 5,4 млрд. лв., намалението във финансово изражение е с 2,8%, а спадът в обемите е с 4,6%. Продукцията в животновъдството е на обща стойност 1,98 млрд. лв. и е на същото ниво както през 2017 г. Стойността на вложенията за текущо потребление, използвани в селското стопанство през 2018 г., достига 4,7 млрд. лв., което е с 4,3% повече от предходната година. Увеличението се дължи на увеличение в обемите с 1,3% и цените - с 3%. Брутната добавена стойност по базисни цени, създадена в селското стопанство през 2018 г., достига 3,4 млрд. лв. и е с 9,5% по-ниска от 2017 г., което е в резултат на понижение в цените - с 1,2%, и намаление на обемите - с 8,4%.", "date": "2018.12.20", "title": "Намалява продукцията в селското стопанство "}
{"url": "https://duma.bg/zabranyavat-v-es-plastmasi-za-ednokratna-upotreba-n181766", "text": "Европейският съюз (ЕС) реши да забрани ползването на пластмасови чинии, сламки за пиене и други пластмасови изделия за еднократна употреба. Преговарящите от Европейския парламент (ЕП) и страните от ЕС се споразумяха за подробностите в сряда сутринта в Брюксел. Забраната трябва да помогне за ограничаване на масата от пластмасови отпадъци в околната среда и в океаните, предава DPA. През май ЕК предложи забрана на съдовете за еднократна употреба, сламки, памучни тампони и други пластмасови изделия за еднократна употреба. Само предмети, за които има по-добри алтернативи, трябва да бъдат забранени. Количеството на кутиите за опаковане на храни и чашите за пиене трябва да бъде свито с помощта на различни методи. Парламентът на ЕС и държавите от ЕС ще променят леко плановете в законодателния процес. Промените се очаква да влязат в сила след малко повече от две години. Стратегията срещу пластмасовите отпадъци вероятно ще доведе до осезаеми промени в ежедневието. Пакетът е от значение преди всичко за пластмасовата промишленост, която според властите е генерирала през 2015 г. приходи в размер на 340 млрд. евро и е давала работа на 1,5 милиона души. Мерките са предназначени да намалят емисиите на въглероден диоксид с 3,4 милиона тона. Комисията също така оправдава инициативата със защитата на океаните. Повече от 80 на сто от боклука в океаните е пластмаса. Част от новата стратегия е участието на производителите в разходите за почистване. Така в бъдеще и тютюневата промишленост би могла да бъде призована също да съфинансира събирането на цигарени угарки. Един-единствен цигарен фас е достатъчен за замърсяването на 500 до 1000 литра вода и, когато се изхвърли на пътя, са нужни 12 години, за да се разгради напълно. Това е вторият най-често срещан пластмасов замърсител, се посочва в съобщение на ЕП.  Заради бавното си разграждане, пластмасата се натрупва и е открита в тюлени, китове, морски костенурки и птици, в рибата и ракообразните - в хранителната верига на човека. Пластмасите са удобна, приспособима, полезна и икономически ценна суровина, но трябва да бъдат по-добре използвани, повторно използвани и преработвани. Когато се изхвърля, икономическото въздействие на пластмасата обхваща не само изгубената икономическа стойност на суровината, но и разходите за почистване и причинява загуби на туризма, риболова и корабоплаването, обясняват от ЕП.", "date": "2018.12.20", "title": "Забраняват в ЕС пластмаси за еднократна употреба   "}
{"url": "https://duma.bg/sini-aktsioneri-skochiha-na-rusev-n181723", "text": "Акционерите на Левски от тръст \"Синя България\" скочиха на мажоритарния собственик Спас Русев заради незадоволителното представяне на отбора през есента. Според феновете, които държат 10% от клуба, проблемите се дължат на \"избрания начин на управление\". Сдружението поиска да бъде свикано извънредно общо събрание, на което да бъдат предприети структурни промени. В момента Русев еднолично взима решенията и дори прави селекция на футболисти. Според сдружението основните проблеми са закъснялата административна и спортна реформа, липсата на спортен директор, големият щат и слабата трансферна политика, която е довела до скъп отбор с лоши резултати. \"Русев не може да се справи със структурирането на клуба, балансирането на бюджета и овладяването на процесите от ежедневната работа, които в крайна сметка рефлектират върху резултатите. Заради това смятаме, че едноличното управление трябва да води и до еднолична отговорност за резултатите. Проблемите са закъсняла или липсваща административна и спортна реформа, липса на спортен директор, слаба трансферна политика, раздут щат на първия отбор и липса на качествени попълнения от юношеската школа. Като конструктивен партньор смятаме, че единственият път за Левски е да се осъществи анонсираната вече структурна реформа. Тя трябва да стартира с назначаване на изпълнителен директор със съответните правомощия, отговарящи на позицията. Вярваме, че при отклонение от тази посока, както и от постигнатото споразумение през лятото на 2018 г. между \"Синя България\" и Русев, единственият адекватен ход от наша страна като миноритарен акционер ще бъде свикване на извънредно общо събрание с дневен ред, който ще позволи на стотиците акционери да зададат ясна и категорична насока за управлението на Левски\", пише в обръщението на тръста. Треньорът Славиша Стоянович пък е спряган за селекционер на националния тим на Латвия, твърди местното издание \"Спортацентрс\". Сърбинът, който кара доста труден период на \"Герена\", е гласен за заместник на напусналия преди дни Мик Пателайнен. Стоянович работи като треньор в Рига, преди да пристигне на Герена. Тогава в отбора играе сегашният президент на латвийската федерация Каспарс Горкшс. Вариант е приемникът на Славиша Виктор Скрипник, който води Рига срещу ЦСКА-Сф в Лига Европа през лятото. Медиите в Латвия спрягат за фаворит сърбина заради близките отношения с Горкшс. Босът се надявал да се споразумее да не плаща обезщетение на \"сините\" за Стоянович, като му обещал заплата колкото на Пателайнен.", "date": "2018.12.20", "title": "Сини акционери скочиха на Русев   "}
{"url": "https://duma.bg/gazprom-iska-po-niski-taksi-po-turski-potok-n181761", "text": "Руският доставчик на газ \"Газпром Експорт\" не хареса разчетите на \"Булгартрансгаз\" за размера на транзитните такси по планираната да се изгради у нас инфраструктура на тръбата на \"Турски поток\" до Европа. Това стана ясно по време на общественото обсъждане в КЕВР на подготвените от българската компания правила за провеждане на третата фаза на пазарния тест за интереса на търговци на газ да ползват бъдещия газопровод до Сърбия. В нея се очаква да постъпят обвързващи оферти от кандидат-транзитьори, с които да се сключат договори за 90% от капацитета на тръбата и на тяхна база да се прецени рентабилен ли е той и да се вземе решение за строежа. Представителят на \"Газпром Експорт Логистика\" Дмитрий Грачов посочи, че заложената в проекта норма на възвръщаемост на инвестицията от 8.86% е висока и трябва да се намали. Реално тази норма определя размера на транзитните такси, които са по-високи от плащаните досега от \"Газпром\" за преноса през България до Турция, Гърция и Македония. Според Грачов, ако се свали нормата на възвръщаемост, проектът ще стане по-привлекателен за транзитьорите.", "date": "2018.12.20", "title": " \"Газпром\" иска по-ниски такси по \"Турски поток\" "}
{"url": "https://duma.bg/pikloto-s-premiera-v-nov-teatar-ndk-n181729", "text": "Свеж вариант на пиесата на драматурга Калин Илиев - \"Пикльото\", ще бъде представен на сцената на \"Нов театър - НДК\" под режисурата на Бойко Илиев. Премиерният моноспектакъл на Кирил Михов може да се гледа за първи път днес, 20 декември, от 19,30 ч. Пикльото е нощен пазач, който охранява склад за самочувствие. За да не заспи, е поканил тайнствена любовница. Появява се и Крадеца, приема фантастични, одиозни превъплъщения. Битките между Пазача и Крадеца са една от друга по-ожесточени и невероятни. Всъщност има ли Пазач, Крадец, Любовница, склад за самочувствие? Или един самотник живее измислен живот, в който единствената \"реалност\" до него е самият Бог? \"Светът е пълен с емигранти. Едни са такива извън страната си, други - вътре в нея. Най-тъжно е, когато емигрират душите на хората и на мястото на човеците нахлуят животните\", смята Калин Илиев. Но добавя: \"Светът е пълен с мечтатели, които продължават да търсят ръждивия перчем на Слънцето! Виж!... То ни намига!... Чудесно е!... Невероятно е!... Нима не виждаш, Господи!? Нима не чуваш!? Всяка минута ни заливат звуци и образи от пъкъла. Можем ли срещу тях да изправим търпението и смирението?... Време е да направиш някое чудо. Време е да дадеш знак... Ако те има...\" Освен с \"Пикльото\", писателят и драматург Калин Илиев може да бъде разпознат чрез пиесите \"Ключът\", \"Границата\", \"Как се гони страх\", \"Голямата мама\", \"Приказка за обърканото царство\", \"Максимално\"... Текстовете му са преведени на английски, гръцки, китайски, немски, румънски, руски, словашки, сръбски, украински, френски, чешки. Последните две книги на Калин Илиев - \"Морфо\" и \"Пролетта на емигрантите\", станаха изключително популярни. Можe би, защото историята проследява завръщане на емигрантите в измислената страна Нулия (безспорна метафора за България, но не само). Там те влизат в сблъсък с властта на одиозни фигури, носещи прозвищата Вълка, Плъха и мн. др., в които може да бъде разпознат не само конкретният ни политически елит, но нещо много по-важно: душевни типажи, които са напуснали човешкия си облик.", "date": "2018.12.20", "title": "\"Пикльото\" с премиера в \"Нов театър - НДК\""}
{"url": "https://duma.bg/biznesat-na-bezmitnite-magazini-na-letishte-sofiya-harizan-na-garazhna-firma-n181764", "text": "Министерството на транспорта е захванало проверка на летище София по сигнал на offnews.bg, че изпълнителният директор Владимир Рапонджиев е сключил скандален ексклузивен договор с фирмата КИТА БЪЛГАРИЯ, имаща украински управител и български съдружник. Фирмата е регистрирана с капитал едва 1000 лв., а на посочения от нея адрес в Пловдив, според Google, има гараж, съобщи offnews.bg. Според договора без обществена поръчка и без някаква друга публична процедура фирмата e получила монопол да снабдява всичките безмитни магазини на летището София и то по наложени от нея и недоговорирани цени. Цялата процедура по регистриране на фирмата КИТА (5 септември) и сключване на договора с летището (18 септември) подозрително точно и изцяло се побира в периода на \"безвремието\", когато на 31 август транспортният министър Ивайло Московски подава оставка, на 17 септември Росен Желязков е номиниран, а на 20 септември е избран за министър. По данни на годишния финансов отчет на летището за 2017 г. годишният оборот на безмитните магазини възлиза на 57 392 000 лв., а печалбата от продажбите е 9 млн. лева и съставлява 60,8% от цялата печалба на летището. Внимателният прочит на договора обаче оставял убеждението, че сега чрез монополно високите цени голяма част от печалбата вече ще я прибира КИТА. Летището ще получи за двегодишния срок на договора еднократно едва 135 000 евро за някаква неясна маркетингова подкрепа и то платими еднократно след 1 година (декември 2019 г.). Тъй като договорът е сключен без обществена поръчка, не е проблем той да бъде стопиран и разтрогнат, пише offnews.bg. Източници на изданието доверили, че летищният борд на директорите си е гласувал коледни премии от по 50 000 лева. ", "date": "2018.12.20", "title": " Бизнесът на безмитните магазини на летище София харизан на гаражна фирма"}
{"url": "https://duma.bg/i-angelkova-sega-razbrala-che-zhirardeli-darzhi-yulen-n181763", "text": "Според министъра на туризма няма конфликт на интереси във факта, че собственикът на \"Юлен\" Марк Жирардели е нейн съветник. Преди 3 г. тя обяви Жирардели за свой съветник по зимния туризъм, същевременно се оказа, че, от една страна, държавата води дела срещу концесионера на ски зоната в Банско - дружеството \"Юлен\", чийто собственик се афишира Жирардели, а от друга - същият този концесионер съветва министъра. \"Всъщност аз разбрах в понеделник, че той е собственик на \"Юлен\". Той е бил посланик на българския туризъм навън и не е получавал възнаграждение от Министерството на туризма за тази си дейност\", оправда се Ангелкова. И премиерът Бойко Борисов заяви преди ден, че чак сега научавал кой е собственикът на дружеството концесионер. \"Нямам отношение по темата. Не съм водещо министерство по конфликт на интереси\", заяви вчера екоминистърът Нено Димов в отговор на журналистически въпрос. Той обяви, че ще търси международен консултант, който да анализира концесионния договор с \"Юлен\" за ски зоната край Банско. Целта е да се поправят основните грешки в договора, които са още от 2001 г., призна той.  Няма документални доказателства, че Марк Жирардели през 2016 г. да е купил офшорката \"Т.А.К. Сървисиз\", която е мажоритарен собственик на концесионера на ски зона Банско \"Юлен\" АД, твърди разследващият сайт \"Биволъ\". \"Наистина има промяна във веригата на собствеността, но там не фигурира Жирардели, а краен собственик в момента се явява лицето Августа Пападополу\", пише \"Биволъ\".", "date": "2018.12.20", "title": "И Ангелкова сега разбрала, че Жирардели държи \"Юлен\""}
{"url": "https://duma.bg/pochina-prof-georgi-hristov-n181717", "text": "На 79 години в дома си във вторник е починал ОР полковник, проф. Георги Христов, съобщиха от ОСК ЦСКА. Като председател на ЦСКА и по-късно като председател на БСФС той има огромен принос за големите успехи на българския спорт през 70-те и 80-те години на ХХ век. При  неговото управление спортистите на ЦСКА във всички спортове спечелват стотици медали от Олимпийски игри, световни и европейски първенства. Той е в основата на инициативите и реализирането на огромните за времето си (а и към днешна дата) спортни комплекси – „Червено знаме“ (4-ти км) и спортен комплекс „КЪРА“ където до закриването й бе настанена Армейската школа за високо спортно майсторство (АШВСМ \"Чавдар\" при ЦСКА). По негова инициатива бе построен Морски спортен комплекс „Китен) с условия за целогодишна спортна подготовка. Поддържаше и развиваше стадион \"Българска армия\", футболния комплекс и гребната база на Панчерево.  С неговата кончина България и червената армейска общност губи един велик българин, който бе отдал живота си на развитието на родния спорт! ПОКЛОН ПРЕД ПАМЕТТА МУ!   Поклонението ще се състои в ритуалната зала на Централните софийски гробища утре от 13.30 ч.", "date": "2018.12.20", "title": "Почина проф. Георги Христов"}
{"url": "https://duma.bg/popov-43-i-na-gigantski-slalom-v-zaalbah-n181719", "text": "Алберт Попов се класира 43-и в гигантския слалом от Световната купа по ски в Заалбах, Австрия. Българинът се пусна с 57-и стартов номер и финишира за 1:27,18 мин., на 6,42 сек. след победителя Матс Олсон (Шв). По трасето стартираха 70 души, но финишираха 50, а Попов пак не успя да влезе в точките. Олсон пък не завърши втория манш и златото заслужи Жан Кранец (Слвн) с общо време 2:50,08 мин., пред Лоик Меяр (Швейц) на 0,19 сек., Матийо Фавър (Фр) на 0,50 сек. и др. Седемкратният носител на Световната купа и победител в седем от последните осем гигантски слалома Марсел Хиршер остана едва шести на 0,77 сек. след Кранец  и прекъсна впечатляваща серия от 18 поредни подиуми в дисциплината. В генералното класиране Хиршер води с 520 т., пред Макс Франц (Ав) 341, Аксел Лунд Свиндал (Нор) 333. Попов е 94-и с 11 т. Днес в австрийския курорт ще се проведе слалом за СК.", "date": "2018.12.20", "title": "Попов 43-и на гигантски слалом в Заалбах"}
{"url": "https://duma.bg/shtuhets-s-dubal-vav-val-gardena-n181718", "text": "Илка Щухец записа втора поредна победа за Световната купа, след като триумфира и на Супер-Г във Вал Гардена. Словенката затвърди добрата си форма при завръщането след тежка контузия. Във вторник в първия старт тя триумфира и на спускане. Вчера на пистата \"Саслонг\" 28-годишната Щухец финишира за 1:31,87 мин., като изпревари с 0,05 сек. Тина Вайратер (Лихт) и Никол Шмидхофер (Ав), които с равно време разделиха второто място. 4-та  се нареди Ясмин Флюри (Швейц) на 0,06 сек. За Щухец, която пропусна миналия сезон заради скъсани предни кръстни връзки на коляното, победата е девета в кариерата и трета в Супер-Г. Тя има 5 успеха в спускането, в което е и актуална световна шампионка, както и една в алпийската комбинация. Словенката е и първата жена в историята на алпийските ски, която постига дубъл на \"Саслонг\". Стартовете в италианския курорт пропусна лидерката за Световната купа Микаела Шифрин (САЩ). Тя остава начело с 689 т.,  пред Шмидхофер 359, Рагнхилд Мовинкел (Нор) 322 и др. \"Белият керван\" се мести в Куршевел за стартове утре и в събота.", "date": "2018.12.20", "title": " Щухец с дубъл във Вал Гардена"}
{"url": "https://duma.bg/kratki-novini-n181755", "text": "  Хакери, свързани с Китай, се сдобили с хиляди дипломатически грами на ЕС, след като са пробили компютърната защита, съобщи в. \"Ню Йорк таймс\". В грамите се говори за притесненията в ЕС от администрацията на САЩ и упадъка на световния ред. Разкрито е и недоволството на китайския президент Си Цзинпин от САЩ, които \"се държат като при нестандартен боксов мач без правила\". Има документи за Украйна, включително предупреждение, че Москва вероятно била разположила ядрени бойни глави в Крим. Президентът Доналд Тръмп нареди окончателното изтегляне на войските на САЩ от Сирия, съобщи агенция \"Блумбърг\", цитирайки официален източник. САЩ са победили групировката „Ислямска държава“ в Сирия и вече няма нужда от военното им присъствие там, поясни Тръмп в Туитър. САЩ възнамеряват да започнат веднага изтеглянето на военния си контингент, съобщи и в. \"Вашингтон поуст\".  Чешкият премиер Андрей Бабиш съобщи, че е забранил на правителствените служители да използват мобилни телефони на китайската компания \"Хуауей\". Според местните експерти чрез тези телефони в китайските спецслужби могат да попаднат различни данни, включително разговорите между ползвателите на телефоните. В туитър американският президент обясни каква ще бъде антимигрантската стена на границата с Мексико. \"Ние не строим бетонна стена, ние строим художествено оформена конструкция от стоманени релси, която предоставя прекрасна гледка. Тя ще бъде красива и едновременно с това ще даде сигурност на нашата страна, каквато заслужават нашите граждани\", написа Доналд Тръмп.   ", "date": "2018.12.20", "title": "Кратки новини"}
{"url": "https://duma.bg/mask-otpushva-gradskiya-trafik-s-podzemni-tuneli-n181753", "text": "Това е входът на пробен подземен тунел, замислен като решение на градския трафик от своя създател, американския милиардер Илън Мъск и компанията му \"Боринг кампъни\". В Лос Анджелис бизнесменът представи конструкцията пред журналисти. Тунелът е дълъг 1,8 км, той е част от визията на Мъск да има подземна мрежа, в която автомобили, за предпочитане тези на другата му компания \"Тесла\", да бъдат сваляни с асансьори до съоръжението, поставяни на пистата и придвижващи се със скорост до 241 км/час. Тази мрежа от тунели и асансьори ще може да обслужва над 4000 коли на час.  ", "date": "2018.12.20", "title": " Мъск отпушва градския  трафик с подземни тунели"}
{"url": "https://duma.bg/kratki-n181720", "text": "по Макс спорт 1 21.00 Хераклес - ПСВ Айндховен по Диема спорт Волейбол 18.00 Марица Пд - Вакъфбанк по Макс спорт 1 Баскетбол 19.00 ЦСКА Москва - Анадолу Ефес по Макс спорт 2 21.00 Олимпиакос - Гран Канария Бокс 23.05 Галавечер в Брентууд по Евроспорт 1 Ски 10.45 и 13.45 СК в Заалбах (мъже) Биатлон 18.15 СК в Нове Место (спринт, мъже)", "date": "2018.12.20", "title": "Кратки "}
{"url": "https://duma.bg/parizh-shte-se-bori-sreshtu-neravenstvoto-n181754", "text": "Главната цел на Франция по време на нейното предстоящо председателство на Г-7 е борбата срещу различните форми на неравенството. Това заяви френският външен министър Жан-Ив льо Дриан в югозападния град Биариц. В града ще се проведе срещата на Г-7 през август 2019 г. Той припомни, че \"половината от световното богатство в момента се намира в ръцете на 1% от населението\". \"Трябва да направим повече в борбата с неравенството, да променим своето поведение, да променим правилата на работа на световните и регионални пазари, да реформираме държавните институции, да направим промени в законите и политиката в социалната област\", подчерта Дриан. По думите му общият план за действие ще бъде разработен от Г-7 още през януари. Борбата за намаляване на неравенството ще се води в няколко области: достойно заплащане, борба срещу данъчните убежища и прането на пари, социалната защита на гражданите, гарантиране на образование и равенството на мъжете и жените. По-конкретно, Франция ще разработи норми за компаниите, които искат да осигурят равенство между работещите в тях жени и въже.", "date": "2018.12.20", "title": "Париж ще се бори   срещу неравенството"}
{"url": "https://duma.bg/36-ot-balgarite-iskat-predsrochni-izbori-n181795", "text": "Около 36% от българите смятат, че предсрочни избори са необходими на държавата. На противоположното мнение са 45 процента от хората, сочи изследване на агенция \"Екзакта Рисърч Груп\". В сравнение с месец октомври с 5% се увеличават тези, които искат предсрочен вот, а с пет на сто намаляват онези, за които такъв не е нужен.  По-голямата част от избирателите на ГЕРБ и на ОП са на мнение, че кабинетът трябва да изкара пълния си мандат. Сред привържениците на ДПС също имат превес преценките, че не са нужни предсрочни избори. Ако в средата на декември т.г. се провеждаха избори за парламент, ГЕРБ запазва позициите си на първа политическа сила с 23.5% от гласовете на избирателите, а социалистите са втори с 20.8%. Тези стойности са близки до получените през октомври т.г. от „Екзакта”, когато ГЕРБ имаше електорален дял от 23.7%, а БСП - 20.1%. Дистанцията между ГЕРБ и БСП се запазва без промени от началото на годината, като преднината на ГЕРБ пред БСП остава в рамките на около 3-4%. Данните от настоящото изследване показват, че ДПС е трета политическа сила с електорална тежест от 5.1%, а ОП са четвърти с 3.8%. Демократична България би получила 2.5% от вота на избирателите, а Воля – 1%. АБВ и РБ биха получили по 1%. За други партии биха гласували около 7%, а 34.3% заявяват, че изобщо няма да гласуват. 42% от българите посочват, че имат по-скоро оптимистични очаквания за бъдещето на България, а очакванията на 45% са по-скоро песимистични. Оптимисти са по-често мъжете, българите на възраст до 50 години, заможните и образованите, както и жителите на градовете извън столицата. Три четвърти от избирателите на ГЕРБ и половината от тези на ОП очакват по-добри дни за страната. Най-позитивнии са младите и избирателите на ГЕРБ. По-често песимистични очаквания за развитието на страната имат хора на възраст над 50 години, нискообразовани и бедни респонденти, избиратели на БСП и на ДПС, хора без политически предпочитания и жители на столицата. В средата на декември 2018 г., 45% заявяват, че се чувстват оптимисти за собственото си бъдеще, а песимистите възлизат на 40%.", "date": "2018.12.20", "title": "36% от българите искат предсрочни избори"}
{"url": "https://duma.bg/ban-i-6-vuza-pravyat-vidima-nauka-u-nas-n181780", "text": "След БАН, която е начело на класацията по научни резултати, шест наши университета са видими в международното научно пространство, посочи в МОН зам.-министър Карина Ангелиева. За пръв път бяха публично представени резултати от оценката за научноизследователската дейност на висшите училища, научните организации и фонд \"Научни изследвания\" за 2017 г. Оценката се прави от комисия от учени, която бе създадена в МОН със специален правилник още през 2015 г., но резултати досега не бяха съобщавани. Комисията е с 4-годишен мандат, оглавява я проф. Костадин Костадинов, съветник на министъра. За 2017 г. са били оценени БАН, Селскостопанската академия (ССА) и 43 висши училища, другите 8 са извън класацията, като например Американския университет, понеже нямат акредитирани докторски програми и работещите в тях с докторска степен са под 20, уточни Ангелиева. В общата класация за качествена наука водещите институции са БАН, СУ, МУ-София, ХТМУ, ТУ-София, Пловдивският университет и МУ-Варна. Такава е подредбата на нашите институции, която в последните години се появява и в международните научни рейтинги. Особено интересни са отделните класации, направени по научни направления. В рейтинга за възпроизводство на научните кадри води БАН, следвана от СУ, МУ-София, Великотърновския университет, УНСС, ЮЗУ. ТУ-София изостава по-назад по този показател, но се появяват УНИБИТ, Варненският свободен университет и др. Водеща по привличане на евросредства е БАН (3 млн. евро за 2017 г.), но в МОН отчитат, че силни връзки с бизнеса имат и вузове като Тракийския университет и Минно-геоложкия. По показатели ефективност на изследванията категорично на първо място излиза ХТМУ. По публикации с отворен достъп (т.е. достъпни за света) водеща е пак БАН, следвана от МУ-София, СУ, МУ-Пловдив, като тук в списъка се появява и Шуменският университет.  В областта на педагогическите науки водещ е Русенският университет, в хуманитарните - БАН, в социалните и стопанските - отново Русенският университет. В природните науки и математиката очаквано лидер е БАН, следвана от СУ, МУ-София и ХТМУ. В техническите науки на първо място се нарежда ТУ-София, следван от БАН и СУ. В аграрните и ветеринарните науки класацията оглавява отново БАН, след нея са МУ-София и ССА. В областта на изкуствата след БАН се нареждат НХА, СУ и НБУ. Прави впечатление, че в няколко класации на предни места е Националният военен университет. ССА е изостанала в научната класация, което зам.-министър Ангелиева обясни с извършваните там вече няколко години реформи и трансформации.   Възпроизводство на кадри - БАН Ефективност - ХТМУ Педагогика - Русенски университет Хуманитарни науки - БАН Социални и стопански - Русенски университет Природни и математика - БАН Технически - ТУ-София Аграрни и ветеринарни - БАН Изкуства - БАН       ", "date": "2018.12.20", "title": " БАН и 6 вуза правят видима наука у нас"}
{"url": "https://duma.bg/skali-udariha-vlaka-septemvri-dobrinishte-n181785", "text": "Пореден инцидент със скали върху ЖП линията по чудо се размина без жертви и пострадали. Теснолинейката Септември-Добринище е дерайлирала след удар от скали. Локомотивът на композицията е излязъл от релсите, заедно с първата талига. Няма пострадали пътници и служители на националния железопътен превозвач, съобщиха от БДЖ. От 06:12 ч. е преустановено движението на влаковете в междугарието Якоруда-Белица.  До възстановяване на движението влаковете ще се движат в участъците Белица-Добринище и Септември-Якоруда. Направена е организация за прехвърляне на пътниците между Белица и Якоруда. Аварийни екипи и възстановителна техника на Национална компания \"Железопътна инфраструктура\" са на мястото за отстраняване на щетите.", "date": "2018.12.20", "title": "Скали удариха влака Септември-Добринище"}
{"url": "https://duma.bg/yuristi-gerb-grubo-pogazvat-pravoto-n181782", "text": "70 адвокати обвиниха ГЕРБ в грубо погазване на принципите на правото. Те изпратиха отворено писмо до шефа на правната комисия Данаил Кирилов, в което критикуват управляващите за \"грубото погазване\" на гражданските права, създаването на извънредни наказателни съдилища, \"успешните опити\" на прокуратурата да влияе върху работата им и вечните проверки, предшестващи конфискацията на имущество на гражданите. Такова право, каквото НС създава, ние не сме учили, пишат юристите. Според тях последните промени в антикорупционния закон показват, че той ще бъде \"бухалка\" срещу неудобните за властта или освобождава от отговорност удобните. \"Извънредното законодателство, придружено от обиди и намеци срещу ВКС, не кореспондира със статута ви на председател на правната комисия в НС, обръщат се те към Кирилов. Според адвокатите последните идеи на ГЕРБ да бъдат освободени от действието на антикорупционния закон общински съветници показва, че всъщност декларираната цел на този закон не е реалната. \"Това, че законодателят отказва да види проблема в работата на прокуратурата и едва ли не дава индулгенция чрез антикорупционния закон срещу наказателно преследване за корупция по високите етажи на властта в едни случаи, а в други бива ползван като репресия срещу неудобни на властимащите хора, опитвайки се да внуши на обществото виновността на проверявания, не кореспондира с основните правни норми\", подчертават юристите. Според тях опитите за внушение, че ЕС и Венецианската комисия са видели проблем в безконтролната власт на т. нар. трима големи - шефовете на ВКС и на ВАС, както и на главния прокурор, са груба инсинуация. Институциите в Брюксел говорят за безконтролната власт само на главния прокурор, но премиерът Борисов подчерта, че промени в тази посока може да се очакват след мандата на Сотир Цацаров, припомнят адвокатите. Те настояват да се съблюдават демократичните принципи и разделението на властите и да се спазват правилата при приемане на закони. В противен случай ще изпратят копия от дипломите си в НС в знак на протест, тъй като не искат да работят в държава, която нарушава гражданските права и основни принципи на правото.", "date": "2018.12.20", "title": "Юристи: ГЕРБ грубо погазват правото"}
{"url": "https://duma.bg/i-pompeo-ni-posavetva-da-izberem-f-16-n181786", "text": "Американският натиск върху България около избора за доставчик на нови изтребители продължава. След като миналата седмица зам.-държавният секретар Джон Съливан открито лобира за офертата на американците, днес шефът му Майк Помпео пусна официално изявление, в което казва, че с нетърпение очаква избора на България за нов многоцелеви изтребител. Припомняме, че вчера Помпео и премиерът Бойко Борисов са провели телефонет разговор по инициатива на американския държавен секретар.  Както подчертах на 18 декември в телефонния си разговор с премиера Бойко Борисов и както изтъкна по време на визитата си в София миналата седмица заместник-държавният секретар Джон Съливан, САЩ са готови да работят заедно с българското правителство за уточняване на окончателните параметри на потенциалната продажба на изтребители Ф-16, за да отговарят на неговите бюджетни и оперативни изисквания, като в същото време предлагат по-високи способности, се казва още в изявлението на Помпео. Припомняме, че миналата седмица Швеция обяви, че е готова да оптимизира офертата си за самолетите \"Грипен\" и да достави общо 10 на цената на 8. Оптимизираната оферта покрива всички задължителни изисквания на България, тя е в рамките на зададения бюджет и първите изтребители ще бъдат доставени до 24 месеца след подписването на договора, посочиха от шведското правителство.", "date": "2018.12.20", "title": "И Помпео ни \"посъветва\" да изберем F-16"}
{"url": "https://duma.bg/prezidentsko-veto-varhu-taynite-aresti-n181781", "text": "Президентът Румен Радев наложи вето върху поправки в Наказателно-процесуалния кодекс, с които се въвеждат т.нар. \"тайни арести\". Те бяха приети в края на миналата седмица от мнозинството в НС. С измененията на прокуратурата бе дадена власт да забранява на арестантите да уведомяват своите роднини до 24 часа. Уведомяването на близки от по-широкия кръг ще може да се блокира до 48 часа. Решението се взема от прокурора по делото.  \"Президентът подкрепя усилията и мерките в борбата срещу тероризма, организираната престъпност и други форми на усложнена престъпна дейност като уместни и оправдани, но не е съгласен с подхода на законодателя. Без да е очертан кръгът на лицата и на конкретните престъпления, за които може да се отлага уведомяването при арест, се открива възможност за непропорционално засягане на права и се създава риск изключението да се превърне в правило\", се казва в мотивите на държавния глава. Радев подчертава, че спазването на високи стандарти за защита на основните права на гражданите е неизменна насока в развитието на европейските правни системи. Радев напомня, че правото на уведомяване е част от гаранциите за задържаните лица срещу малтретиране, признати в практиката на Европейския съд по правата на човека в Страсбург. Това право е уредено още в Директива 2013/48 на ЕС и се прилага при задържане на заподозрян след издадена европейска заповед за арест. Радев припомня, че ЕСПЧ е категоричен, че заради дълбоката тревога, която може да предизвика внезапното изчезване на член на семейството дори и за кратък период, трябва да му се осигури възможност да се свърже с близките си. Държавният глава намира за още по-тревожно въвеждането на подобно ограничение спрямо задържани непълнолетни, което позволява до 24 часа да не бъдат уведомявани за задържането им техните родители или попечители и директора на учебното заведение. \"Не мога да се съглася с такова ограничение предвид Конституцията, която вменява на родителите да се грижат за децата си до тяхното пълнолетие и задължава държавата да ги подпомага\", категоричен е Радев. Той намеква, че ще атакува промените в закона и пред Конституционния съд, ако парламентът отхвърли ветото. Управляващите да не оправдават с европейската директива, защото тя ясно определя при кои тежки престъпления може да бъде използвана промяната в НПК, коментира зам.-председателят на ПГ \"БСП за България\" Крум Зарков. \"Ветото на президента по отношение на изключение на общоприетия принцип, че когато някой е арестуван, има право да уведоми трето лице, е напълно основателно. Ние ще го подкрепим, още повече, че БСП предложи между първо и второ четене този текст да отпадне\", припомни Зарков. Управляващото мнозинство в НС остана глухо за всички предупреждения, включително експертната общност, отбеляза той. Надявам се мотивите на президента да бъдат чути, заяви Зарков. По-рано председателят на ПГ на ГЕРБ Цветан Цветанов подчерта, че всичко, което е направено в НПК, е съгласно директива на ЕС, която е била приета след терористични актове в Париж. Стилът на президента е да се налага вето, за да може да има дебат и да се търси поредната конфронтация или заблуждение, обясни той.   ", "date": "2018.12.20", "title": " Президентско вето върху тайните арести "}
{"url": "https://duma.bg/bsp-atakuva-v-konstitutsionniya-sad-byudzheta-na-kasata-n181789", "text": "Депутати от БСП дадоха на Конституционния съд Закона за бюджета на НЗОК. От левицата настояват КС да обяви за противоконституционни разпоредби от закона.  Още на 27 ноември, когато бюджетът на Здравната каса бе одобрен на второ четене, от левицата обявиха, че ще го оспорят пред Конституционния съд. Причината е многото структурни промени в преходните и заключителни, където се правят изменения в цели 18 други закона. Искаме да спрем издевателството над законодателния процес в това Народно събрание, коментира народният представител Филип Попов преди да влезе в сградата на Конституционния съд.  Изредили сме в иска няколко решения на КС, в които ясно е записано, че не могат да се правят промени в преходни и заключителни разпоредби на такъв Закон за бюджета, какъвто е този на НЗОК, и през тях да се променят други закони, които нямат нищо общо, коментира Попов. Той обясни, че в случая такъв закон е Изборният кодекс.  По думите му с настоящия Закон за бюджета на НЗОК се правят основни промени в основни закони, които нямат общо с бюджета на НЗОК. Това е недопустимо в една правова държава, подчерта социалистът.   Прави ни впечатление, че много от предложенията уреждат форми на организация на дейността на Министерството на здравеопазването, което няма нищо общо със Националната здравноосигурителна каса, каза от своя страна  проф. Георги Михайлов. Той допълни, че има и други предложения, които повдигат много въпроси.  Едно от тях е закриването на Фонда за лечение на деца в чужбина и най-вече на неговия обществен съвет, който представляваше взаимодействие между общественото начало и администрацията и даваше възможност за контрол на лечението на децата.  Народният представител посочи, че е нелогично създаването на т.н. \"мегаагенция за медицински надзор\", която съдържа дейности, които са абсолютно противоречиви - одита, трансплантационните проблеми, регистрацията на лечебните заведение. По думите му тази агенция тепърва трябва да се структурира и тя ще създаде много допълнителни проблеми на здравеопазването.", "date": "2018.12.20", "title": "БСП атакува в Конституционния съд бюджета на касата"}
{"url": "https://duma.bg/levitsata-iska-otchet-na-harchovete-za-evropredsedatelstvoto-n181790", "text": "Как са били изразходвани средствата, отпуснати от бюджета за българското председателство, питат от БСП. Левицата ще поиска подробна информация за това колко от предвидените  разходи за какво са отишли и как са отпускани допълнителни средства по време на председателството. Това заяви от парламентарната трибуна секретарят на ПГ на БСП Кристиан Вигенин. Днес депутатите гласуваха предложеното от кабинета освобождаване на Лиляна Павлова като министър на Българското европредседателство. По думите на Вигенин освобаждаването й е закъсняло.  Още преди месеци дейността, която е била извършена от повереното й министерство, в рамките на самото председателство, е трябвало да бъде приключена, подчерта социалистът. Според БСП финализирането на процеса е можело да премине към Министерство на външните работи. По думите му формално е можело тази координация да бъде поета от министъра на външните работи, а реално- от зам.-министър, професионален дипломат да приключи нашите ангажименти към триото. Социалистът заяви, че трябва да отчетем, че в този период са били правени допълнителни разходи, раздавали са се бонуси.  Вигенин припомни, че министър Павлова е уверила, че българското председателство е \"едно от най-скромните\". Не е важно обаче само какъв е размерът на разходите, а как те са изразходвани, подчерта депутатът. И добави, че левицата ще иска справка от министъра на финансите къде какви средства са отишли.  Кристиан Вигенин обясни, че след края на Българското председателство са се случили неща, които могат да ни накарат да се зачудим - част от основните спонсори днес са или в ареста или издирвани от Интерпол; не сме в Шенген; нашите превозвачи бяха ударени от решенията по пакета мобилност. Очевидно има неща, които или не бяха подготвени и направени както трябва, или трябва да си кажем, че предстои много  работа, която не знаем дали това правителство и отговорните за преговорите по тези въпроси са способни да извършат адекватно, каза още той.   Вигенин подчерта, че между ръководената от него Комисия по европейските въпроси и контрол на европейските фондове и повереното на Павлова министерство е имало добро партньорство. Това обаче не може да се каже по отношение на пленарна зала и ангажиментите на премиера. Ние сме единственият парламент в ЕС, в който министър-председателят просто отказва да информира какво се случва на европейски съвети и дори по време на Българското председателството той прецени, че няма време да информира парламента.  Преди Коледа завършваме с една положителна новина от българският парламент - от днес ще има един министър на ГЕРБ по-малко. Очакваме оставката и на цялото правителство. Днес е добро начало, иронизира Вигенин.  Ако България не бъде приета като пълноправен член на Шенген, това ще бъде провал за Българското председателство и кабинета Борисов, включи се в дебата и Драгомир Стойнев. ", "date": "2018.12.20", "title": "Левицата иска отчет на харчовете за европредседателството"}
{"url": "https://duma.bg/sasht-kotkat-turtsiya-s-raketi-peytriat-n181756", "text": "Американската администрация е взела решение да продаде на Турция ракетните комплекси \"Пейтриът\" за $3,5 млрд. Според Пентагона продажбата отговаря на \"интересите на външната политика и националната сигурност на САЩ\". Реализацията й ще \"повиши сигурността на ключовия съюзник от НАТО, който се намира на предната линия на борба с тероризма\". Вашингтон взе това решението в момент, когато тече сделката за придобиване от Турция на руските ракетни системи С-400 за $2,5 млрд. Анкара обяви, че разгръщането им ще започне през октомври 2019 г. САЩ са срещу тази сделка. ", "date": "2018.12.20", "title": "САЩ коткат Турция  с ракети \"Пейтриът\""}
{"url": "https://duma.bg/23-ot-rusnatsite-zhalyat-za-sssr-n181757", "text": "Около 66% от руските граждани съжаляват за разпадането на ССССР, гласи проучване на Центъра \"Левада\", цитирано от руски медии. Това е най-високото число през последните 10 години. Максимумът се пада на 2000 г., когато същото отношение изразиха 75% от анкетираните. Сега по-голямата част, копнеещи за СССР, са над 55 г., но подобно настроение нараства и сред 18-24-годишните. Основните причини за носталгията са разрушаването на единната икономическа система (52%), загубата на чувство за принадлежност към велика сила (36%) и нарастването на взаимното недоверие и горчивина (31%). Междувременно допитване в Япония за отношението към САЩ показва, че едва 30% от анкетираните вярват на САЩ. Това е най-ниският показател от 2000 година, писа в. \"Йомиури\".", "date": "2018.12.20", "title": "2/3 от руснаците  жалят за СССР"}
{"url": "https://duma.bg/solskyaer-shte-vodi-yunayted-do-lyatoto-n181721", "text": "Оле Гунар Солскяер ще води Манчестър Юнайтед до края на сезона. Норвежецът, който игра в отбора 11 сезона, наследява уволнения Жозе Моуриньо. Ще му помагат Майк Филан, Майкъл Карик и Киърън Маккена. Солскяер ще е временен вариант, а от лятото Юнайтед ще назначи постоянен мениджър. \"Клубът е в сърцето ми и е страхотно да мога да се върна в тази роля. Очаквам с нетърпение да започна да работя с изключително талантливия състав, който имаме, с щаба и с всички в клуба\", обяви 45-годишният Солскяер. Той напуска норвежкия Мьолде и ще дебютира в събота при визитата на Кардиф Сити . Солскяер е начело и на Мьолде, с който има договор до 2021 г. От норвежкия клуб са му позволили да поеме временно ангажимента на \"Олд Трафорд\" и да се завърне в края на май. Сезонът в местния шампионат стартира в края на март.", "date": "2018.12.20", "title": "Солскяер ще води Юнайтед до лятото"}
{"url": "https://duma.bg/gartsiya-nyama-da-rezhe-poveche-pensiite--n181758", "text": "Гръцкият парламент одобри държавния бюджет на балканската държава за 2019 г. За приемането му гласуваха 154 депутати в 300-местния парламент, против - 143 парламентаристи. Първият държавен бюджет, който Гърция приема след излизането през август тази година от дългогодишната програма за макроикономическа помощ от международните кредитори, съдържа редица мерки, насочени към икономическото развитие и социално-икономическата подкрепа на населението, предвижда се увеличаване на частното потребление с 1,1%, ръст на инвестициите с 11,9%, повишаване на обема на износа с 5,8% и на вноса с 5,2%. Той също така си поставя за цел съкращаване на безработицата до 16,7% от икономически активното население на страната в сравнение с 18,9% през 2018 г. Правителството е заложило в държавния бюджет намаляване на данъците върху недвижимостта на обща стойност 262,5 милиона евро, намаляване на осигурителните вноски на самонаетите, занаятчиите и фермерите, а също така постепенно намаляване за четири години на данък доход на юридическите лица от 29% на 25% (съкращаване с по 1% всяка година). През 2019 г. пенсиите няма да бъдат намалявани. Но за да не реже пенсиите, правителството трябваше да се откаже от редица социални мерки на обща стойност 1,73 милиарда евро. В жертва беше принесено разширяването на програмата за ученическо хранене, създаването на нови детски градини, субсидиране на наемите за бедните граждани, инвестициите в енергийната мрежа (100 милиона евро) и първичната инфраструктура (още 100 милиона евро). Освен това беше орязана програмата за икономическо развитие на стойност 100 милиона евро, програмата за разширяване на заетостта - над 260 милиона евро, програмата за субсидирани, отпускани по рецепта, лекарства за застрахованите лица - 240 милиона евро. В интервю без задръжки за in.gr бившият лидер на СИРИЗА (Коалиция на радикалната левица) Алекос Алаванос определи някогашното си протеже Алексис Ципрас като най-големия предател на гръцката левица в историята, пише онлайн изданието на вестник \"То Вима\", цитирано от \"Фокус\". \"Никой не е предавал повече лявото в цялата му история (от Ципрас)\", посочи Алаванос. \"Случаят на ръководството на СИРИЗА е уникален. Те се обърнаха на 180 градуса и прилагат политики, противоположни на тези, които поддържаха, докато бяха в опозиция. Дори днес те настояват да се наричат левичари, стигматизирайки левицата, както никой досега, особено в очите на младежта. Те правят всичко това, за да останат в правителството и да се радват на ползите от властта\", обяви Алаванос.", "date": "2018.12.20", "title": "Гърция няма да реже повече пенсиите    "}
{"url": "https://duma.bg/deputatite-spryaha-vechnite-proverki-na-kpkonpi-n181791", "text": "Антикорупционната комисия няма да може да проверява безкрайно, а законът няма да има обратно действие. Това решиха депутатите с гласуваните на второ четене промени в антикорупционния закон. Остава обаче правото КПКОНПИ да конфискува имущество дори и при прекратено наказателно производство.  Опозицията от БСП остро разкритикува последните промени. Управляващите рушат демокрацията, категорични бяха от левицата.  Тази комисия, както и узаконяването на действията й са част от популизма на ГЕРБ. Опитвате се да внушите, че сте готови да се борите с корупцията, но към кого и как да случва да е под ваш контрол, коментира от трибуната Красимир Янков от ПГ на левицата. Колегата му Валери Жаблянов нарече поправките \"позор за конституционния ред\", защото не може обявени за невинни граждани да продължават да търпят санкции от гражданската конфискация. Все пак последните предложени промени, свързани с допълнителни правомощия на КПКОНПИ, бяха оттеглени от вносителите си Данаил Кирилов от ГЕРБ и Хамид Хамид от ДПС. ДПС предлагаше срокът за проверки на незаконнопридобито имущество да се удължи от 1 година с още 6 месеца, а в случаите при предоставяне на информация от друга държава – с до 18 месеца. От ГЕРБ оттеглиха предложението си промените в антикорупционния закон да влязат в сила от 23 януари 2018 г.", "date": "2018.12.20", "title": "Депутатите спряха вечните проверки на КПКОНПИ"}
{"url": "https://duma.bg/levitsata-obyavi-za-sram-promenite-v-kpkonpi-n181792", "text": "Опитите един орган да бъде овластен с допълнителни антиконституционни правомощия няма да остане незабелязан. За това предупреди от парламентарната трибуна депутатът от БСП Валери Жаблянов. Думите му бяха по повод поредните промени в антикорупционния закон, които бяха гласувани днес на второ четене. Той определи като срам за всяка правна професионална общност възможността КПКОНПИ да конфискува имущество и при прекратено наказателно производство. Това означава, че човек, който е обявен за невинен от съда, трябва да продължи да търпи санкции. Такъв принцип в правото няма, категоричен бе Жаблянов.  По думите му антикорупционните промени имат една цел -  ограничаване и суспендиране на правата на гражданите.  Срещу промените остро възрази и Пенчо Милков от левицата. В Конституцията е записано, че частната собственост е неприкосновена. При извършено производство с решение, че човек е невинен, вие искате да отнемате имущество. В следващия случай, също на невинен човек, данъчните не отнемат, а облагат. Защо? Поставях този въпрос многократно и все още нямам отговор, възмути се социалистът.  Гражданското общество не може да търпи пълзящия тоталитаризъм, който въвеждате, обърна се към мнозинството Красимир Янков. Той бе категоричен, че действията на КПКОНПИ не са в услуга на обществото, а за негова сметка.  Комисията се превръща в инструмент за експроприация, засегнати от която са набедени и неудобни на управляващите хора. По темата се произнезоха всички правозащитни организации и авторитетни юристи. Гражданското общество не може да търпи пълзящия тоталитаризъм, който въвеждате, заяви народният представител.", "date": "2018.12.20", "title": "Левицата обяви за срам промените в КПКОНПИ"}
{"url": "https://duma.bg/sasht-se-izteglyat-ot-siriya-sayuznitsite-shokirani-n181784", "text": "Решетието на президента Доналд Тръмп за изтегли американските войски от Сирия, разтревожи съюзниците на САЩ. Припомняме, че вчера стопанинът на Белия дом обяви решението си и добави, че \"Ислямска държава\" вече е победена. На друго мнение са обаче повечето републиканци, както и държавни лидери, които също воюват срещу тероризма. Веднага се появиха предупреждения, че този ход може да доведе до подем на джихадисткото движение. Решението да се изтеглят войските на САЩ от Сирия създава перспективи за политическо уреждане на сирийската криза, съобщи руското външно министерство. Въоръжената коалиция Сирийски демократични сили (СДС), която е съставена основно от кюрдски бойци, определи решението на САЩ като удар с нож в гърба. Израелският премиер Бенямин Нетаняху заяви, че страната му ще проучи решението на САЩ.  Той отбеляза, че в последните дни е обсъдил това изтегляне с президента и държавния секретар на САЩ. Сенаторът републиканец и съюзник на Тръмп Линдзи Греъм нарече изтеглянето \"огромна грешка в стила на Обама\". А британското външно министерство предупреди, че \"остава още много работа\" и не трябва да се подценява заплахата, която \"Ислямска държава\" все още представлява. Самият Тръмп мотивира решението си с това, че достатъчно американски войници вече са загубили живота си в Сирия. \"Много ми е тъжно, когато трябва да пиша или да се обаждам на родители или съпруги на войници, които са били убити, сражавайки се за страна ни. Това е голяма чест, но разбива сърцето ми. Вече победихме. Време е да се върнем у дома. Войниците се подготвят. Ще ги видим скоро. Те са велики американски герои\", написа Тръмп в Туитър. Според него САЩ са постигнали целта си в Сирия и са победили \"Ислямска държава\".  Говорителката на Белия дом Сара Сандърс потвърди за оттеглянето на военните от Сирия. Сандърс поясни, че връщането у дома на американските военни бележи нова фаза в кампанията срещу терористичната организация \"Ислямска държава\". \"Победите над ИД в Сирия не означават край на глобалната антиджихадистка коалиция или на нейната кампания. Ние започнахме да връщаме американските военни у дома, тъй като преминаваме към нова фаза в тази кампания\", каза Сара Сандърс. Тя припомни, че преди пет години ИД е била \"мощна и опасна сила в Близкия изток\", но сега САЩ са сложили край на халифата, обявен от групировката в териториите, които владееше.", "date": "2018.12.20", "title": "САЩ се изтеглят от Сирия, съюзниците - шокирани"}
{"url": "https://duma.bg/shte-bade-li-nezavisima-avtokefalnata-tsarkva-na-ukrayna-n181759", "text": "На 15 декември тази година в храма \"Света София\" в Киев се проведе Обединителният Архиерейски събор за създаването на единна автокефална поместна църква в Украйна.  Решението за предоставяне на автокефалия на Украинската православна църква бе прието на 29 октомври също тази година на Архиерейския синод на Вселенския патриархат. Тогава бе представен и уставът на Украинската църква, разработен в Истамбул от екзарсите на Вселенския патриархат с благословението на патриарх Вартоломей. Остават няколко важни въпроса, на които привържениците на \"независимата Украинска църква\" не дават убедителни отговори.   Първият въпрос: какво стои зад този доскоро екзотичен термин \"томос\"? Днес политиците не оставят на мира тази чужда думичка и дори се научиха да поставят ударението на правилната сричка. Загадъчният томос е просто указ за някои промени в църковното устройство и за  предоставянето на независим статут на една или друга църква. Но ето проблем - никой от простосмъртните не е виждал текста на този \"томос\".   В публикуваното комюнике само третият пункт засяга Украйна. В него няма и дума за някакъв текст на \"томос\". Едно от украинските издания окачестви документите за предоставяне на автокефалия на Украинската църква  като \"томос на Шрьодингер\" (по аналогия с \"котарака Шрьодингер\", известният физико-математически символ, който често се използва за ситуации, когато нещо уж го има, но наяве го няма).  Другата рекламирана теза е за независимостта на създаваната обединена църква. Независимост от кого? От Руската православна църква (РПЦ), от Русия? Да, Украинската православна църква на Московския патриархат (УПЦ МП) сега ще стане независима от Руската православна църква. Но какво да се прави с факта, че самата УПЦ МП не желае да се отделя от РПЦ? Нейният глава  митрополит Онуфрий върна на Вселенския патриарх Вартоломей писмото покана за участие в Обединителния събор. \"Предстоятелят на УПЦ, запознавайки се със съдържанието на това писмо, го постави в плик и го прати обратно по пощата, тоест в Истамбул\", съобщи информационният отдел на УПЦ (МП). Нещо повече Светият синод на УПЦ (МП) директно забрани на своите епископи, духовенството, свещениците и миряните да участват в Обединителния събор на 15 декември. За какво \"обединение\" иде реч, ако една от най-многобройните и почитани в страната църкви отказва да участва в такова действие?  Освен това, постигайки \"независимост\" от РПЦ, Украинскаата църква не попада ли в зависимост от Константинополския патриархат? След като дори  който на шега или по стара традиция се нарича \"Константинополски\" устав? След като инициатори на събора са мирянинът Петро Порошенко и Вартоломей Първи - Константинополският патриарх, етнически грък, роден и живеещ в мюсюлманска Турция? Трябва да се отбележи, че последният има твърде нееднозначна репутация в църковния свят. Той бе обвиняван и в заиграване с Папския престол за стремежа към обединение на католици и православни, и в опити за неприкрита намеса в делата на други църкви, пък и в банална любов към користолюбие и алчност. Много хора в света се съмняват в светостта на \"негово светейшество\".  Що се отнася до Петро Порошенко, то президентът съзнателно наруши Конституцията на Украйна, а именно член 35: \"Църквата и религиозните организации в Украйна са отделени от държавата, а училището - от църквата. Никоя религия не може да бъде призната от държавата като задължителна\". Гарантът на Конституцията нарушава положения на самата Конституция! Тук има за какво да се замисли човек.  В интерес на справедливостта трябва да кажа, че Порошенко изобщо не крие политическата насоченост на своята дейност по църковния въпрос. Той без заобикалки заяви: \"Искам да обясня, че това е не толкова църковен въпрос, колкото въпрос на нашата държавност, нашата независимост, нашата национална безопасност\".  Собственото си мнение аз изказах още през 2016 година: \"Социалният бунт е дреболия в сравнение с това, което се задава. Нашият човек е алчен, грешен, суетен, но живее и с вярата! С вярата в милостивия и всеопрощаващ Господ. Влезте в която и да е църква. Човек до човека. Всички търсят утеха. Опитите да се натрапят собствените политически възгледи, използвайки църквата, могат да се окажат  от социалните и икономическите проблеми. Отмъкнете вярата у хората, и ще получите кръв. Стар закон. Господ прощава. Хората - не\".  Да поясня - за разлика от украинските политици, аз не съм силен по въпросите на религията и клерикалната терминология, но в Храма Господен влизам много по-често от мнозина депутати и \"експерти\", разсъждаващи за \"каноничността\" и \"по-високия чин\". По мое дълбоко убеждение църквата съществува за хората, а не хората за църквата. Когато вярващият човек застава пред иконата, пред светия лик, той моли Господа за благополучието на своите най-близки хора. Вероятно аз самият съм грешник и нарушител на църковните канони. Но в своето лично обръщение към Господа, освен най-скъпите ми хора, аз споменавам не \"генералите на църквата\", митрополитите и патриарсите, а скромния си свещеник. Вярвам именно на неговите думи! В неговата добродетелност и безкористност вярвам къде повече, отколкото в светостта на турския гражданин Вартоломей. Аз не влизам в онези няколко процента украинци, които се вдъхновяват от предизборния лозунг на Петро Порошенко - \"език, армия, вяра\".  Хората, разсъждаващи като мен, са много и много милиони. Решаващата дума ще имат не надутите от чувство на собствено величие църковни  началници, а хилядите православни свещеници, които всеки ден, помагат на миряните да понасят теглото. Именно в техните думи се вслушват милиони украинци. Не трябва да се забравя, че без хората, без вярващите, всеки храм е пуст и безполезен.    ", "date": "2018.12.20", "title": " Ще бъде ли независима   автокефалната църква на Украйна"}
{"url": "https://duma.bg/spomen-za-letene-v-tr-sfumato-n181735", "text": "Спектакълът \"Спомен за летене\" ще бъде представен премиерно днес, 20 декември, от 19 ч. в Театрална работилница \"Сфумато\". Режисьор е Боян Крачолов, сценографка Михаела Добрева, композитор Георги Атанасов. Участват Биляна Георгиева, Веселин Петров, Димитър Крумов, Иван Николов, Каталин Старейшинска. Спектакълът е изграден по текстове на Чехов, Хесе, Бекет, Селин, Екзюпери, Шекспир, Гогол, Бредбъри и др. Това представление е опит да се преборим с \"висящото\" усещане, което имаше всеки от нас. Изведнъж и ние се почувствахме част от едно изгубено поколение - дали поради политическа ситуация, дали поради факта, че много от нас се махнаха от България, дали заради улиците, които погълнаха част от познатите и приятелите ни - не това ни вълнуваше. Не се фокусирахме върху причините - спектакълът е опит да се запазим като хора, да си припомним един на друг, а и на тези, които ще се съгласят да влязат в зрителната зала, какво означава да си жив, да си мислещ, да си борещ се, казват от екипа.", "date": "2018.12.20", "title": "Спомен за летене в ТР \"Сфумато\""}
{"url": "https://duma.bg/tantsi-i-pesni-prevzeha-golyamata-zala-na-rkits-n181737", "text": "Коледният концерт на Народно читалище \"Димчо Дебелянов-1960\" и тази година събра приятели, гости, преподаватели, родители и талантливите възпитаници на читалището в голямата зала на Руския културно-информационен център. Преди началото обаче децата и техните родители направиха чудесни фотографии до огромната елха и с макета на Дядо Мраз и Снежанка във фоайето на РКИЦ. За празника поздравления бяха получени от името на председателя на читалището доц. д-р Иван Митев, от председателя на СБЖ Снежана Тодорова, от институции и организации. Гости на празника бяха първият носител на националната награда \"Димчо Дебелянов\" поетът Георги Н. Киров, поетът с китара Славимир Генчев, представители на културата и образованието. Ководещ на концерта бе носителят на престижни национални и международни награди Марио Кръстев, който над 12 години овладява вокалното майсторство в читалището под ръководството на директора на арт училище \"Студио Музика\" Росица Йорданова. Начало на спектакъла бе дадено от най-малките възпитаници на танцовото студио \"Класик\" с педагог Славея Стойчева с танц на джуджетата и снежинките. Гост-изпълнители на празничното събитие бяха народните певци Соня Чакърова и Димитър Аргиров. Прекрасните им гласове и носии привнесоха магията на българщината и традицията. Програмата продължи с феерични танци, песни в изпълнение на Мира Мончева, Теодор Йорданов, Деси и Ивана, Ирина Милева, Радослав Славов. Гост-изпълнителка бе малката певица Деница Камбурова, носителка на десетки награди и отличия. Талант, нежност, баланс и артистичност показаха балерините, както и Катерина Ценова, и Катерина Първанова. Марио Кръстев, който отскоро и композира, изпя много въздействащо под свой акомпанимент на пиано песента \"Затова\". Концертът продължи с изпълнения на Симона Пеева, Андрей Манов и младите певци от арт училище \"Студио Музика\". Водещите дариха присъстващите с две стихотворения, с послание за обич и доброта, пожелаха светли и честити коледни и новогодишни празници, мир и любов между хората. От НЧ \"Димчо Дебелянов 1960\" благодариха на ръководството на РКИЦ и на ръководителя на отдел \"Наука и образование\" Коста Пеев за благородния жест да помагат за развитието на културата и читалищната дейност. Заради дългогодишното сътрудничество и сърцато приятелство.", "date": "2018.12.20", "title": " Танци и песни превзеха голямата зала на РКИЦ"}
{"url": "https://duma.bg/datata-n181741", "text": "ИГНАЖДЕН. Според народните обичаи на Игнажден започват Новата година и Коледните празници. Характерен за празника е обичаят полазване. По това кой човек (полазник) пръв влезе в дома ви сутринта, се гадае за здравето, плодородието и имането през годината. Ако се случи първият гост да е добър и богат, то и годината ще е плодоносна. Жените тогава не трябва да похващат никаква домашна работа, за да забременяват и раждат лесно. Има обичай да се сеят символично вътре в къщата житни и ечемичени зърна, да се посипват плодове и орехи около светилището на дома - огнището. На този ден не се дава нищо назаем, за да не излязат плодородието и изобилието от къщата. Според народното поверие от Игнажден зимното слънце започва да се \"събира\" да си ходи, за да дойде на негово място лятното слънце. МЕЖДУНАРОДЕН ДЕН ЗА ЧОВЕШКА СОЛИДАРНОСТ. Чества се от 2006 г. по решение на Общото събрание на ООН. Поводът е годишнина от откриването за подписване и ратификация (1952) с Резолюция 640 на Общото събрание на ООН на Конвенцията за политическите права на жените, влязла в сила на 7 юли 1954 г. ПРАЗНИК НА СМЕТНАТА ПАЛАТА. Отбелязва се от 2000 г. На 20 декември 1880 г. в \"Държавен вестник\" е публикуван първият Закон за Върховната сметна палата, приет от Второто обикновено Народно събрание на 14 декември 1880 г., утвърден с Указ 147 на княз Александър Батенберг на 17 декември 1880 г. 1868 - ВЪВ ВАРНА СЕ РАЖДА ДИМИТЪР СТРАШИМИРОВ, ПУБЛИЦИСТ (УМИРА 1939 Г.). Завършва литература и история в Берн. Бил е директор на Народния театър, зам.-директор на Народната библиотека, редактор на сп. \"Съвременник\". Поет, романист, драматург. Автор на стихосбирката \"Южни сонети\", на романа \"Сред мрака\", на драмата \"Врази\", на много студии и статии, на изследвания - \"История на Априлското въстание\" в три тома, и др. 1879 - ТОМАС ЕДИСОН ДЕМОНСТРИРА СЪЗДАДЕНАТА ОТ НЕГО ЕЛЕКТРИЧЕСКА ЛАМПА. Лампата с нажежаема жичка е създадена от руския електротехник Александър Лодигин през 1872 г. Представлявала е стъклен балон, изпълнен с въздух, в който са запоени два дебели медни проводника, съединени с въглена пръчица. При пускане на ток през лампата въглената пръчица свети не повече от половин час и изгаря. През 1875 г. Едисон изтеглил въздуха от балона и така удължил живота на крушката. През 1890 г. Лодигин доусъвършенствал електрическата крушка, като поставил жичка от волфрам и изпълнил балона с азот. 1968 - УМИРА ДЖОН СТАЙНБЕК, АМЕРИКАНСКИ ПИСАТЕЛ И ДРАМАТУРГ (Р. 1902 Г.). Автор на \"За мишките и хората\", \"Улица Консервна\", \"Руски дневник\", \"На изток от рая\", \"Зимата на нашето недоволство\" и др. Носител на Нобелова награда за литература (1962), на \"Пулицър\" за \"За мишките и хората\", \"Гроздовете на гнева\" и \"На изток от рая\".", "date": "2018.12.20", "title": "Датата"}
{"url": "https://duma.bg/belgiya-ostana-bez-pravitelstvo-n181760", "text": "Белгийският премиер Шарл Мишел подаде оставка след разпадането на управляващата коалиция. Той заяви това на заседание на парламента във вторник вечерта, на което водещите партии в кралството поискаха да се гласува вот на недоверие на правителството. \"Констатирам, че моите предложения не бяха убедителни и моят призив не беше чут. Взех решение да представя на краля /Филип Сакскобургготски - бел.ред./ моята молба за оставка. Отивам незабавно при краля\", каза Мишел и напусна заседанието на парламента, което беше прекратено. Правителствената криза в Белгия започна в началото на декември заради острите разногласия в управляващата коалиция по отношение на Глобалния пакт на ООН за миграцията, който беше подкрепен от премиера и либералните партии от южния френскоезичен регион Валония и северния фламандскоезичен Фландрия. На 9 декември управляващата коалиция в Белгия окончателно се разпадна - от правителството излезе водещата фламандска партия Нов Фламандски алианс, която се смята за дясно радикална и се обявява категорично срещу този договор. На въпросното заседание на парламента Мишел възнамеряваше да получи подкрепа от останалите политически партии, за да може правителството да завърши своя мандат, който изтича през май следващата година. Но нито социалистите, нито зелените подкрепиха тази идея. Договорът за ООН за миграцията беше одобрен на конференцията на ООН в Маракеш /10-11 декември/. Той не се подкрепя от България, САЩ, Австралия, Израел, Австрия, Чехия, Унгария, Словакия, Швейцария.  Бразилия също възнамерява излезе от договора през следващата година. Това заяви новоизбраният президент на най-голямата южноамериканска държава Жаир Болсонаро. \"За съжаление, настоящият бразилски министър на външните работи Алойзио Нунес подписа договора на ООН за миграцията. Мисля, че всички знаят какво се случва във Франция. В някои райони на тази държава просто не може да се живее. Тенденцията е нетърпимостта да расте. Тези, които са отишли там, са приети по най-добрия начин от френския народ, но вие знаете историята на тези хора. Те не искат да се откажат от своите корени и искат да спазват своята култура, получавайки всички права и привилегии. Франция страда от това\", заяви бъдещият държавен глава, който ще встъпи в длъжност на 1 януари 2019 г.", "date": "2018.12.20", "title": "Белгия остана без правителство"}
{"url": "https://duma.bg/koledna-izlozhba-na-kyustendilskite-hudozhnitsi-n181736", "text": "Годишната изложба на кюстендилските художници се открива в Художествената галерия \"Владимир Димитров - Майстора\" днес, 20 декември, от 17.30 ч. По традиция експозицията включва творби на автори, чиито живот и творчески път са трайно обвързани с Кюстендил и околностите му. Тези общи изложби поддържат живи традициите в изобразителното изкуство. Едновременно с това те показват новото и актуалното в художествения живот, новите имена в него и развитието на вече познатите. Откриването на Коледната изложба съдържа своеобразна изненада: ще бъдат показани за първи път две творби - на Владимир Димитров - Майстора и на Николай Дюлгеров, едно от големите имена на футуризма.", "date": "2018.12.20", "title": "Коледна изложба на кюстендилските художници"}
{"url": "https://duma.bg/istoriyata-na-cheshkiya-dizayn-pokazva-izlozhba-n181734", "text": "Продуктовата изложба \"Историята на чешкия дизайн. От Кубизма до ХХІ век\" е представена в Чешкия център в София до 10 януари 2019 г. Проектът е на чешките центрове по повод отбелязването на 100-годишнината от създаването на Чехословакия. Куратор е Ива Кноблох от пражкия Музей за приложни изкуства. Изложбата се осъществява съвместно с посолството на Чешката република в София.", "date": "2018.12.20", "title": "Историята на чешкия дизайн показва изложба"}
{"url": "https://duma.bg/za-kolednite-nadbavki-n181745", "text": "Спомням си едно стихотворение, в което се казваше: \"Ликуй, народе\"... А днес бих казал: Ликувайте, един милион и двеста хиляди пенсионери! За Рождество Христово ще получите по 40 лв. надбавки. Не ги пазете за черни дни! Яжте и пийте през тези три дни и се веселете. Ще има и полза от това - ще подпомогнете вноса на храни от други страни, за да се подобри още повече тяхното благосъстояние. После за Възкресение Христово, уверявам ви, също ще има! Господа управляващи, колкото и да се мъчите да ни уверявате в това, че нямате лични подбуди, хората не ви вярват. Наближават избори за евродепутати, за местна власт, а след това - и парламентарни. При едно свое гостуване в БТВ г-н премиерът каза, че така се прави почти всяка година и са дадени около петстотин милиона. Така е, защото не година, а месец не е изминал да няма протести, стачки и най-различни искания. Разбира се, и за това той намери оправдание - това било демокрацията. Ех, много може да се говори за тази наша \"демокрация\"... Предлагам нещо, според мен, по-справедливо и без да се изискват допълнителни средства, за да не питате откъде да ги вземете! Например изчислете по процента, който е предвиден за годината, сумата, полагаща се за пенсионерите, и щом сте толкова загрижени и щедри, прибавете и тези петстотин милиона и ги разделете поравно на всички пенсионери. Знам, че тъй наречените \"остриета\", които имате, ще скочат и ще кажат, че това е уравниловка и раздаване \"на калпак\". Аз пък питам: нали за равен труд се полага равно заплащане? Пенсионерите не полагат общественополезен труд, а за този, който са полагали в миналото, са получили възнаграждението си, върху което е изчислена и пенсията, плащали са си осигуровките... Нека вече да спрем с разтварянето на ножицата. Защото докарахте пенсионерите дотам, че ако искат повече пари, трябва да работят още (ако могат) и да се договарят с работодатели, вместо да си гледат старините и внуците. ", "date": "2018.12.20", "title": " За коледните надбавки"}
{"url": "https://duma.bg/ikonomikata-prez-2018-g-n181742", "text": "През последните няколко години правителството така и не можа да сбъдне мечтата си от 4% годишен икономически растеж. Той се движеше между 3,6 - 3,9 процента, но заветната граница така и не бе достигната, а както изглежда, това никога няма да се случи. Причините за това са различни.  Според повечето анализатори икономическият подем достигна своята връхна точка през 2018 г. Освен това въпреки хроничната липса на кадри прегряващият пазар на труда и ниската безработица  също започнаха да действат като спирачка. Потреблението продължи да играе роля като един от основните двигатели на растежа, предимно заради продължаващото увеличение на доходите и спада на безработицата. Доходите обаче започнаха да изпреварват производителността на труда, което по принцип е нездравословна тенденция. В условията на тотална демографска криза (застаряване на населението и трайна миграция) устойчив икономически растеж в дългосрочен план може да бъде постигнат само чрез по-висока производителност. Неслучайно производителността на труда обяснява близо 90% от растежа на БВП на България от 2000 г. насам.  Перспективите пред българската икономика, въпреки политическата нестабилност в страната, остана сравнително добра и през тази година, е мнението на макроикономическия екип на Уникредит Булбанк. Причините за това бяха инерцията на икономическия подем, набрана досега, натрупаният излишък в бюджета и значителните по размер фискални и валутни резерви. Ако има двигател на икономиката, който през последната година не бе използван, това бяха инвестициите. Сривът тук бе повече от внушителен. Чуждестранните вложения намаляха над 70%. Сравнение с предкризисния период преди десет години е невъзможно, защото през 2007 г. чуждите инвестиции стигнаха рекордните 9 млрд. евро. Именно инвестициите станаха причина за поредното оправдание на премиера Бойко Борисов, че те не са се сринали и са се увеличили с 600 млн. евро в сравнение с 2017 г. Той обаче деликатно пропуска да уточни, че базата, от която започва сравнението, е твърде ниска. От началото на 2018 г. само по Закона за насърчаване на инвестициите са издадени 19 сертификата за инвестиционни проекти. Общо предвидените инвестиции по тях възлизат на над 700 млн. лв. и се очаква разкриване на близо 2000 нови работни места. До края на годината очакваме общият размер на проектите да стане 29 с размер на планираните инвестиции от 1,6 млрд. лв., които ще създадат близо 6000 нови работни места, твърди премиерът. Отвъд политическата какофония и интерпретация за спада или ръста на преките чуждестранни инвестиции, в дългосрочен план се вижда, че те наистина са на отчайващо ниски равнища. Заради спецификите на методиката на БНБ при изчисляването на инвестициите често се случва да има драстични разминавания между първоначалните и ревизираните данни. През февруари тази година например стана ясно, че ПЧИ у нас за периода януари - декември 2017 г. възлизат на 901,9 млн. евро, което е с 242 млн. евро (36,7%) повече в сравнение с 2016 г. Същевременно през цялата 2017 г. предварителната статистика на централната банка отчиташе сериозни спадове на чуждите вложения, достигащи до 50-60% на годишна база. Поредната ревизия на данните на БНБ сега веднага бе използвана политически от страна на премиера Бойко Борисов, който разкритикува опонентите си, че плашели с \"катастрофален срив на инвестициите. Считам, че говоренето за \"катастрофален срив на инвестициите е по-скоро непознаване на данните. Ревизия отпреди два дни на БНБ повиши чуждите инвестиции в страната до 826,4 млн. евро към септември 2018 г. Преките вложения от чужбина за настоящата година също надвишават миналогодишното ниво\", написа Борисов в профила си във фейсбук. Въпреки премиерските възражения не трябва да се забравя, че в крайна сметка най-големият инвеститор през последните години са българите, живеещи и работещи зад граница. Трансферът на парични средства от българите в чужбина за 2018 г. се очаква да бъдат около 1,7 млрд. лв., но това са само официално регистрираните парични банкови преводи и тези от специализирани организации, а реално в страната влизат около 2,5 млрд. лв. всяка година. По данни на БНБ за последните десет години изпратените пари в страната от емигрантите възлизат на 16,7 млрд. лв.   И тази година се запази тенденцията за промяна на структурата на  българската икономика. Тя е свързана със загуба на сравнителни предимства в традиционни сектори като облеклото, обувките, текстила, обработката на кожи, частично в хранително-вкусовия сектор. Донякъде има загуба на конкурентни предимства и в тежките индустрии, металите и базовите суровини. В същото време се подобрява конкурентната позиция на българската индустрия в сектори като машиностроенето, като производство на автомобилни части и компоненти, в някои леки индустрии като битовата химия, козметиката, фармацията.  Все пак аутсорсинг остана един от основните двигатели на икономиката. Това е съвременното наименование на ишлемето, представляващо изнесени производства на стоки и услуги, основно на големи западни компании към външни фирми, но в повечето случаи явяващи се дъщерни, с единствена цел - намаляване на разходите. Най-голям дял у нас има аутсорсингът на услугите. Според оценка в доклада от 2017 г. на Българската аутсорсинг асоциация, заетите в страната са 55 хил. души. Приносът на аутсорсинга на услуги е около 3,3 млрд. лв. Въпросната индустрия навлезе преди 7-8 години с познатите на всички кол центрове, като днес вече имаме в широк спектър аутсорсинг на бизнес процеси - фактуриране и покупки на стоки, маркетингова концепция, техническа поддръжка и др.  Ръстът на туристите, посещаващи страната, започна преди няколко години и продължава. Това се дължи, от една страна, на световната тенденция, изразяваща се в изключително повишен интерес на хората към интернационалното пътуване, особено към определени приятни туристически дестинации. Хърватия е пример в тази насока. През 2017 г. тя е посетена от 20 млн. туристи и с приходи в хазната от над 12 млрд. евро, а преди 5 години са били близо 10 млн., тоест удвоила ги е. Въобще такъв бум се наблюдава в цяла Европа, където туристите за последното десетилетие са се увеличили с 500 млн.  Положителната тенденция се забелязва и в нашата страна. Транспортът заема второ място при износа на услуги от страната и генерира над 3 млрд. лв. Ниските разходи, свързани с по-ниско заплащане, социалните осигуровки на шофьорите, разрешителни и такси, както и липса на ограниченията на условията на труд (почивки, осигуряване на места за нощувки на шофьорите и др.) прави нашите превозвачи силно конкурентоспособни на вътрешния пазар в Европа. Шофьорите от българските транспортни фирми в Западна Европа получават 1,6 - 2 хил. евро, докато местните там около 2,5 - 2,7 хил. евро, с подсигурени места за нощувки, а не в кабините на камионите и осигурявани на реалните им доходи. Това стана причина за раждането на т.нар пакет \"Мобилност\", чиято цел е да наложи рестрикции на превозвачите от Източна Европа, включително и България. През отиващата си година инфлацията счупи петгодишен рекорд и доближи 4% на годишна база. Основна причина за това бяха  високите цени на енергоносителите - неф и природен газ. Вероятно за това работодателите и мениджърите в България губят оптимизма си, че бизнес климатът в страната ще се подобрява през следващата година. Двойно се увеличават тези, които очакват влошаване на бизнес средата в България. От 5 на 10 на сто нарастват негативните очаквания на бизнеса, въпреки че близо 54% очакват подобрение на бизнес средата през 2019 г. За сравнение през 2018 година делът им е бил 63 на сто. Това показват резултатите от проучване  на БТПП за очакванията на бизнеса за състоянието на икономика през следващата година.  Анкетата е част от мащабно бизнес проучване в Европа (European Economic survey - EES 2019*), в което участват над 45 хиляди фирми от 26 държави.", "date": "2018.12.20", "title": " Икономиката през 2018 г. "}
{"url": "https://duma.bg/sadat-pusna-ivancheva-i-petrova-n181777", "text": "Десислава Иванчева и Биляна Петрова ще бъдат пуснати \"под домашен арест\" с решение на Специализирания наказателен съд. Съдия Иво Хинов обаче обяви, че изпълнението на мярката ще влезе в сила след три дни, ако няма обжалване от прокуратурата. Мотивите на съда са изложени в 40 страници. От прокуратурата заявиха, че първо искат да се запознаят с тях и тогава ще решат дали да протестират решението. Под домашен арест е пуснат и третият обвиняем по делото - Петко Дюлгеров, съобщи неговият адвокат Марияна Тодорова. Тя информира, че на тримата обвиняеми предстои да бъде сложена гривна за проследяване. В средата на ноември Иванчева и Петрова бяха пуснати от ареста от първоинстанционния спецсъд, но часове по-късно промяната на мярката беше стопирана по протест на прокуратурата.", "date": "2018.12.20", "title": "Съдът пусна Иванчева и Петрова"}
{"url": "https://duma.bg/tramvayat-po-grafa-tragva-dnes-n181772", "text": "Комисията от ДНСК е приела ремонтираните релси по ул. \"Граф Игнатиев\" в София и трамваят ще бъде пуснат днес - на Игнажден. Релсовият път в целия участък бе завършен на 28 ноември и мотрисите бяха пуснати пробно за 24 часа. Преди дни започна монтирането на новите ограничители, които разделят пешеходната зона от трамвайните релси. Ще бъдат поставени общо 500 призми, до залепянето им по цялото трасе, ще има временна сигнализация с бализи, за да не са бави пускането на трамвая. ", "date": "2018.12.20", "title": "Трамваят по \"Графа\" тръгва днес"}
{"url": "https://duma.bg/totev-nyama-da-razfasova-praseta-bilo-sotsialen-eksperiment-n181773", "text": "Кметът на Пловдив Иван Тотев се отказа от поканата към съгражданите си да хапнат пържоли от разфасовани прасета в центъра на града. Коледното тържество на открито на 26 декември трябваше \"да пренесе традициите от село в града, защото много млади хора и деца не ги познават\". Новината предизвика бум на иронични коментари в медиите и в социалните мрежи, които определиха това като неуместно събитие в Европейската столица на културата - Пловдив. \"Това бе провокация и социален експеримент\", обясни Тотев. Целта на обнародваната идея била да предизвика дебат за взаимодействието между традиционната и модерната култура. Идеята си той представи на заседание на Общинския съвет. Уточнено бе дори, че животните са сертифицирани и ще бъдат приготвени в съответствие с всички хигиенни изисквания, а общината няма възможност да фактурира повече от две прасета. Вчера сутринта обаче Тотев заяви, че изобщо не е имал сериозни намерения да се колят прасета в центъра на града.", "date": "2018.12.20", "title": "Тотев няма да разфасова прасета, било социален експеримент"}
{"url": "https://duma.bg/bsp-v-shumen-iska-ostavkata-na-kmeta-zaradi-vik-n181774", "text": "БСП в Шумен поиска оставките на кмета Любомир Христов и на областния управител проф. Стефан Желев заради това, че ВиК дружеството се води умишлено към фалит. Според социалистите целта е то да бъде приватизирано с помощта на държавата.  Общинският съветник от БСП инж. Иван Йонков припомня, че първите опити за продажбата на дружеството са започнали още през 2000 година, когато е предложено то да бъде отдадено на концесия. Той определя като ход за приватизация финансовата дестабилизация на ВиК чрез изтегления кредит от 5 млн. лв. през 2013 г.  \"Принципал на управителя на ВиК е министърът на регионалното развитие, КЕВР е политически орган. Цената на водата не е икономическа, а социална категория. Регулаторният орган може да задържи цената на водата заради липсата на социална поносимост. С лошите си финансови показатели ВиК трудно може да се справи с предстоящите инвестиции, дори и цената на водата да се увеличи неколкократно\", категоричен е Йонков. ", "date": "2018.12.20", "title": "БСП в Шумен иска оставката на кмета заради ВиК"}
{"url": "https://duma.bg/otlozhiha-prastovite-otpechatatsi-v-pasportite-za-2020-g-n181775", "text": "Мнозинството в Народното събрание отложи въвеждането на електронната идентификация или т.нар. пръстови отпечатъци в документите за самоличност до 2020 г. с промени в Закона за лични документи. От БСП не подкрепиха предложението и настояха да се чуят мотиви защо реформата се отлага.  По време на дебатите зам.-председателят на ПГ \"БСП за България\" Георги Свиленски упрекна ГЕРБ, че залагат промени в последния момент. \"Колко закона променихме последните 2 седмици с отлагане на срокове? Кой извън тази сграда ще ви повярва, че 2020 г. ще тръгне електронното управление? Ами не слагайте срокове тогава, когато на 20 декември започваме да ги променяме?\", възмути се социалистът. Според Свиленски поведението на управляващите с отлагането на въвеждането на електронната идентификация е безотговорно. \"Хората отвън чакат реформи. Чакат електронно управление\", подчерта той. \"Това е поредният опит за промяна в Закона за българските лични документи, който е пряко свързан с въвеждането на електронно управление. Казвахте, че то е сред приоритетите на третото правителство на Борисов\", обърна се към управляващите Димитър Данчев. Според зам.-министъра на вътрешните работи Красимир Ципов обаче, с промените в закона не се отлага въвеждането на електронната идентификация, а на новата система за издаване на личните документи и забавянето е заради обществена поръчка. ", "date": "2018.12.20", "title": "Отложиха пръстовите отпечатъци в паспортите за 2020 г."}
{"url": "https://duma.bg/snimkite-na-arabadzhievi-na-sayta-na-interpol-n181768", "text": "Снимките на Ветко и Маринела Арабаджиеви вече са качени на сайта на Интерпол. Припомняме, че преди три месеца двамата получиха задочни обвинения за участие в организирана престъпна група, укриване на данъци и пране на пари. Двамата съпрузи се издирват с червена бюлетина, а до този момент информацията беше достъпна само за служителите на Интерпол. На 31 август бе извършена специализирана акция в офисите на хотел \"Маринела\" в София и хотел \"Марица\" в Пловдив, които са собственост на Ветко Арабаджиев.", "date": "2018.12.20", "title": " Снимките на Арабаджиеви - на сайта на Интерпол"}
{"url": "https://duma.bg/rekordno-visoka-razhdaemost-v-plovdiv-n181769", "text": "Рекордна раждаемост се отчита в Пловдив. Само в рамките на един месец в родилните отделения в града са се появили над 400 бебета. Това е ръст с 20% за последните 2 години. Според психолози високата раждаемост се дължи на това, че младите хора имат желание да създават големи семейства като част от сигурността си. Друга тенденция пък наблюдавали лекарите - напоследък по-висока раждаемост се отчита не при младите момичета, а при жените над 35 години. Лекарите твърдят, че намалява и броят на децата, които се раждат с увреждания.", "date": "2018.12.20", "title": "Рекордно висока раждаемост в Пловдив"}
{"url": "https://duma.bg/sofiya-s-poredni-promeni-v-priema-v-zabavachka-n181770", "text": "Столичната община е на път да направи рекорд по броя на промени в регламента за прием в детски градини и предучилищни групи. Наредбата се променя за пореден път през последните години, като допълнително обърква родителите. Този път измененията са в предимствата за прием по общ ред и на деца с хронични заболявания.  С по-голямо предимство ще се ползват деца, чиито родители имат адресна регистрация в съответния административен район, като досега те получаваха по 1 точка на родител. Сега вече те са увеличени на 2 т.  В същото време се намалява броят на деца с хронични заболявания в една група. Досега те можеха да са до 5, новото ограничение е до 3. Столичната община оправдава спада с гарантиране на по-добри условия за осигуряване на приобщаващо образование. Освен това болни деца могат да се приемат само в групи, в които има малчугани над 3-годишна възраст.  Промените в наредбата за приема са на етап обществено обсъждане и всеки може да даде мнението си по тях в сайта на Столичната община до 17 януари.", "date": "2018.12.20", "title": "София с поредни промени в приема в забавачка"}
{"url": "https://duma.bg/tsenko-chokov-s-absurdni-obyasneniya-za-domashniya-si-arest-n181776", "text": "Бившият кмет на село Галиче Ценко Чоков се яви вчера в съда с белезници и изрази недоумението си с какво е нарушил домашния си арест. Той имал разрешение от съда за няколко дати, в които да може да излиза от дома си, за да се лекува. Чоков се яви на заседание за промяна на мярката му от домашен арест в по-тежка. Прокуратурата иска изменение заради това, че Чоков беше заснет в столичен ресторант в кв. \"Драгалевци\", докато се води под домашен арест. Подсъдимият Чоков обясни, че в позволението на съда не е посочено за какъв период той може да напуска дома си, за да се лекува и по какъв маршрут да минава. В него не било написано дали може или не може да се храни в този период. След като отишъл на зъболекар, той спрял да си вземе храна за вкъщи, а през това време неизвестни за него лица са го снимали. \"Не е грях и не съм се отклонил от наложената ми мярка. Не съм направил нищо и не смятам, че е престъпление човек да се нахрани\", категоричен бе Чоков. ", "date": "2018.12.20", "title": "Ценко Чоков с абсурдни обяснения за домашния си арест"}
{"url": "https://duma.bg/malkite-apteki-sa-pred-protest-n181771", "text": "Предстоят протести на работещи в малки аптеки, прогнозира Националната аптечна камара. Причината е идеята за премахване на таксата от 2 лв. за обработката на протокол на скъпоструващи лекарства, която в момента НЗОК плаща на аптеките. Правят го, за да насочат пациентите към точно определени вериги, предположи по БНР председателят на Националната аптечна камара Антон Вълев. Той смята, че с това предложение се обслужва нечий корпоративен интерес и не е в интерес на пациентите. Подобна теза споделя и председателката на пациентски организации \"Заедно с теб\" Пенка Георгиева.  Във вторник здравният зам.-министър Жени Начева заяви намерението на касата и обясни, че след разговори с представители на бранша, има готовност от големи вериги аптеки да се откажат от тези 2 лв. Вълев коментира, че подобни разговори не са водените нито с Българския фармацевтичен съюз, нито с аптечната камара.   Аптеките в страната са около 3600, от които 2200 имат договор с НЗОК, а тези, които се обявяват като вериги аптеки, са само 500 и са концентрирани само в големите градове, каза Велев.", "date": "2018.12.20", "title": "Малките аптеки са пред протест "}
