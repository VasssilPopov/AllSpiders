{"url": "https://duma.bg/grob-na-aristokrat-otkriha-v-kaliakra-n197918", "text": "Богато погребение от XIV в. на неизвестен до момента аристократ - Господин Георги Палеолог, е открито при редовните археологически проучвания на средновековната столица на България Калиакра. Проучвателите на обекта са имали късмет, защото най-голямото желание на всеки археолог е да бъде открит надпис, по който да се датира точно времето на находката. В случая екипът е имал късмет, защото името на погребания - Георги, както и знатното му потекло, са установени по най-впечатляващия предмет от даровете в гроба - масивен златен пръстен. Пръстенът е от известния \"Калоянов тип\", но с много по-детайлна и изящна украса по халката, разказа за ДУМА научният ръководител на археологическия екип доц. д-р Бони Петрунова, директор на НИМ, бивш зам.-министър на културата и дълги години археолог в НАИМ-БАН, където бе зам.-директор и ръководител на Средновековната секция. По думите й на пръстена има изображение на гълъб, надпис и монограм на императорската фамилия в Константинопол.  Археологическите проучвания на крепостта Калиакра се провеждат вече за 16-и сезон под ръководство на доц. Петрунова. Финансирането на разкопките през тази година е от Министерството на културата и община Каварна. От началото на проучванията са откривани множество богати погребения на представители на местната средновековна калиакренска аристокрация, но за пръв път се открива погребение на наследник на Палеолозите, Господин на Калиакра и вероятно родственик на Балик и Добротица, известни в историята като владетели на Добруджанския деспотат през XIV в. Доц. Петрунова допуска възможността младият мъж, в чийто гроб бе великолепният пръстен, да е дори внук на деспот Добротица. В гроба, освен пръстена, археологическият екип разкри богати дарове, които дават възможност да се възстанови ритуалът по изпращането на младия покойник. Погребението е извършено през втората половина на XIV в., като ямата е оформена върху скалата с ограждане от камъни. Благородникът е бил положен в ковчег, от който има добре запазени следи. Лицето му е било покрито с луксозна материя, върху тялото му са поставени дарове и стъклен съд, в който според тогавашните вярвания са се събирали сълзите на оплаквачките.  По време на разкопките миналата година на Калиакра беше открито великолепно златно татарско съкровище, укрито тук в края на XIV в. Погребението на Господин Георги Палеолог е разкрито под основите на същата сграда. До края на тази година Националният исторически музей ще публикува каталог на \"Татарската плячка\", която съдържа 950 предмета от злато и сребро. Проучванията на средновековния некропол ще продължат до края на август.  ", "date": "2019.08.16", "title": "Гроб на аристократ откриха в Калиакра "}
{"url": "https://duma.bg/direktorka-na-gimnaziya-po-obleklo-e-kandidatat-na-gerb-za-ruse-n197911", "text": "Изпълнителната комисия на ГЕРБ утвърди кандидатите си за кметове на Русе, Пловдив и Хасково. За кметския пост в Русе ще се съревновава Диана Иванова. Тя е директор на Професионалната гимназия по облекло в града. Като един от успехите на Иванова от ГЕРБ посочват наградата \"Директор на годината\" на Синдиката на българските учители. На номинационното събрание в Русе Иванова е била предложена от новия общински председател на ГЕРБ Росен Даскалов, но в гласуването е останала предпоследна по предпочитания. Любопитен детайл е, че през 2015 г. Иванова се е подвизавала като общински шеф на партията на бизнесмена Ковачки Български демократичен център. Здравко Димитров пък ще е кандидатът на ГЕРБ за кмет на Пловдив. Сега той е областен управител на града. Бил е и президент на баскетболен клуб. За кмет на Хасково беше утвърдена кандидатурата на Станислав Дечев, който в момента е областен управител на града. Той е бил и общински съветник в Хасково. На проведеното заседание беше решено, че още настоящият кмет на Пловдив Иван Тотев остава областен координатор на ГЕРБ.", "date": "2019.08.16", "title": "Директорка на гимназия по облекло  е кандидатът на ГЕРБ за Русе"}
{"url": "https://duma.bg/bsp-izdigna-bivsh-kmet-za-izborite-v-belene-n197912", "text": "Момчил Спасов е кандидатът на БСП за кмет на община Белене. Кандидатурата му бе утвърдена от общинската конференция на партията. В момента той е заместник-председател на Общинския съвет в Белене. Бил е кмет на града между 2013 и 2015 г. Доктор Станка Пирянкова е кандидатът на БСП за кмет на община Оряхово, реши конференцията на местните социалисти. Тя е завършила Стоматологичния факултет на Софийския университет, а през 1994 г. започва работа в оряховската болница. В момента развива собствена стоматологична практика в крайдунавския град. Като бъдещ управник д-р Пирянкова смята да акцентира върху човешкото, а не административно отношение към гражданите, има амбицията да реши проблемите със здравеопазването в общината, да потърси възможности за разкриване на нови работни места в района. Илиян Йончев влиза в надпреварата за кмет на Плевен, след като бе номиниран от местните социалисти. 43-годишният юрист има мандат като общински съветник, бил е и областен управител на Плевен. Владее четири езика. Листата с общинските съветници на БСП в Плевен ще води председателят на ОбС на левицата Свилен Атанасов.  За втори мандат ще се бори кметът на Свищов Генчо Генчев. На предишните избори той спечели от името на БСП, този път влиза в надпреварата с инициативен комитет. Номинацията му беше подкрепена от ГЕРБ, БСП, ВМРО и ДПС. Кандидатът на БСП в община Лесичово е 54-годишният Тодор Радев, магистър, електроинженер. На конференцията си социалистите подредиха и листата с кандидатите за общински съветници, както и кметовете на кметства в общината.", "date": "2019.08.16", "title": "БСП издигна бивш кмет за изборите в Белене "}
{"url": "https://duma.bg/zashtitata-na-boykov-drug-haker-e-razbil-sistemata-na-nap-n197919", "text": "Системата на Националната агенция за приходите (НАП) е разбита от друг хакер в деня, в който Кристиян Бойков коментира \"НАП си отива\". Именно това е репликата, която е част от доказателствата на прокуратурата срещу него. Това твърди адвокатът му Любен Казанлиев. Защитникът на младежа заяви, че изтеклите данни от прокуратурата по делото са истина, но те са извадени от контекста и младежът не е извършил престъпление. Любен Казанлиев допълни, че като адвокат не е длъжен да каже истината, а да защити клиента си. \"Прокуратурата обаче е длъжна да събира доказателства и за невинност, няма право да манипулира доказателства, за да обвинява. Не ни извикаха, когато са декриптирали компютъра, не знаем колко е вярно всичко, което сега се изнася\", коментира Казанлиев. При свидетелските показания пък ставало дума за бивши служители на \"ТАД Груп\". Единият от тях е уволнен, а другият работи за конкуренция, затова не мога на този етап да съм убеден в тяхната обективност, каза защитникът.", "date": "2019.08.16", "title": "Защитата на Бойков:   Друг хакер е разбил системата на НАП"}
{"url": "https://duma.bg/po-malko-spaseni-zaradi-izgubeni-donori-n197921", "text": "Реализираните трупни донори от 2014 до 2018 г. у нас са 2,66 на 1 млн. население, докато нереализираните са 2,88. Това става ясно от проекта за Национална програма за насърчаване на донорството и подпомагане на трансплантацията в Република България (2019-2023 г.). Програмата бе обещана от ръководството на МЗ в средата на октомври 2018 г., когато починаха двама пациенти, чакащи белодробна трансплантация. Общо реализирани и нереализирани донори за 5 години у нас са 5,54 на 1 млн., което е около 4 пъти по-малко от средното за ЕС - 20,74 на 1 млн. население.  За периода 2016-2019 г. у нас са извършени едва 108 трансплантации на бъбрек (80 от трупен донор и 28 от жив), 41 на черен дроб (36 от трупен и 5 от жив донор), 19 на сърце. За последните 12 години алогенните трансплантации (присаждане на клетки от друг човек) на стволови клетки са 177.  Недостиг на органи за трансплантация и на обучени специалисти, недоразвита и зле оборудвана материална база за вземане, съхраняване и присаждане на стволови клетки, липса на достатъчна информираност на българските граждани за донорството са част от проблемите, които са отчетени в програмата.  Програмата предлага 14 стъпки за преодоляване на проблемите. До края на 2019 г. трябва да се сформира Национален координационен съвет, който ще осъществява ръководството на националната програма, ще бъдат определени 6 регионални и 30 областни (за София - трима) координатори по донорство. Регионалните координатори ще трябва всеки месец да се отчитат пред Националния съвет защо няма потенциални донори от лечебните заведения в региона. Директорите на болници, в които се извършват дейности по донорство, ще носят изрична отговорност за организиране на процеса по откриване, поддържане и предоставяне на потенциални донори с установена мозъчна смърт.  МЗ, дирекция на \"Медицински дейности\", както и агенция \"Медицински надзор\" и бъдещия координационен съвет ще бъдат отговорни за организиране и провеждане на информационна кампания за даряването на органи, тъкани и клетки. Включване на теми за трансплантацията и донорството в учебните планове на средните училища е друга стъпка информиране на обществото.", "date": "2019.08.16", "title": "По-малко спасени заради изгубени донори "}
{"url": "https://duma.bg/bsp-nastoya-za-dopitvane-za-letishteto-v-stara-zagora-n197915", "text": "Съдбата на летището в Стара Загора да бъде решена чрез обществено допитване, настояват от БСП. Социалистите смятат, че ако аеродрумът възстанови летищната си дейност, това ще бъде гаранция за бъдещо силно икономическо развитие на целия Старозагорски регион. В специална позиция Общинският съвет на БСП в Стара Загора призовава държавата, в лицето на ресорното министерство, и кметът на общината да предоставят информация за предприетите действия по отношение на летището. Ние сме за запазване на летището като такова независимо под чие управление ще бъде, заявяват те. БСП настоява и за развитие на Индустриалната зона. Социалистите от години сигнализират, че общината закъснява с изграждането й, пропилявайки три мандата, през които в района можеше да заработят предприятия на крупни индустриални инвеститори. Затова те очакват ускоряване на разширението на Индустриалната зона \"Загоре\", без то да е за сметка на летището. \"Тази позиция се споделя и от бизнеса, и от специалисти и експерти, и най-вече от гражданите на Стара Загора. Всякакви други решения, водещи до ликвидацията на летището, означават отказ на управляващите да мислят и действат стратегически\", гласи позицията на старозагорските социалисти.", "date": "2019.08.16", "title": "БСП настоя за допитване за летището в Стара Загора"}
{"url": "https://duma.bg/zapochvat-speshni-proverki-na-podlezite-v-sofiya-n197913", "text": "Започват спешни проверки на всички подлези в София. Разпоредбата е на кмета Йорданка Фандъкова заради инцидент в подлез на бул. \"България\", при който част от конструкцията на съоръжението рухна и рани възрастна жена. Тя е пострадала сериозно. Докато преминавала през тунела, 69-годишната Мария Петрова внезапно пропаднала в отводнителната шахта, която била със счупена решетка. Кракът й останал заклещен в продължение на час. \"Знаем, че подлезите са най-честите места за вандализъм. Затова трябва да бъдат проверявани ежеседмично и да се предприемат мерки\", заяви Фандъкова. Само преди година таванът на същия подлез е бил ремонтиран. Оттогава обаче собствениците на магазините в него неколкократно са сигнализирали, че има теч.", "date": "2019.08.16", "title": "Започват спешни проверки на подлезите в София"}
{"url": "https://duma.bg/e-ha-dano!-n197922", "text": "Заветната програма за донорство и трансплантации бе обещана, когато двама млади, нуждаещи се от присаждане на бял дроб, починаха заради чиновническо нехайство. Трябваше да е готова до края на февруари, после - до началото на април.   Дойде в средата на август. По-добре късно, отколкото по-късно. Въпросът е доколко оправдава очакванията. Е, дано! Дали Тя ще даде по-голяма надежда живот на 1140 българи? Ще подскаже ли на българите, когато губят скъп човек, как да мислят за шанса на друг да живее?  Защо досега МЗ не правеше информационни кампании за донорство? Защо години не изгради мрежа от координатори? Защо всичко се оставяше в ръцете, на съвестта и отговорността на директора на агенцията за трансплантации? Защо здравните власти се спотайваха през 2011 и 2012 г., когато имаше общо 6 донорски ситуации? Защо мълчаха за прекратените отношения с виенската болница?  За да разбере обществото необходимостта от донорството, нужни са години. 10 вече са изгубени! Нужно е семействата на вечеря да говорят за това, а децата да бъдат възпитавани да са човеци.  Иначе само българите, които живеят втори живот след трансплантация, и тези, които я чакат, могат да кажат как да изглежда една програма. Дали някой ги е питал?", "date": "2019.08.16", "title": " Е, ха дано!"}
{"url": "https://duma.bg/34-ot-zhilishtata-sa-ot-sotsializma-n197910", "text": "Над три четвърти от апартаментите у нас са на повече от 30 години. Липсата на поддръжка е довела до повреждане на покривите и фасадите, зле поддържани стълбища, коридори и до течове. Публичните разходи в жилищния сектор и особено финансирането, насочено към хората с по-ниски доходи и уязвимите групи, са по-малко от 2% от държавния бюджет, сочи доклад на Световната банка. Петдесет години не е краят на панелния сграден фонд, заяви пред БНР инж. Иван Каралеев от Камарата на инженерите проектанти. За да бъде удължен животът на панелните сгради, не трябва да се правят конструктивни изменения на апартаментите, жилищните пространства да се предпазват от течове и корозия. Необходимо е собствениците да се консултират със специалисти, когато забележат нередности по конструкцията на сградата, добави той. Каралеев бе помолен да коментира неотдавнашния доклад на Световната банка за състоянието на жилищния фонд в страната. Смята се, че стоманените връзки, съединяващи сглобяемите бетонни панели на блоковете, са в края на своя 50-годишен полезен живот и в някои от случаите може да са корозирали. Макар че степента на риск не е известна, фактът, че панелите са носещи елементи и дори и малка възможност за разпадане на връзките им поражда сериозни въпроси за структурната безопасност на тези сгради. Това е от особено значение, предвид рисковете от сеизмична активност в България, а все още не е проведено цялостно проучване на сеизмичната уязвимост на тези постройки, твърдят експертите. Същевременно по-голямата част от жилищните сгради, според някои оценки над 95%, нямат технически паспорти, което представлява основната техническа документация. Според последните изменения на нормативната уредба срокът всички сгради да имат технически паспорти бе отложен от 2017 за 2022 г. За разлика от стария жилищен фонд всички сгради, построени след 01.01.2007 г., имат подобни документи. Според него повече от три четвърти от апартаментите в страната се намират в сгради, които са на възраст над 30 години, а липсата на поддръжка е довела до повреждане на покривите и фасадите, зле поддържани стълбища и коридори и течове. Най-бедните в България са изправени пред най-тежките условия. Публичните разходи в жилищния сектор и особено финансирането, насочено към хората с по-ниски доходи и уязвимите групи, са по-малко от 2% от общия държавен бюджет. Значителната липса на публични и частни инвестиции в райони с ниски доходи доведе до създаването на \"гета\", в които общностите с ниски доходи се маргинализират. ", "date": "2019.08.16", "title": "3/4 от жилищата са от социализма"}
{"url": "https://duma.bg/v-daniya-pusnaha-ipoteka-s-otritsatelna-lihva-n197907", "text": "Датската Jyske Bank стана първият ипотечен кредитор в света, отпускащ ипотечни заеми с отрицателни лихви, съобщава banker.bg. Jyske Bank - третата по големина кредитна институция на Дания, започна да предлага на кандидатстващите за кредити десетгодишна сделка с минус 0,5% лихва. Нейният по-голям местен конкурент - Nordea, съобщава, че ще пусне 20-годишни кредити с фиксиран нулев лихвен процент и 30-годишна ипотека с 0,5% лихва. По сделката на Jyske Bank кредиторът пояснява, че длъжниците ще правят месечни погасителни вноски както по обикновените заеми, но оставащото задължение ще се намалява всеки месец с по-голяма от платената сума. С други думи, никой няма да получава пари на ръка, а просто ще се опрощава част от дълга. В действителност обаче кредитополучателите ще платят малко повече, отколкото са взели заради комисионите и таксите за сключване на споразумението. Дания, подобно на Швеция и Швейцария, свали лихвите на паричните си пазари доста под нулата. А очакваната нова финансова криза може да наложи още по-големи минуси. В момента в Дания основната лихва е минус 0,4% срещу 0% в еврозоната и 0,75% във Великобритания.", "date": "2019.08.16", "title": "В Дания пуснаха ипотека с отрицателна лихва"}
{"url": "https://duma.bg/sasht-poiskaha-izzemvane-na-iranskiya-tanker-n197906", "text": "Министерството на правосъдието на САЩ подаде молба за изземване на иранския нефтен танкер „Грейс 1“ „само няколко часа преди правителството на Гибралтар да вземе решение за освобождаването му“, съобщава вестник „Гибралтар Хроникъл“. Изданието посочва, че този ход предполага забавяне на решението за танкера. То трябваше да бъде взето в четвъртък, уточнява вестникът, като добавя, че гибралтарският адвокат Джоузеф Триай е разкрил случващото се.  Коментирайки въпроса, източник в правителството на Гибралтар каза за вестника, че капитанът и трима членове на екипажа на иранския танкер вече са освободени. Властите обаче все още не са коментирали новата информация, разкрита от Триай. От Главната прокуратура на Гибралтар са заявили, че искането на САЩ се базира на \"множество обвинения, които предстои да бъдат разгледани\". Вестникът цитира също шефа на Върховния съд на Гибралтар Антъни Дъдли, който казва, че ако не беше заявлението за САЩ, „корабът „Грейс 1“ щеше да отплава“.  Иранският танкер беше задържан от органите на реда в Гибралтар, подкрепени от 30 британски пехотинци, на 4 юли, по подозрения, че транспортира петрол до Сирия в нарушение на санкциите на ЕС. Иранският външен министър Джавад Зариф заклейми задържането като акт на \"чисто пиратство\", което според него \"създава опасен прецедент\". Събитията идват, след като в. \"Сън\" съобщи в сряда, че главният министър на Гибралтар Фабиан Пикардо няма да подаде заявление за подновяване на заповедта за задържане на „Грейс 1“ и че танкерът трябва да бъде освободен по-късно същия ден. Две седмици след превземането на иранския танкер Иранската революционна гвардия задържа британския танкер \"Стена Имперо\" в близост до протока Ормуз. Великобритания счита, че действието е незаконно и е отмъщение.  Миналата седмица от Лондон обявиха, че биха се включили в предложената от САЩ мисия в ключовия за световните петролни доставки проток, чиято предварително заявена цел е да \"осигури безопасното плаване на корабите\" в региона. Редица други страни обаче отказаха. В понеделник иракският външен министър Мохамедал Хаким заяви, че присъствието на западни сили в Персийския залив засилва регионалното напрежение и че държавите от залива могат сами да се справят със ситуацията.", "date": "2019.08.16", "title": "САЩ поискаха изземване на иранския танкер"}
{"url": "https://duma.bg/diplomati-negoduvat-sreshtu-naznachavaneto-na-plamen-georgiev-za-konsul-n197920", "text": "Назначаването на бившия шеф на антикорупционната комисия Пламен Георгиев за генерален консул във Валенсия е поредното грубо погазване на Закона за дипломатическата служба, подигравка с дипломатическата служба, демонстрация на незачитане на опита и познанията в дипломацията и потъпкване на професионализма. Такава е позицията на Българското дипломатическо дружество за назначаването на Георгиев за консул във Валенсия. Дипломатите призовават правителството да отмени назначението на Георгиев, МВнР да се противопостави на това и на подобни назначения, а президентът да заеме съответната позиция. \"За Българското дипломатическо дружество даже е обидно да коментира назначението на Пламен Георгиев за генерален консул на България във Валенсия!\", пише в позицията. Дипломатите напомнят, че позицията на генералния консул е високоуважавана и ценена в двустранните отношения. Те напомнят, че генералният консул не поддържа отношенията между т.нар. служби и не работи с правоохранителните органи, както се посочва в мотивите на МВнР.  От БДД са категорични, че от биографията на Георгиев не е ясно къде точно е научил испански. \"Пак за информация на управляващите и знаенето на езика не е гаранция, че можеш да свършиш работата, за която те изпращат - той е просто необходим реквизит\", пише в позицията. Дипломатите недоволстват, че името на Георгиев е съпътствано от непрекъснати публични скандали, \"което българското правителство да не си прави илюзия, че приемащата страна не отбелязва\". \"Да изпратиш човек във Валенсия, който няма представа от консулската работа, който няма елементарен опит в дипломацията, е \"бедствие\" и за българската общност там, и за България тук, и за дипломатическата служба в частност\", пишат дипломатите и припомнят, че политическите назначения при генералните консули надхвърлят допустимите 20% според Закона за дипломатическата служба.   Българи от Испания също се обявиха срещу назначението на Георгиев и започнаха петиция в интернет в опит да го предотвратят. \"Назначава се некомпетентен, нарушаващ законите и моралните норми, компрометиран и нагъл човек\", пише гражданин, подкрепил петицията. Междувременно от автобиографията на Георгиев, депозирана в парламента през февруари 2018 г., става ясно, че той владее испански на ниво А2, което предполага съвсем базисни умения. За четене и говорене по руски е на ниво В2, докато познанията му по английски са на С1.  Адвокатката Грета Ганева коментира в социалните медии, че Георгиев не отговаря на законовите изисквания за поста.", "date": "2019.08.16", "title": "Дипломати негодуват срещу назначаването на Пламен Георгиев за консул"}
{"url": "https://duma.bg/bukuresht-zatvarya-tsentara-si-za-stari-avtomobili-n197908", "text": "Следващата година собствениците на най-замърсяващи автомобили (произведени преди 2000 г.) няма да могат да шофират през центъра на Букурещ, а посетители с автомобили от провинцията ще трябва да плащат дневна такса, за да се движат из града, предаде БГНЕС. Тези две радикални мерки бяха обявени от кмета Габриела Фирджа и след 45 дни ще бъдат гласувани в общинския съвет. Планът предвижда всички автомобили без екологичен сертификат или Евро1/Евро2 (превозни средства, произведени преди 1999 г.) да бъдат забранени в центъра на града. На автомобилите от провинцията със сертификат до Евро2 е напълно забранено да влизат в Букурещ. Собствениците на автомобили с Евро3 ще могат да се движат из центъра, купувайки винетка, която струва 15 евро за един месец. Кметът на Букурещ иска всички автомобили, регистрирани на друго място, да купуват винетки на цена от 2,1 евро на ден, или 402 евро годишно. Мерките се предприемат заради замърсяването в Букурещ, в който вече има над 1,6 милиона автомобила. В града има над 120 000 автомобила, сертифицирани с Евро2, и още 213 000 с Евро3. Според анкети мерките са подкрепени от 56% от гражданите, докато само 25% ги смятат за популистки или неадекватни.", "date": "2019.08.16", "title": "Букурещ затваря центъра си за стари автомобили"}
{"url": "https://duma.bg/slaba-rakiya-n197899", "text": "\"Надявам се да се раздадат малко пари на бедния български народ, независимо дали някой ще го използва партийно, защото това винаги се случва.\" Този призив, който на пръв поглед би могъл да бъде разчетен като грижа за бедните (над 1 млн. и 550 хил. българи, или 22%, са под линията на бедност, а над 2,3 млн., или 32%, са в риск от бедност) всъщност издава най-малкото безсилие. И е проява, за съжаление, на един вид импотентност сред част от синдикатите. Репликата е на президента на КНСБ Пламен Димитров във връзка с предстоящото обсъждане на държавния бюджет за догодина, за ускоряването, за което призова БСП.  Заради това, че заплатите у нас не нарастват с нужните темпове, от БАН изчислиха, че на страната ни са необходими 44 години, за да се доближат доходите ни до тези на средния европеец. И то вероятно, ако през тези 44 г. доходите в Европа замръзнат. Димитров пък не можел да отрече ръста на доходите у нас през последните години. През юни заедно с бизнеса и властта синдикатът не подкрепи предложеното от левицата намаляване на ДДС върху храните и лекарствата - мярка, която пряко би се отразила положително върху джоба на всеки. Месец по-късно Тристранният съвет, част от който е и КНСБ, отхвърли други предложения на БСП. Едното бе за преизчисляване на всички пенсии, отпуснати до 31 декември 2016 г. Другото - еднократната помощ за второ и трето дете да бъде в размер на 10 минимални заплати, ако двамата родители са осигурени 24 месеца. Както и помощта за началото на учебната година за деца от семейства с ниски доходи да се разшири не само за първокласници, но и за децата от 2-ри, 3-ти и 4-ти клас.  Сега обаче синдикатът, който трябва да защитава правата и интересите на работниците, се \"надява\" властта да \"раздаде малко пари\" на бедните. Слаба ракия сте!", "date": "2019.08.16", "title": "Слаба ракия"}
{"url": "https://duma.bg/nap-se-hvali-che-narusheniyata-po-moreto-namalyavali-n197909", "text": "В над 80% от проверките на НАП по Черноморието не са открити нарушения, което е показател за подобряване на доброволното спазване на законовите изисквания, похвалиха се от НАП. От извършените досега близо 5000 проверки, 800 открити наблюдения и мониторинг чрез патрули на дейността на над 8000 търговски обекта делът на нарушенията трайно намалява до 640. Издадените заповеди за запечатване на обекти са 119, сочи статистиката на данъчните. Най-често срещаното нарушение е несъответствието на наличността в касата с отчетеното на фискалното устройство, следвано от неиздаване на касова бележка. От началото на лятната контролна кампания до момента са открити 9 обекта, които изобщо нямат касов апарат, и те са запечатани. На 90 търговци с обекти по морето, които са имали стари неплатени задължения към бюджета, са били запорирани сумите, налични в касите им, на обща стойност близо 100 000 лв. \"Проверките на НАП ще продължат и в разгара на летния сезон, подпомагани от колегите ни във Варна и Бургас. Работим заедно с други ведомства, за да гарантираме, че законът се спазва. Съотношението между проверки и нарушения показва по-добра данъчна дисциплина през този сезон, което беше и основната ни цел преди началото на кампанията\", каза директорът на \"Фискален контрол\" Спас Шишков.", "date": "2019.08.16", "title": "НАП се хвали, че нарушенията по морето намалявали"}
{"url": "https://duma.bg/kratki-novini-n197900", "text": "В Северна Македония започва извънреден отстрел на диви свине заради риска от пренасяне на африканска чума по свинете, съобщи информационният сайт МКД. Държавата поиска от ловците да намалят популацията на дивите свине и за тази цел ще бъдат издавани специални разрешения за отстрел. Британската полиция обяви, че е замразила 8 банкови сметки с над 100 милиона паунда по подозрения, че парите са получени от престъпления, свързани с подкупи и корупция зад граница. Според криминалната агенция около 100 милиарда паунда мръсни пари минават през или влизат в Обединеното кралство всяка година. Осем затворници са хоспитализирани след бунт в затвор в Северна Калифорния. Общо около 50 лишени от свобода имат леки травми. Инцидентът се е случил малко след 11 часа местно време, когато около 200 затворници са се сбили в двора на Поправителното учебно заведение в Соледад, южно от град Сан Хосе, съобщават властите. Земетресение с магнитуд 3,7 по Рихтер е усетено във Вранча, Румъния. Трусът е регистриран в сряда в 20,17 часа. Епицентърът е на 14 километра от град Нережу и на 141 километра от столицата Букурещ. Дълбочината на земетръсното огнище е 138 километра. В рамките на две седмици това е вторият трус в района.", "date": "2019.08.16", "title": "Кратки новини"}
{"url": "https://duma.bg/pozhar-izpepeli-korabi-n197901", "text": "Няколко кораба изгоряха при голям пожар на сухия док в черногорското пристанище Бар тази сутрин, съобщи националната телевизия РТЦГ. Пожарът е избухнал малко след 5 часа сутринта. Запалил се е деветметров рибарски кораб в процес на строителство, собственост на руски гражданин. От него огънят се е прехвърлил към три по-големи дървени кораба. При пожара няма пострадали хора. На мястото са били изпратени 4 противопожарни коли с 11 пожарникари, които въпреки силния вятър са успели да изгасят огъня.", "date": "2019.08.16", "title": "Пожар изпепели кораби"}
{"url": "https://duma.bg/korbin-shte-opita-da-svali-dzhonsan-n197905", "text": "Лидерът на британската Лейбъристка партия Джеръми Корбин смята да блокира Брекзит без сделка, като оглави временно правителство, след като бъде гласуван вот на недоверие в сегашното правителство на Борис Джонсън. Тогава Корбин планира да отложи излизането на Великобритания от ЕС, за да има достатъчно време да бъдат организирани общи избори. В момента Борис Джонсън има работно мнозинство от само един глас благодарение на подкрепата на северноирландската Демократична юнионистка партия. През миналата седмица Джонсън призова държавните служители да се готвят за Брекзит без сделка и да превърнат това в свой основен приоритет. Премиерът заяви, че би предпочел да постигне сделка с ЕС, но това \"може да не се случи\". Той  призова депутатите да изпълнят обещанието си да уважат резултата от референдума през 2016 г. за излизане на страната от Европейския съюз. По време на предизборната си кампания той многократно заяви, че със или без сделка Великобритания трябва да напусне ЕС на 31 октомври.  Джеръми Корбин изложи плановете си в писмо до лидерите на представените в парламента опозиционни партии и несъгласните с политиката на премиера депутати от Консервативната партия. Корбин посочи, че ще поиска вот на недоверие в правителството при първа възможност. За да нанесе поражение на правителството обаче, той ще има нужда от подкрепата на мнозинството депутати. В четвъртък депутатът от Лейбъристката партия Ребека Лонг-Бейли заяви пред Би Би Си, че опозицията ще се опита да предизвика вот на недоверие \"възможно най-скоро\", след като британският парламент поднови работата си в началото на септември. Не е сигурно обаче, че останалите опозиционни партии ще гласуват против правителството. Лидерът на либералдемократите Джо Суинсън вече нарече плановете на лейбъристкия лидер \"пълна глупост\", но бяха посрещнати с одобрение от представителите на уелската партия \"Плайд Къмри\" и Шотландската национална партия. Лидерът на групата на ШНП Йън Блекфорд дори заяви, че е отговорил на Корбин с искане за среща между лидерите на опозиционните партии с цел да се изгради \"широка коалиция\" срещу Брекзит без сделка. Ако Корбин все пак успее да получи подкрепа и оглави правителство, след това ще му е нужно одобрението на две трети от депутатите за свикването на общи избори. А ако това стане, Корбин обещава, че ще води кампания за втори референдум за Брекзит с опция за оставане в ЕС.", "date": "2019.08.16", "title": "Корбин ще опита да свали Джонсън"}
{"url": "https://duma.bg/samolet-s-234-choveka-na-borda-katsna-v-niva-n197902", "text": "Пътнически самолет на \"Уралските авиолинии\", извършващ редовен полет от Москва за Симферопол, е аварирал и се е приземил извънредно в царевична нива, съобщи ТАСС. Машината Еърбъс А321, в която е имало 234 човека, от които 7-членен екипаж, тъкмо набирала височина, когато се сблъскала с ято чайки. Няколко птици попаднали в единия двигател, който се запалил, след което пилотите взели решение за незабавно кацане. При кацането са пострадали 55-ма пътници, сред които пет деца. Всички са откарани в болница без опасност за живота. При кацането горящият двигател се откачил, така че самият самолет не се е запалил. Транспортната прокуратура е започнала разследване.", "date": "2019.08.16", "title": "Самолет с 234 човека  на борда кацна в нива"}
{"url": "https://duma.bg/kitay-obeshta-otmashtenie-ako-sasht-nalozhat-novi-mita-n197904", "text": "Китай ще отмъсти, ако Вашингтон продължи напред с по-ранните планове за налагане на мита върху китайския внос, които ще \"дерайлират\" усилията за решаване на двустранните спорове чрез преговори. Това съобщи китайското Министерство на финансите. Китай ще предприеме \"необходимите действия\" за противодействие на митата на САЩ за стоки, произведени от Китай, заяви министерството, като подчерта, че новите ограничения \"ще нарушат консенсуса\", постигнат от президентите Си Цзинпин и Доналд Тръмп за прекратяване на търговската война. По-рано този месец президентът Тръмп посочи, че планира да продължи напред с нови 10-процентови мита за още 300 милиарда долара върху китайски стоки, внесени в САЩ, което ефективно покрива целия китайски износ в САЩ. Въпреки това американският лидер заяви във вторник, че администрацията ще отложи санкциите за около 60 процента от стоките, за да не засегне американските купувачи преди коледните празници. Службата на търговския представител на САЩ уточни, че до 15 декември Вашингтон ще забави митата за китайски стоки, между които някои играчки, определени дрехи и обувки, мобилни телефони, лаптопи и видеоигри.", "date": "2019.08.16", "title": "Китай обеща отмъщение,  ако САЩ наложат нови мита"}
{"url": "https://duma.bg/tramp-se-zhalva-che-zagubil-5-mlrd-n197903", "text": "Президентът на САЩ Доналд Тръмп заяви, че след като е станал държавен глава, е загубил близо 5 милиарда долара, предаде ТАСС. На тази стойност Тръмп оценява загубите, които е претърпял, тъй като се е отказал от кариерата си на бизнесмен, като включва в нея и разходите за адвокати във връзка с подадени срещу него жалби. \"Това да съм президент на САЩ вероятно ми струва между три и пет милиарда долара\", каза Тръмп. \"Все ми е едно обаче, това не ме интересува\", допълни той. В изказването си президентът на САЩ за пореден път обяви, че ще се кандидатира догодина за втори мандат на поста. Сегашният стопанин на Белия дом многократно е заявявал, че състоянието му надхвърля 10 милиарда долара. Според публикуваната през март класация на списание \"Форбс\" обаче общата стойност на неговите активи е около 3,1 милиарда долара.", "date": "2019.08.16", "title": "Тръмп се жалва,  че загубил 5 млрд."}
{"url": "https://duma.bg/30-godini-po-kasno-n197898", "text": "Когато избухна демокрацията и България започна изцяло да зависи от парите на МВФ и Световната банка, тарторите от Вашингтон не приемаха, че българите са бедни и затова ограничаваха помощта си. По критериите на тези финансови сатрапи щом имаш покрив над главата си, макар и панелен, не се броиш за сиромах. А при \"лошия социализъм\" 98% от българските семейства бяха успели да станат собственици на жилища. Тридесет години по-късно ситуацията е коренно променена. Много хора се сблъскват със сериозни проблеми да осигурят или да поддържат \"покрива над главата си\", тъй като не могат да си позволят да закупят или дори да наемат жилище. За около 42% от едночленните домакинства и за 31% от наемателите на пазарни цени разходите за жилище са непосилни. Повече от една трета от младите не могат да си позволят собствен дом и затова продължават да живеят с родителите си. Голяма част от жилищния фонд е остарял и лошо поддържан, пише в доклад на същата тази СБ. Според данните в България има 3 млн. домакинства и 3,9 млн. жилищни единици, което може да предполага, че има излишък от жилища. Всъщност е обратното - почти една трета от тези жилища са необитаеми, което предполага, че около 3 млн. домакинства живеят само в 2,7 млн. жилищни единици.  Не че у нас не се строят жилища. Напротив, жилищното строителство е един от най-бързо развиващите се сектори. Проблемът е, че неговата продукция вече е недостъпна за голяма част от хората. Наскоро от Асоциацията на строителните предприемачи прогнозираха, че България ще заприлича на Германия и Франция, където избухнаха протести срещу високите цени на наемите и жилищата. Там новите апартаменти се изкупуват от спекулативния капитал и банките, след което се предлагат на непосилни цени. От редица агенции за недвижими имоти също предупреждават, че след десетина години от нация на собственици ще се превърнем в нация на наематели. Явно ни очаква светло бъдеще.", "date": "2019.08.16", "title": "30 години по-късно"}
{"url": "https://duma.bg/bez-kakvo-mozhem-i-bez-kakvo-ne-mozhem-n197894", "text": "Да бъдеш или да не бъдеш? Това е въпросът. От Шекспир до наши дни... Питаме се и сега какво можем и какво не можем без... някои неща. Видя се, можем без социализъм, без развит и зрял социализъм, без това недоносче, както на изпроводяк ни каза Тато...  Можем без Фабриката за илюзии... Можем без държавни субсидии от 13 лева на глас. Можем без Тодор Живков. Можем и без Цветан Цветанов и Цецка Цачева. Можем и без лични данни. Временно можем и без търговски регистър. Можем без ценности, без книги, без памет и паметници.  Можем без историческата истина. Можем и без руските освободители. Можем без грамотни хора, без подготвени кадри за управление... Ето, чу се, че се търси детска учителка с диплома от 3,12 за член на НЕК. Не можем без агроном в СЕМ, там и без друго има предимно селскостопански специалисти. Нали все пак в телевизията има \"Бразди\"... Можем без Шоуто на Слави и без парламента, докато народните представители ваканцуват дълго... Но явно не можем и ден без корупция, без търговци на влияние, без фалшиви новини. Не можем без версиите на един проф. Мишо Константинов. Не можем без Лъчо Мозъка. Не можем без Шайката, без автора й Антон Тодоров, без Антон Биков, без Спас Гърневски, без Деса Атанасова, без Бойко Борисов най-паче ... Не можем без Александър Йорданов, естествено, защото ще се лишим от още един хубав ден за българската демокрация. Не можем без къщи за гости, даже и без гости в тях. Не можем без тераси и без сауни и барбекюта по покривите на високите етажи, не можем без асансьори, които да ни водят право в хола... Не можем без молитвени закуски, без наколенки при решаване на международни и външнополитически въпроси... Не можем без евтаназия. Странно как не са открили чума освен при свинете и при \"Бивол\", та да го евтанизират веднъж завинаги... Не можем без живителните бисери на премиера, докато пришпорва влак, катер, джип, мотокар... Не можем без изтребителите, колкото и стари и древни да са те. Не можем без да ги платим веднага кеш. Вероятно има и комисиона. Това не е тото, та да се изплаща на порции с години печалбата. Не можем без поредното вето на президента и без поредното отхвърляне на ветото... Явно, че сме можещи без и неможещи В ОБЩЕСТВО БЕЗ ИДЕИ... ", "date": "2019.08.16", "title": "Без какво можем и без какво не можем "}
{"url": "https://duma.bg/demagogiya-i-manipulatsii-n197893", "text": "д-р по философия Напоследък натрапчиво в информационното пространство се репчат все яростни комунистофоби. Ту Плевнелиев, ту Борисов, ту Петър Стоянов, да не говорим за някои професионални и непрофесионални историци (Шарланов, Знеполски, Вачков, Келбечева и пр.) и соросоидни журналисти. Манипулативните съждения на Петър Стоянов например често масово се преповтарят в бойкопослушните и пеевскокупените български медии. Бившият президент в материал в един от все още четените български вестници и в прилежащия му съответен сайт по повод смъртта на Алекс Алексиев публикува материал \"Отиде си Алекс Алексиев - един от последните представители на българската докомунистическа интелигенция\" (2.08.2019). За Стоянов това бил \"пореден повод да си спомним този трагичен епизод от нашето минало и престъпната лекота, с която беше унищожена българската интелигенция веднага след 9 септември 1944 г.\".  Ето това е манипулация, ама много груба манипулация - избити, избити едва ли не до крак всички българи с висше и по-ниско образование, т.е. \"унищожена българската интелигенция\" - всички писатели, артисти, художници, университетски преподаватели, учители и т.н. Това е типичен метод на фашистка демагогия и хиперболизация на отделни факти. Да, Народният съд е осъдил на смърт редица фашистки дейци независимо от тяхното висше образование. Висшето и средното образование не са пречка някой да бъде съден и осъден. Хората ги съдят за определени провинения. Народният съд е съдил и осъдил на смърт една незначителна група интелигенти. Но не ги е съдил за това, че са писали научни трудове, художествени книги, правили са научни изследвания, а ги е съдил за фашистка дейност, за дейност против мира и човечеството, за престъпления, за убийства и т.н. Богдан Филов го съдят не за научните му трудове по археология, а за това, че служи на германските нацисти и въвлече България в престъпния фашистки блок. А истински интелигенти ли са гласувалите фашистките закони за: гражданската мобилизация, създаването на фашистката младежка организация \"Бранник\", антисемитския закон за защита на нацията и т.н.? Това са си правоверни фашисти. Какви интелигенти са хората, обявили война на САЩ и Великобритания и предизвикали масовите бомбардировки над българските селища и предимно над София - 4208 убити, 4774 тежко ранени, 12 657 разрушени сгради само в София? А изплащаните пари за убийството на партизани, ятаци и нелегални и разнасянето на отрязани глави, набучени на колове?  А убитите без съд и присъда деца и малолетни младежи? Нали тези същите осъдени и екзекутирани \"интелигенти\" въведоха смъртна присъда дори за малолетни!  Била избита българската интелигенция? Как ли пък не! Около Девети септември хората с висше образование в България са около 50 000. При преброяването през 1946 г. те са 55 238 души (Резултати от преброяването на населението на 31.XII.1946, кн. II, изд. на НСИ). Изпълнените смъртни присъди, произнесени от Народния съд, са всичко 1046. От тях интелигенти са предимно осъдените фашистки министри и голяма част от народните представители, но те не са повече от една трета от осъдените с изпълнени смъртни присъди.  Доказано е, че убитите общо в България без съд и присъда са между 858 (по поименни списък, изготвен от полк. Топкарев) и около 1400/1500 души. Няма изследване колко от тях са интелигенти, но убитите без съд и присъда са предимно полицаи, жандармеристи, полицейски агенти, кметове и някои други сътрудници на полицията, участвали в преследването и гаврата със заловените и убитите партизани.   В огромната си част  и работи усърдно за развитието на българската наука, култура, просвета и книжовно дело. И е не по-малко престъпно да се отрича нейното дело. България не е останала без интелигенция. Напротив, новата власт разви образованието, създаде множество нови висши учебни заведения, създаде интелигенция.  Втората основна антикомунистическа теза на бившия президент е, че едва ли не комунистите са хора неграмотни. Той цитира данните от книгата на проф. Н. Шарланов, който пък се позовава на данните от доклада на Георги Димитров пред Петия конгрес на БКП. Тези данни за образованието на членовете БКП, тогава БРП (к) са верни: 7% неграмотни; начално образование 45%; прогимназиално (основно) 30%; непълно средно 6%; средно 7%; незавършено висше 2% и висше образование 2% (в доклада 2,51%). Фактите са верни, само че така са поднесени, че читателят ги възприема със сегашните критерии за образованост. Проф. Шарланов (История на комунизма, т.1, С., 2012 г.) като бивш комунистофил, а след Десети ноември - комунистически ренегат и яростен комунистофоб, знае що е то конкретно-историческият подход. Но не го прилага. Той не може да не знае, че данните се съпоставят спрямо общата картина в конкретния исторически период, а не спрямо период от следващи 70 години, т.е. при сегашните социално-икономически и политически условия. Така самостоятелно цитирани, те водят до манипулация на историческата истина.  А каква е истината? На основата на данните от преброяването на населението 1946 г. се установява, че образователното равнище на членовете на БКП е значително по-високо от средното за страната, т.е. комунистите към V конгрес на БКП имат значително по-високо образование спрямо средните показатели за страната.  И ето сравнението. Неграмотните в България са 2 401 852 души, или 34,17% от цялото население, а в БРП (к) са само 7%, или почти 5 пъти по-малко. И Георги Димитров посочва в доклада (Доклад пред V конгрес на БРП (к), 1951 г., с. 128), че тези неграмотни (31 000) са предимно от средата на членовете на партията български турци и български цигани, предимно от Родопите, Лудогорието и Добруджа. По същество до Девети септември 1944 г. българската фашистка държава не създава турска и циганска интелигенция. Такава, особено сред българските турци, създава БКП в годините след Петия конгрес докъм 1960 г., когато приемаха  Сред членовете на БРП (к) с начално образование са 45%. Същият е делът на хората със средно образование сред българския народ. Хората със средно образование средно за страната са 16,01% от населението, а в БРП (к) те са почти два пъти повече - 30%. Скромните 2% с висше образование в БРП (к) изглеждат страшно малко. Но сравнено със средното за страната тогава 0,79%, са два и половина пъти повече. Тези сравнителни данни показват, че комунистическата партия с нейните 464 000 членове (без тези в армията и трудовите войски) за тогавашните следфашистки и следвоенни условия има водещо място според образованието на членовете си в българското общество и включва в своите редове представители на всички хора от страната според равнището на тяхното образование. Т.е. БРП (к) не е елитарна партия, а е партия на българския народ. В нея членуват хората на физическия труд (72% от членовете), служещи (16%), занаятчии, учащи, пенсионери и др.     И да напомним на бившия президент, че определените от него като \"новите хора от така наречената пролетарска интелигенция (novi homines)\" осигуриха за развитието на България предимно спецалисти с висше и полувисше образование. Към 1989 г. в България вече има многобройна интелигенция, в това число: 7951 научни работници; преподаватели във ВУЗ и педагогически персонал 121 061 души; учители 97 303; лекари 12 397 и т.н. И че към същата година в страната практически няма вече неграмотни хора. Има отделни единици неграмотни. От над 2,4 млн. неграмотни в България останаха само няколко хиляди души. Образованието стана всеобхватно. А само за 30 години неолиберален мутроолигархически капитализъм в България необхванатите в училище деца достигнаха 25%. В България до Девети септември 1944 г. комунистофоби бяха управлявалите след Девети юни 1923 г., включително всички фашистки управници, кликата на Борис III и т.н. Законът за защита на държавата (ЗЗД), насочен пряко срещу комунистите, действа от 1924 до 1944 г. Наследници на тези управлявали 20 години комунистофоби след 1944 г. също са антикомунисти, но от следващото поколение. Поколението на Алекс Алексиев, Петър Стоянов и редица други. Това е групата на потомствените антикомунисти. Но има и втора група антикомунисти. Това са  като Бойко Борисов, Д. Шарланов, Ц. Цачева и т.н. През последните години много активна е третата група антикомунисти - неолиберали, щедро финансирани от соросоидни фондации и от \"Америка за България\", западни партийни фондации и т.н. Те владеят почти цялото медийно пространство и не допускат истината да достигне до широката общественост. Огромната беда е не комунистофобското мнение на Петър Стоянов, а втълпяването у младото поколение чрез масовата медийна пропаганда и учебниците по история и цивилизация на една лъжа за огромен период - по-същество от 1923 до 1989 г.    ", "date": "2019.08.16", "title": "Демагогия и манипулации "}
{"url": "https://duma.bg/datata-n197892", "text": "1705 - УМИРА ЯКОБ БЕРНУЛИ, ШВЕЙЦАРСКИ МАТЕМАТИК ОТ ХОЛАНДСКИ ПРОИЗХОД (Р. 1654 Г.). Най-високите му постижения са в развитието на теорията на редовете, вариационното смятане, теорията на вероятностите. Заедно с брат си Йохан Бернули и Лайбниц са признати за създатели на диференциалното смятане. През 1690 г. Якоб предлага наименованието \"интеграл\". 1888 - РАЖДА СЕ ТОМАС ЕДУАРД ЛОРЪНС, БРИТАНСКИ ОФИЦЕР (УМИРА 1935 Г.). Известен като Лорънс Арабски. Придобива слава като британски офицер за свръзка по време на Арабската революция през Първата световна война. Участва в британската делегация на Парижката мирна конференция, където подкрепя каузата за арабската независимост. 1896 - НАЧАЛО НА \"ЗЛАТНАТА ТРЕСКА\". Джордж Кармак открива злато в р. Клондайк (един от притоците на р. Юкон, Северозападна Канада). Над 100 000 души се втурват в търсене на злато. Един от най-известните филми на Чарли Чаплин е именно за Клондайк - \"Златна треска\" от 1925 г. 1965 - ЗАГИВА КОНСТАНТИН КИСИМОВ, АКТЬОР (Р. 1897 Г.). Завършва право в СУ, след което заминава да следва в \"Сорбоната\". Не става адвокат или съдия, а се отдава на любовта си към театъра и киното и още през 1923 г. започва да учи в театралната школа при Народния театър. Изпратен е на специализация отново в Париж. Загива при катастрофа в Балчик. Музикално-драматичният театър във Велико Търново носи неговото име. 1977 - УМИРА ЕЛВИС ПРЕСЛИ, КРАЛЯТ НА РОКА (Р. 1935 Г.). Музикалната кариера на американския певец, китарист и киноактьор започва случайно и се развива бурно. Въпреки огромната си известност Пресли няма концерти извън САЩ, като се изключат 3 участия в Канада през 1957 г. и 1 импровизирана изява в Париж през 1959 г. С над един милиард продадени диска Елвис бие всички рекорди за соло изпълнител. 85 000 са приблизително неговите имитатори по света, а над 600 000 души всяка година правят поклонение в къщата му Грейсланд, превърната в музей. 1979 - В СОФИЯ Е ОТКРИТА ПЪРВАТА МЕЖДУНАРОДНА ДЕТСКА АСАМБЛЕЯ \"ЗНАМЕ НА МИРА\". В проявата, организирана по инициатива на Людмила Живкова и под егидата на ЮНЕСКО, участват деца от 79 държави. Те даряват 68 камбани, които са поставени в открития по същото време парк-комплекс \"Камбаните\" в подножието на Витоша. Асамблеята е планирана като еднократна, но заради положителния международен отзвук е решено срещите да се провеждат през три години. Проявата през 1989 г. постига рекорд, посрещайки участници от 135 държави. През 1990 г. са закрити изградените 18 чуждестранни структури \"Знаме на мира\". През 1999 г. дъщерята на Людмила Живкова - Евгения Живкова, възстановява асамблеята.", "date": "2019.08.16", "title": "Датата"}
{"url": "https://duma.bg/patso-vav-valensiya-kadeto-sadyat-za-koruptsiya-n197896", "text": "Изпращат Пламен Георгиев, доскорошен бос на мегаантикорупционното КПКОНПИ, допреди седмица спецпрокурор, за консул в испанския град Валенсия. Само Пеевски е назначаван за по-кратко време, но тогава народът все още бе бунтовен и номерът не мина. За Пламен Георгиев, наричан от някои Пацо Терасата, възмущението е предимно във форумите. Възмущават се тези, които все още искат и вярват, че нещо в тази държава може да се промени. Отговорът на назначилите Георгиев на дипломатически пост, за какъвто той не отговаря на нито едно условие, е формалното обяснение, че знаел испански и работел добре с испанските правоохранителни органи. Който не вярва, е за негова сметка. Кучетата си лаят - керванът си върви... Подобни решения демотивират и отчайват хората с гражданска позиция, но това е и целта. Блъскаш се в стената на статуквото, докато отмалееш и се откажеш. Кратка справка за средата във Валенсия обаче показва, че Пламен-Пацо няма да е спокоен там. Хубава държава, хубав град, хубави хора, но настроени срещу корупцията. Предишният премиер Мариано Рахой падна от власт заради корупционна афера в партията му. Скандалът се разрази именно във Валенсия, където бяха арестувани 29 политици, финансисти и дори магистрати от или близки до управляващата тогава Народна партия. Аферата бе кръстена \"Гюртел\". Те бяха обвинени в далавери с обществени поръчки. Тема, особено близка до сърцето на Георгиев с малка разлика: той се специализира в прикриване на такива далавери, а там ги разкриват. Пример: ковчежникът на Народната партия получава от испанския съд 33 години затвор. Останалите обвиняеми получават общо 350 години! Бизнесменът Франциско Кореа, който бил прикриван дълго време от важен прокурор, се \"сдобива\" с 52 години затвор. Магистратът също е обвиняем. Сега внимавайте! Бившият президент на футболния клуб \"Валенсия\" е арестуван преди три месеца с обвинение, че е закупил луксозно жилище, злоупотреба със служебно положение, укриване на доходи и пр. Купуване на луксозен имот, нали? Връзката силно се набива на очи, но Георгиев и КПКОНПИ \"изпраха\" всички големци, за които имаше съмнения, факти и доказателства, че са забъркани в \"Апартаментгейт\" например. Взеха им оставките и по този начин ги спасиха от закона. Сега си харчат парите и спят като бебета, а Георгиев получава утешителна награда за усилията. Освен че е спец по испански, има и друга причина Георгиев да бъде изпратен във Валенсия. Той знае нелицеприятни неща за важни лица, а това винаги носи рискове, ако реши да говори тук и там. По-добре далеч във Валенсия. А се оказва, че и там има застроени покриви и тераси. Но наша проверка показа, че всички те се декларират и въобще се появяват само след изключителното разрешение и одобрение на съответните органи и институции. Объркан казус като този със застроения покрив на Георгиев в София е невъзможен. Ако се случи - тежко и горко на дръзналия да нарушава закона и правилата. Почти като у нас... Назначението на Пламен Георгиев след провала му в КПКОНПИ и намесването му в \"Апартаментгейт\" ужасно вреди на управлението. Но въпреки това се предприема. Което захранва слуховете, което пък още повече вреди. Но очевидно има причини, по-важни от инкасирането на загуби.  ", "date": "2019.08.16", "title": "Пацо във Валенсия,   където съдят за корупция "}
{"url": "https://duma.bg/gerbadzhiyska-ideologiya-na-bezprosvetieto-n197895", "text": "С новите учебници по история за Х клас ГЕРБ се опитва да прати на кладата социалистическа България. Това обаче е и опит за връщане към тъмата на средновековието, за съвременна инквизиция на знанието. Министърът на (без)просветата Красимир Вълчев е одобрил новите учебници по този предмет, в които по-подробно се описват \"престъпленията на комунизма\" и се премахва положителното в периода 1944-1989 г. От няколко месеца насам той и неколцина като него ни облъчват, че да се представя този период като престъпен бил \"наш цивилизационен избор\". Ясно е, че това не е просто мнение на министъра, а е позиция на партията ГЕРБ. Нещо повече, това е политика - нейна, пък и изобщо на десницата у нас. Всъщност става дума не само за позиция и политика, а и за идеология. Защото, откакто гербаджиите са на власт, станахме свидетели на поредица от действия, които доведоха до тази последна редакция на въпросните учебници. Преди тях този период от историята ни се е преподавал обективно - с минусите и плюсовете. Гербаджиите обаче драпат от него да останат само минусите, които да промият мозъците на младите поколения от плюсовете. Това е идеология, защото напънът на десницата е да смени мисловния компас на поколенията и идеите за социалната справедливост, за силната държавата, за всенародно благоденствие да бъдат изтрити от тяхното съзнание.   В този смисъл зад този напън прозират не само дясното мислене, но и неолиберализмът, насаждани у нас от новите големи братя - САЩ и част от ЕС. Въпросните нови учебници са ехо, ако щете, и от Истанбулската конвенция, където също става дума за промиване на мозъците, натрапвано пак от Запада.   Зад този напън прозира и зловещият замисъл на \"братята\" да бъде преформатиран вековният чип на връзката ни с Русия, тази връзка също да бъде хвърлена на кладата на русофобската догма. Само че от цивилизационна гледна точка тази идеология и този напън звучат като тласкане на България към средновековното безпросветие. През 1600 г. съдът на светата инквизиция прати Джордано Бруно на кладата заради ереста му, че Вселената е безкрайна. Е, седем века по-късно гербаджийската инквизиция иска да изгори истината, че при социализма България направи скок в своето развитие, макар да беше тоталитарна държава и да имаше държавна сигурност. Че за разлика отпреди 1944 г. в следващите 4 десетилетия българинът е консумирал в пъти повече основни храни. Че не е имало безработица, че слаба аграрна България се превърна в индустриална държава с многоотраслова икономика. Че е развила нови видове транспорт, задоволяваща нуждите ни енергетика, дори ядрена. Развита наука, образцово за Европа и безплатно образование. Че 80% от населението се е сдобило със собствени жилища. Че в края на 80-те години страната ни бе поставена на 26-о място по Индекса на ООН за човешкото развитие, който отчита нивото на бедност, грамотност, образование, очаквана продължителност на живота. А днес сме се сринали до 56-о място. Основна функция на Римската инквизиция е била да противодейства на разпространението на протестантството и лутеранството в Италия. Векове по-късно основната функция на гербаджийската държава е да противодейства срещу разпространението на познанието за един съзидателен, ако не и най-съзидателния период в най-новата българска история. Във всеки случай най-продължителния мирен период - без граждански, регионални или световни войни. Както през 1632 г. съдът на светата инквизиция е осъдил Галилей да се отрече от хелиоцентричните си идеи, така сега новите учебници, одобрени от министър Вълчев, са се овълчили срещу истината и искат да осъдят и младите поколения на невежество за миналото ни. И какво излиза накрая? \"Нашият цивилизационен избор\" е безпросветието, невежеството, тъмата за най-близката ни история. Съответно - безогледна цензура над знанието и възпитанието. Гербаджийската идеология е като ВиК, затлачена от ръждата на схоластиката и черно-бялото мислене. Испанската империя е унищожила цели цивилизации при колонизирането на Америка, но младите поколения знаят, че именно с откриването на Америка започват новите времена за цивилизацията ни. Френската революция е била ужасно кървава, но никой не оспорва историческото й значение за света. Гербаджийското мислене обаче е задръстено от догмата, че щом е насилствено коопериране, не може да има нахранено население. Щом е експроприация, не може да има ядрена енергетика. Щом е диктатура, не може хората да имат собствени жилища. Щом е имало лагери, не може да сме стигнали до 27-то място по индекса на развитие. И щом не е имало свобода, не може да има възход. Осмелявам се да си мисля, че това мислене няма да прокопса. И не просто защото е идеологическа догма, а защото десетокласниците ще учат историята и от родители, баби и дядовци, живели в онова време. Тях дясно-либералната схоластика едва ли ще намери начин да цензурира.", "date": "2019.08.16", "title": "Гербаджийска идеология на безпросветието"}
{"url": "https://duma.bg/osobena-poroda-n197897", "text": "Заради една тераса планът \"Пламен Георгиев - главен прокурор\" очевадно се провали. Ако бившият шеф на КПКОНПИ беше наследил Сотир Цацаров, почти сигурно онова, което знае и има (би бил голяма будала да няма!), завинаги щеше да остане тайна. Да, ама няКОЙ прецака ситуацията. И Георгиев увисна даже и с терасата. Завръщането му в Специализираната прокуратура, за което в спешен порядък ВСС, разбира се, гласува, изглеждаше по-скоро финтифлюшка за публиката, докато Началникът организира подчинените му да намерят подходящо място за жертвата на \"уникалния тормоз\" (Пламен Георгиев така каза за себе си, мотивирайки оставката си като шеф на КПКОНПИ.) Всяка жертва на \"уникален тормоз\" ли става консул? Очевадно не. Само \"много ценните кадри\". Бегла справка в последните години показва, че това явно е в сила за \"особените породи\". И бившите шефове на ДАНС Петко Сертов и Владимир Писанчев (с разлика във времето) станаха генерални консули в Солун. Сега Пламен Георгиев е нагласен за Валенсия. За награда или за наказание? За да го скрият и да мълчи? За да е далеч оттук и да не им се \"мотае\"? Докато го позабравят или докато се убедят с какво разполага? Времето ще покаже. А може и никога да не узнаем. Както едва ли ще разберем дали на бъдещия главен прокурор Иван Гешев и на новия шеф на Специализираната прокуратура Димитър Франтишек Петров услужливо им бе премахнат трън от петичките. \"Пожарната\" схема около Пламен Георгиев да не се окаже добре режисиран спектакъл. В последния работен ден на парламента преди лятната ваканция шефът на КПКОНПИ метка оставка. Скорострелно я гласуват, овъртолвайки причините за напускането на междувременно кристално изпрания Георгиев. За да не се коментира, да не изтече нещо. Като в случая с Мишо Бирата например. После, августовски(!), Висшият съдебен съвет си строши ръцете да направи Георгиев спецпрокурор. Защо, след като няколко дни по-късно тайно министрите Му го правят генерален консул? Честито! Даже и на чистачката в Министерския съвет й е ясно, че той не става - и като квалификация, и като авторитет. Спектакълът наистина изглежда дълбоко режисиран. Също като историята с номинирането на единствен кандидат за главен прокурор. Сега остава да видим и двете операции как ще завършат. Ще стигне ли Пламен Георгиев до терасата си във Валенсия, колко време ще престои там (ако отиде) и ще стане ли Иван Гешев главен прокурор.  Що се отнася до \"квалификацията\" на Пламен Георгиев за дипломатическия пост, нека я коментираме по следния начин: след това назначение нали не се чудите защо външната политика на България се изчерпва в прегръдки, целувки, потупвания по гърба и рамото и прочие дълбоко непотребни, нехарактерни, безполезни и дори вредни за дипломацията и за резултатите от нея прийоми. Терзае ни още един въпрос. Защо МВнР не предложи \"ценният кадър\" Пламен Георгиев да оглави генералното ни консулство в Барселона, а прави рокада, прехвърляйки генералния консул от Валенсия в Барселона и изпращайки Георгиев във Валенсия? Извинете, забравихме, че споменаването на Барселона, къщата и братчеда Ради дълбоко Го изнервя.  Buena suerte en Valencia, senor Georgiev! (Успех във Валенсия, господин Георгиев!) С помощта на преводача в интернет - толкоз. От вас се очаква повече. И както казва народът - по-добре жив и консул във Валенсия, отколкото... биросан. Така е с \"особените породи\".", "date": "2019.08.16", "title": "Особена порода"}
{"url": "https://duma.bg/barokov-kontsert-v-muzeya-boris-hristov-n197887", "text": "Бароков концерт на Зефира Вълова - цигулка, Димитър Маринкев - флейта, Аапо Хакинен - клавесин, ще се състои на 19 август от 19 ч. в музея \"Борис Христов\" в София, ул. \"Цар Самуил\" 43. В програмата: произведения от Й. С. Бах, Фридрих Хендел, Томазо Джордани, Г. Ф. Телеман. Вход с покани.", "date": "2019.08.16", "title": "Бароков концерт в музея \"Борис Христов\""}
{"url": "https://duma.bg/razhodite-na-domakinstvata-rastat-po-barzo-ot-dohodite-n197917", "text": "Общият разход на човек от домакинство през второто тримесечие на 2019 г. е 1402 лв. и се увеличава с 5,3% спрямо същото тримесечие на 2018 година. Общият е 1547 лв., но се повишава с 4,9%, сочат данните на НСИ. Доходите на българите са основно от заплата (57,8%), от пенсии (27,6%) и едва 6,2% от самостоятелна заетост. За година с по-малко от 60 лв. нарастват доходите от заплати и с около 14 лв. от пенсии.  Близо 1/3 от парите си хората харчат за храна, над 15% са разходите за издръжката на жилището, с процент по-малко българите дават за данъци и осигуровки.  За година разходите за здравеопазване се увеличават с 25% и средно на човек от 77 лв. се увеличават на 96.  Увеличава се потреблението на месо - от 8,6 на 8,9 кг, и на яйца - от 39 на 40 броя. При повечето хранителни продукти има намаление на консумацията. По-съществено намалява потреблението на хляб и тестени изделия - от 21,3 на 20,4 кг, зеленчуци - от 19 на 18 кг, кисело мляко, плодове.", "date": "2019.08.16", "title": "Разходите на домакинствата растат по-бързо от доходите"}
{"url": "https://duma.bg/otvaryat-magistralata-pri-dupnitsa-nay-rano-sled-dve-sedmitsi-n197914", "text": "Най-ранният срок за пускане на движението в платното в посока София от АМ \"Струма\" ще е след поне 2-3 седмици. Това заяви инж. Иван Досев от УС на Агенция \"Пътна инфраструктура\". В момента движението е ограничено в 10-километровия участък между пътен възел \"Дупница-юг\" и пътен възел \"Бобошево\". Досев опроверга кмета на Дупница Методи Чимев, който в сряда заяви, че е пращал сигнал до АПИ за отпадъци върху имоти, попадащи под надлез на автомагистрала. Още през 2018 г. той е поискал да се вземат мерки и е алармирал, че натрупването на боклуци е предпоставка за пожароопасност и това може да засегне част от автомагистралата. От АПИ обаче отрекоха при проверката им да е било установено наличие на купища боклук в обхвата на магистралата. Заради инцидента АПИ започва проверки на всички пътни съоръжения за наличие на нерегламентирано използване на пространството под тях. През миналото денонощие в страната са горели 220 пожара, които са засегнали над 26 хил. дка гори, отчете директорът на Главната дирекция \"Пожарна безопасност и защита на населението\" Николай Николов. Ситуацията на сметището край пловдивското село Шишманци продължава да е тежка.  Криза има и с огъня на нефункциониращо от 2017 г. старо сметище на Свищов. Обстановката през нощта срещу четвъртък е била много сложна заради силния вятър, който разпространил още повече пламъците. Това е наложило използването на тежка техника, с която сметището е било заградено, за да не се разпространи огънят в гората.", "date": "2019.08.16", "title": "Отварят магистралата при   Дупница най-рано след две седмици"}
{"url": "https://duma.bg/hristo-sabev-pokazva-v-plovdiv-zvezdi-ot-kan-n197888", "text": "Фотоизложба на Христо Събев под наслов \"Докосване до звезди\" ще бъде открита на 19 август в Народно читалище \"Алеко Константинов 1954 г.\" в Пловдив. Организатор е МАЖ - Европрес. Снимките, на които са запечатани образите на известни актьори и режисьори, гостували на двете издания на кинофестивала в Кан през 2018 и 2019 г., ще може да се разгледат до 12 септември. Сред тях са Орландо Блум, Силвестър Сталоун, Леонардо ди Каприо, Брад Пит, Куентин Тарантино, Ел Фанинг, Изабел Аджани, Пенелопе Крус, Марион Котияр и др.", "date": "2019.08.16", "title": "Христо Събев показва в Пловдив звезди от Кан"}
{"url": "https://duma.bg/mobilni-ekipi-na-noi-shte-pomagat-za-izbor-na-pensionna-formula-n197916", "text": "През септември 2019 г. мобилни екипи от всички териториални поделения на НОИ ще консултират кандидат-пенсионери за избор на по-благоприятен прогнозен индивидуален коефициент. Както е известно, в момента бъдещите пенсионери могат да избират дали индивидуалният им коефициент да бъде изчислен по старата или по новата формула.  Графиците за посещенията на мобилните екипи в общинските центрове ще бъдат оповестени до края на август в приемните на всяко ТП на НОИ.  През май т.г. мобилните екипи консултираха над 1500 бъдещи пенсионери за вариантите за изчисляване на индивидуалния коефициент на бъдещата им пенсия. Необходимо е гражданите да предоставят на служителите информация за общата продължителност на придобития осигурителен стаж до 31.12.1996 г., както и документ по образец УП-2 за брутното трудово възнаграждение или доход, върху който са внесени осигурителни вноски за 3 последователни години от последните 15 години осигурителен стаж преди 1 януари 1997 г. Последните са необходими с оглед изчисляването на индивидуалния коефициент и по т.нар. стара методика. От началото на годината около 52 000 души са подали заявления за отпускане на лична пенсия, свързана с трудова дейност, като пенсионното производство за част от тях все още не е приключило съгласно нормативно установения срок от 4 месеца за произнасяне на пенсионния орган.  Подалите заявления за отпускане на пенсия от 1 януари до 3 май т.г., както и на хората, на които е отпусната пенсия до 4 май, имат право да поискат преизчисляване на индивидуалния си коефициент по по-благоприятния за тях начин. От това си право досега са се възползвали около 2200 души.", "date": "2019.08.16", "title": "Мобилни екипи на НОИ ще помагат за избор на пенсионна формула"}
{"url": "https://duma.bg/etno-art-i-dzhaz-festival-sabira-melomani-v-sveti-spas-n197890", "text": "Второто издание на Етно, арт и джаз фестивал ще се състои на 30 и 31 август в село Свети Спас в община Долна баня, съобщиха организаторите. Идеята за създаването на форума, чието първо издание се състоя през 2017 г., е на Община Долна баня, кмета Владимир Джамбазов. От общината са се свързали с композитора, диригент и джаз-пианист Любомир Денев, който е трябвало да направи общата концепция и музикалната програма на фестивала. Съорганизатор е \"Art Company\", която строи сцената и осигурява озвучаването. Темата на предстоящото издание е етното - съчетаването на джаза с фолклорни елементи, посочва Денев. Затова и в програмата са поканени изпълнители, които комбинират в музиката си фолклор и джаз.  Фестивалът ще бъде открит на 30 август от Калин Вельов и Амазония данс проджект. Те ще изпълнят бразилска музика със силно застъпен фолклорен елемент с танцьори и музиканти, които свирят на перкусии и пеят. Вторият състав е хор \"Ваня Монева\", който по думите на Денев е образец за поднасяне на фолклорната музика и тази година чества 25-годишен юбилей. Ваня Монева е съоснователка на хор \"Космически гласове\". Програмата на 31 август започва с вокалния квартет \"Ева\" в съпровод на пиано, изпълнен от Любомир Денев, и виола с джаз музиканта Валентин Геров, член на квартет \"София\". Любомир Денев е направил аранжименти на няколко пиеси, които ще прозвучат премиерно на фестивала, съобщи той. В съботната вечер посетителите ще могат да чуят и група \"Булгара\", която съчетава елементите на фолклора с импровизацията.", "date": "2019.08.16", "title": "Етно, арт и джаз фестивал събира меломани в Свети Спас "}
{"url": "https://duma.bg/bezplatno-kino-v-morskata-gradina-v-burgas-n197891", "text": "Безплатно лятно кино под звездите събира жители и гости на Бургас от днес, 16 август, до 21 септември в Морската градина. Те ще могат да гледат 12 филма в шест поредни уикенда на най-големия екран у нас с площ над 100 квадратни метра. Първата прожекция е днес от 20 ч. Специалната инициатива е избрана от феновете на \"Бургаско пиво\" в рамките на кампанията \"Виж звездите\", подкрепена от Община Бургас.  В продължение на повече от месец жителите на града и региона имаха възможност да гласуват на сайта www.burgasko.bg и да изберат обществената кампания, която да се реализира в града: изграждане на мобилна обсерватория в Морската градина, лятно кино в Морската градина или плажен спортен комплекс на Централния плаж. С 44% от гласовете феновете решиха победителят да бъде безплатното лятно кино, което ще се открие днес в Приморския парк, в близост до спирката на ул. \"Константин Величков\".  Кампанията е подкрепена от известния бургазлия - актьора Димитър Рачков, който участва в клиповете на инициативата. Преди всяка прожекция зрителите ще могат да участват в интерактивна игра, в която през своите смарт устройства ще отговарят на въпроси, свързани с предстоящия филм. Наградите в кратките куизове с киновъпроси ще бъдат безплатни пуканки и колекционерски кенове \"Бургаско\". Съзвездие от български и световни актьори - Том Харди, Джъд Лоу, Том Ханкс, Филип Аврамов, Вин Дизел, Иван Бърнев и Майкъл Фасбендър, ще срещне гостите на най-голямото кино на открито у нас с капацитет от 300 седящи места.  Програмата включва филмите \"Денят на Бастилията\" с Идрис Елба (16 август), \"Възвишение\" с Александър Алексиев (17-и), \"Лари Краун\" с Том Ханкс (23-ти), \"Първичен код\" с Джейк Джиленхол (24-ти), \"Легенда\" с Том Харди (30-и), \"Кецове\" с Филип Аврамов (31-ви), \"Като готвачите\" с Жан Рено (6 септември), \"Дом Хемингуей\" с Джъд Лоу (7-и), \"Стъпки в пясъка\" с Иван Бърнев (13-и), \"Хрониките на Ридик\" с Вин Дизел (14-и), \"Стогодишният старец, който скочи през прозореца и изчезна\" с Роберт Густафсон (20-и), \"Макбет\" с Майкъл Фасбендър (21-ви).", "date": "2019.08.16", "title": "Безплатно кино в Морската градина в Бургас "}
{"url": "https://duma.bg/fortisimo-specheli-dva-zlatni-medala-na-evropeyskite-horovi-igri-n197889", "text": "Златен медал Top Level в категорията \"Камерни хорове/Вокални ансамбли\" и златен медал в \"Поп/Джаз/Шоу\" завоюваха младите бургазлии от \"Фортисимо\" на \"Гран при на нациите\" и IV европейски хорови игри. Един от най-престижните годишни хорови форуми се проведе в Гьотеборг, Швеция, от 3 до 10 август, информира БНР.  Талантливите млади певци от Бургас, събрани и ръководени от диригентката Милена Добрева във вокален ансамбъл през 2014 г., вече са добре познати не само на родната публика, но и в чужбина. Участието им в \"Гран при на нациите\" е трето поред, а златните медали тази година им осигуряват нови покани и за следващите издания.  \"В ожесточена \"битка\" с 46 хорови състава от 22 държави успяхме да спечелим за България два златни медала в категориите, в които участвахме. Конкурсната програма ни срещна с много различни по големина, репертоар и техника хорови състави. Особено ярки бяха представителите на Швейцария, Дания, Англия, Русия, САЩ, Китай и, разбира се, домакините от Швеция. Езикът на музиката ни свърза с няколко от тях и сме щастливи, че освен конкуренти можем да ги наречем и наши приятели\", похвалиха се певците в страницата на ансамбъла във фейсбук. ", "date": "2019.08.16", "title": "\"Фортисимо\" спечели два златни медала на Европейските хорови игри"}
{"url": "https://duma.bg/snyag-zasipa-kengurata-n197885", "text": "Сняг засипа австралийския щат Нов Южен Уелс и изненада както хората, така и кенгурата, съобщава Би Би Си. Според медийната корпорация торбестите животни изглеждали доволни от снеговалежа, необичаен за Зеления континент. Местният жител Стивън Гренфел е заснел от колата си препускащи през снега кенгура, както и други, които са позирали на фона на заснежените дървета.  Три югоизточни щата на Австралия са обхванати от силни ветрове, съпроводени с не особено силни снеговалежи и ниски температури. Според метеоролозите това са едни от най-големите студове през последните години. Снегът в Австралия падна още на 9 август. На места той беше съпровождан от силни ветрове със скорост до 110 км/ч. Температурите за август в тази част на Австралия, където сега е зима, са около 10 градуса по Целзий, а през нощта падат до минус 1-2 градуса. Снеговалежите, идващи със студените фронтове от Антарктика, макар и редки, не са непознати на Австралия. Те са най-често планинските вериги, които са разположени в щатовете Виктория и Нов Южен Уелс, както и на остров Тасмания. В другите части на континента през нощта температурите падат под нулата, а през деня обичайно са около 20 градуса по Целзий. От столицата Канбера съобщават, че за пръв път местният футболен отбор е играл на заснежен терен. Затворени са били и пътища извън Сидни, както и са били анулирани полети. Десет хиляди домакинства са останали временно без електричество. ", "date": "2019.08.16", "title": "Сняг засипа кенгурата "}
{"url": "https://duma.bg/v-kambodzha-hapvat-plahove-za-zakuska-n197884", "text": "Печен на скара с дървени въглища плъх, гарниран с ориз и полят с чаша бира, е популярна и евтина улична закуска в Камбоджа, разказва в свой репортаж агенция Франс прес, цитирана от Канал 3. По-малките гризачи стрували опечени около 0,25 долара, а по-големите достигали до над един долар.  Плъховете станали храна през тежките години на управлението на червените кхмери, а сега те служели като евтина закуска или обяд за земеделски работници. Според цитирания от АФП купувач Йит Сарин месото им имало вкус на пилешко, но други клиенти казват, че им напомня свинско.  Продавачът Ма Лис е в бизнеса от десетина година, когато продавал само по няколко килограма на ден, но сега продажбите били добри. Особено нараствало търсенето около камбоджанската Нова година, когато можел да пласира печени до 180 големи плъха на ден. Той хвали стоката си, като обяснява, че плъховете са здравословна храна, защото ядели само корените на лотосите и оризови зърна. ", "date": "2019.08.16", "title": "В Камбоджа хапват плъхове за закуска"}
{"url": "https://duma.bg/erik-robarts-poiska-ruski-pasport-n197883", "text": "Холивудският актьор Ерик Робъртс е поредният известен кандидат за руски паспорт, съобщи БГНЕС, като се позова на информация на РИА \"Новости\". Пред руската агенция Робъртс, който се намира в Сочи за Десетия международен турнир по бойно самбо \"Платформа S-70\", е заявил: \"Ако искам да получа второ гражданство, а то ще бъде руско! Нямам търпение да получа руско гражданство.\" Робъртс беше почетен гост на турнира, а самият той е собственик на черен колан по таекуондо. \"Много харесвам бойните изкуства, бойците и затова дойдох в Русия, за да се насладя на тази прекрасна вечер на боевете\", каза актьорът пред РИА \"Новости\".  Актьорът многократно е посещавал Русия и признава, че харесва страната, която му напомняла за Америка със своята романтика. По-рано руско гражданство получиха американският боец по смесени бойни изкуства Джефри Монсън, американският актьор и продуцент Стивън Сегал, южнокорейският състезател по шорттрек Виктор Ан, сноубордистът от САЩ Вик Уайлд, американският боксьор Рой Джоунс-младши и френският актьор Жерар Депардийо. ", "date": "2019.08.16", "title": "Ерик Робъртс поиска руски паспорт"}
{"url": "https://duma.bg/petrana-somleva-n197881", "text": "Рекламата е нейната стихия. И с това се съобразяват бизнесмени, депутати и кметове на малки и големи села и градове. Затова и в почивния ден телефонът й ще прегрее от важни обаждания. Ако поздравленията са придружени от щедри реклами, какъв по-хубав подарък да си пожелаем всички ние. Пепи, бъди здрава, все така всеотдайна и вярна на любимата ДУМА. Пожелаваме ти много поводи за радост и успех във всяко начинание. Наздраве! От колегите в ДУМА", "date": "2019.08.16", "title": " ПЕТРАНА СОМЛЕВА"}
{"url": "https://duma.bg/ansambal-samodivas-s-izyava-v-amsterdam-n197886", "text": "Спектакълът \"Метаморфози на женския характер\" бе представен на 14 август на главната сцена на престижния Grachtenfestival в Амстердам. В основата му стои музика от композиторки от различни епохи, а изпълнителките са ансамбъл \"SamoDivas\", създаден от младата българска певица Виктория Николова. Заедно с нея в състава са Наталия Рогалски - актриса и режисьорка, Елизабет Луш - тромпет, и Биляна Груданска - пиано, съобщи БНР. Докато беше студентка в Департамент \"Музика\" на Нов български университет, Виктория беше стажант-репортер на предаването \"Алегро виваче\". После тя замина да учи в Холандия и пеенето спечели. Вече с магистратура от Кралската академия в Хага и с многобройни участия, сред които и с хора на Холандското радио, българката се впуска все по-смело в експерименталната съвременна сцена - така добре развита и приемана в тази северноевропейска страна.", "date": "2019.08.16", "title": "Ансамбъл \"SamoDivas\" с изява в Амстердам"}
{"url": "https://duma.bg/grisho-poseti-bolni-detsa-v-shtatite-n197878", "text": "Григор Димитров посети болни деца в Синсинати, САЩ. Най-добрият български тенисист участва с американката Коко Вандевеге в благотворителна кампания. Двамата отделиха доста време на малчуганите, като си говореха с тях и им направиха подаръци. \"Благодаря на децата на Синсинати и Коко за това, че ми показаха какво е наистина да си силен. Вдъхновен съм от оптимизма и силата на тези деца, които са тук, борейки се ежедневно”, написа в инстаграм Гришо. Родният тенисист често се включва в подобни инициативи. В началото на годината при едно от редките си прибирания той посети и дом за деца в Перник . На \"Мастърс\"-а в Синсинати Димитров отпадна на старта от Стан Вавринка, но остана в града, за да се готви за US Open, който започва на 26 септември. В Ню Йорк хасковлията няма да брани точки, защото миналия сезон падна в откриващия си мач именно от Вавринка. Швейцарецът го би и в първия кръг на \"Мастърс\"-а в Монреал миналата седмица.", "date": "2019.08.16", "title": "Гришо посети болни деца в Щатите"}
{"url": "https://duma.bg/rodni-antyui-ne-se-chuvstvam-zvezda-n197880", "text": "- Да си призная, не очаквах да бъда отличен толкова скоро. Но моята задача е да играя все по-добре и да помагам на отбора си да побеждава. Затова благодаря на всичките си съотборници, на треньорите и ръководството на Царско село, на семейството ми и на гласувалите за мен в анкетата. Тази награда е най-вече за моите съотборници. Не се чувствам като звезда, всички се трудим. Ние се борим като отбор, трябва да запазим този дух и да се борим. Тази награда, която дойде след първата ни победа, не може да не ни вдъхва самочувствие. Все пак аз се радвам повече на отборните победи, отколкото на индивидуалните призове. В началото на сезона започнахме лошо, но ето, че сега спечелихме първия си мач. Чувствам все по-голяма увереност в съотборниците си. Чувството е страхотно. Първа победа за Царско село. Наистина е страхотно, когато вкараш два гола. Имах и страхотна асистенция от капитана ни Веселин Минев. Без нея нямаше да се получи. Наистина е страхотно. - Като цел минимум това е да се задържим в елита. Отборът ни е дебютант при най-добрите, още е в процес на изграждане, но действително \"апетитът идва с яденето\". Сигурен съм, че ако се утвърдим в първата лига, ще имаме още знаменателни победи. Успехът ни срещу Ботев в Пловдив само повдига самочувствието ни, особено след като загубихме от тукашните грандове Лудогорец и Левски в началото.   - Не, те са повече резултат на вътрешен усет. Да речем, като юноша също бележех подобни голове. Това е инстинкт, просто го правя и ми се получава. Просто трябва да се доверявам на чувството си и го правя.  Винаги се радвам, когато отбележа гол. Това е от полза за отбора, но и радост за зрителите. Не ми е самоцел да бележа подобни ефектни голове, но все пак футболът е игра на голове. Трябва ни увереност. Според мен в Пловдив през първото полувреме не бяхме фокусирани, защото и времето беше много топло, не предразполагаше за добър мач. През второто полувреме разбрах, че трябва да дам нещо повече на отбора, и се радвам, че го направих. - Ритам топката и с двата крака, но определено по-силният ми крак е левият. Иначе мога да играя на всяка позиция в атаката. Най-важното е не само да бележа голове, но и да подавам на съотборниците си да вкарват, а отборът ни Царско село да побеждава.   - От Царско село ме поканиха да дойда на проби, накараха ме да се почувствам у дома. Почувствах се добре веднага. Това бе и причината да реша да дойда в България. В Холандия се играе повече тактически и технически. Нивото тук може да се сравнява с Холандия. Просто се тренира по различен начин. Щастлив съм, че сега играя в елита на България. Имам договор за две години с Царско село. За първи път съм в нова държава. Има неща, с които трябва да се адаптирам. Харесва ми България. Тя е първата страна извън Холандия, в която играя. Надявам се да е важен етап в кариерата ми. Останах впечатлен от условията в Царско село, от треньора и собственика също. Те бяха много открити към мен, а аз много ценя и уважавам подобно отношение. Не са ме притискали. Просто бях убеден, че е добре да остана тук. Особено треньорът ни Никола Спасов. С него може да разговаряме на всякакви теми от футбола и извън него. Много добър специалист и човек. Знам, че в България играят няколко футболисти от Холандия, но не мога да кажа, че добре ги познавам. Надявам се да се опознаем от престоя ни тук. - Още съм в началото на кариерата си, но смятам, че Лудогорец е на нивото на отборите в първата половина на холандската Ередивизие. Левски и Берое също могат да играят с успех там, но класата им съответства на тимовете от втората част на елита. С ЦСКА още не съм се срещал, не успях да гледам и мача им с Лудогорец, но съм чувал, че са клуб с много успехи в миналото и със силен състав и според мен също биха играли с успех в елита на Холандия. Но в Холандия и отборите от челото във Втора дивизия (Еерстедивизие) също са доста добри и силите им са изравнени с тези на съставите от долната част в Ередивизие. - Пак ще повторя, не се чувствам звезда. Дошъл съм да се развивам като футболист. Имам двегодишен договор с Царско село, но съм отворен и за нови предизвикателства. Уверен съм, че с добри игри първо ще помогна на отбора си, а после може да дойдат покани и от по-големи отбори.  - С футбола започнах още на 6-годишна възраст. Когато тръгнах на училище, баща ми ме предупреди, че ако не се представям добре, ще се принуди да ми забрани да играя футбол. Радвам се, че с изявите си го отказах от тези намерения. Когато играех в Утрехт, получих покана за проби в Англия, бях готов да отида, но от клуба не ми разрешиха. Офертата не ги задоволяваше. Пък вече бях вкарал и гол на гранда Фейенорд. Тогава получих и контузия, но бях млад и ме пускаха да играя, без да съм 100% възстановен, и това доведе до усложнения на травмата ми. Когато преминах във Волендам, успях да се възстановя. Всеки ден взимах ледена баня, което много ми помогна. - Надявам се някога да играя за родината си Холандия. Но не бих отказал и предложение да играя за България например (усмихва се). Много бързо страната ви ми хареса, още от първите дни, природата е особено впечатляваща, хората са дружелюбни и открити. Същото важи и за съотборниците ми. С тях намираме време и да се веселим. Може да прозвучи странно, но за Студентски град и купоните на футболистите там само съм чувал. Още не съм ходил в заведенията там, макар че живея наблизо.  ", "date": "2019.08.16", "title": "Родни Антюи:    Не се чувствам звезда"}
{"url": "https://duma.bg/italianets-stana-kosmicheski-didzhey-n197882", "text": "Както бе анонсирано многократно, намиращият се на борда на Международната космическа станция (МКС) Пармитано направи около двайсет минутна музикална програма за пътниците на круизен кораб, който се намира около остров Ибиса. Прякото излъчване е било гледано около от около 3000 души, събрали се за танци на борда на лайнера, съобщава ТВ \"Европа\". 42-годишният италиански астронавт се е подготвял за участието си с професионален германски диджей, преди да отпътува на 6 юли от \"Байконур\" с руския космически кораб \"Союз\" за шестмесечна мисия на борда на МКС. ", "date": "2019.08.16", "title": "Италианец стана космически диджей"}
{"url": "https://duma.bg/gledayte-n197875", "text": "по Нова спорт 18.00 Славия - Ботев Вр по Диема спорт  20.30 Етър - Царско село по Диема спорт 2 21.45 Хъдърсфийлд - Фулъм по Ринг 21.45 Лион - Анже по Евроспорт 2 21.20 Байерн М - Херта по Евроспорт 1 по Макс спорт 4 22.00 Атлетик Б - Барселона 16.00 Бинк Банк тур (V етап) 18.00 Арктична обиколка на Норвегия (II етап) 22.30 Обиколка на Юта (IV етап) по Макс спорт 1 20.00 \"Мастърс\" в Синсинати Футбол по Диема спорт  18.00 Берое - Ботев Пд 20.30 Витоша Б - Левски по Диема спорт 2 14.30 Арсенал - Бърнли 17.00 Саутхемптън - Ливърпул 19.30 Ман Сити - Тотнъм по Евроспорт 2 16.20 Борусия Д - Аугсбург по Макс спорт 4 18.00 Селта - Реал М по Нова спорт Тенис на маса 10.00 Открито първенство на България  Колоездене 16.00 Бинк Банк тур (VI етап) 18.00 Арктична обиколка на Норвегия (III етап) по Макс спорт 1 Тенис 20.00 \"Мастърс\" в Синсинати В неделя Футбол по Диема спорт  14.00 Рединг - Кардиф 18.00 ЦСКА-Сф - Арда 20.30 Черно море - Лудогорец по Диема спорт 2 16.00 Шефилд Ю - Кристъл Палас 18.30 Челси - Лестър по Ринг 22.00 Рен - ПСЖ по Макс спорт 4 23.00 Атлетико М - Хетафе по БНТ 3 Мотокрос 15.10 и 18.10 Гран при на Италия по Нова спорт Тенис на маса 10.00 и 17.30 Открито първенство на България  Колоездене 16.00 Бинк Банк тур (VII етап) 18.00 Арктична обиколка на Норвегия (IV етап) 22.30 Обиколка на Юта (VI етап) по Макс спорт 1 Тенис 23.00 \"Мастърс\" в Синсинати по Макс спорт 2 Лека атлетика 16.00 Диамантена лига в Бирмингам", "date": "2019.08.16", "title": "Гледайте"}
{"url": "https://duma.bg/bozhinov-se-gotvi-da-igrae-v-turtsiya-n197876", "text": "Валери Божинов си реди трансфер в Турция. Нападателят ще заиграе в отбор, който ще се бори да влезе в елита на южната ни съседка. Заплащането ще е доста по-добро от това, което бившият национал получаваше в родните Левски и Ботев Вр. Ако не успее да се уреди в Турция, Божинов ще подпише отново с врачани, където треньор е пастрокът му Сашо Ангелов. Той дори се надяваше да го използва в мача със Славия в \"Овча купел\" днес, но това няма как да стане. Божинов е ритал за 15 клуба в 8 държави, а самият той се закани, че иска да стигне поне до 16. В същото време врачански медии твърдят, че Божинов се е събрал с дългогодишната си приятелка Биляна Дол, която го напусна преди повече от месец заради проблемния му нагон. Сръбкинята е забелязана да обядва в ресторант във Враца с футболиста, след което двамата се оттеглили в апартамента му.", "date": "2019.08.16", "title": "Божинов се готви да играе в Турция"}
{"url": "https://duma.bg/kobrata-shte-se-bie-prez-noemvri-n197877", "text": "Кубрат Пулев ще излезе отново на ринга през ноември. Агенцията \"Епик Спортс\", която се грижи за правата на българина, му търси съперник. Мачът ще се играе в САЩ, където предимно работят промоутърите, част от екипа е българският импресарио Ивайло Гоцев. Шефът на \"Епик Спортс\" Джон Уирт разкри, че на този етап причината за неяснотата е и реваншът между Анди Руис и Антъни Джошуа, който трябва да се състои на 7 декември в Саудитска Арабия. Засега мексиканецът се дърпа заради мястото на провеждане на боя. Но и претенциите на Кобрата слагат спирачка на битката. Причината е, че той е задължителен претендент за световната титла в IBF, а победителят от мача между Руис и AJ ще трябва да се изправи срещу него за този колан. Това трябва да се случи до 31 май 2020 г. \"Трябва да ни дадат разяснения и гаранции дали победителят е задължен за среща с Пулев, да подпише договор, че няма да търси други битки междувременно, да не търси специални изключения за защита на други титли, както и да не се позовава на обединителни двубои за всички колани. Трябва да сме сигурни, че следващият мач гарантирано ще е на Пулев срещу победителя от тази битка. Към този момент изглежда, че мач между Руис и Джошуа няма да има, а ако това наистина се случи, трябва да знаем в каква посока ще поемем. Ако не се срещнат, трябва да се проведе мач за световната титла още до края на тази година с участието на българина. Искаме писмени гаранции за всичко това\", заяви Уирт пред BoxingScene.com ", "date": "2019.08.16", "title": "Кобрата ще се бие през ноември"}
{"url": "https://duma.bg/livarpul-vze-i-superkupata-n197879", "text": "Ливърпул спечели Суперкупата на Европа. \"Червените\" победиха Челси след дузпи в Истанбул. Първият чисто английски сблъсък за трофея завърши 1:1 в редовното време и 2:2 след продълженията. При наказателните удари единствено Тами Ейбрахам изпусна последната дузпи и еврошампионите спечелиха отличието за четвърти път. Успехът дойде в Истанбул, където през 2005 г. мърсисайдци вдигнаха купата в турнира на богатите след незабравимия обрат срещу Милан от 0:3 на почивката. Мениджърът на клуба победител от Лига Европа - Франк Лампард, за трети път не можа да вдигне купата. Той имаше два неуспешни опита като футболист със \"сините\".  Мачът влезе в историята и като първият мъжки двубой в Европа от най-висок ранг, ръководен от жена. Съдия беше Стефани Фрапар (Фр) с помощнички Мануела Николози (Фр) и Мишел О'Нийл (Ирл). На \"Водафон Арена\" в квартал Бешикташ в Истанбул Оливие Жиру (36) откри за Челси, а Садио Мане (48) изравни. В продълженията футболистите на Юрген Клоп стигнаха до пълния обрат отново чрез Мане (95), но от дузпа Жоржиньо (101) възстанови равенството. Нарушението беше отсъдено за непозволена игра на резервния вратар на \"червените\" Адриан дел Кастийо срещу Ейбрахам. После при наказателните удари испанският страж хвана шута на Ейбрахам. Така Ливърпул заслужи 13-ия си европейски трофей. Повече имат само Реал М, Барселона и Милан. \"Важното беше да победим и го направихме. Никой на стадиона не искаше да се стига до продължения, това беше убийствено. Адриан е като Роки. Каква история само. Не мисля, че той има много трофеи в кариерата си, затова за него този мач беше изключително вълнуващ\", каза Клоп. Испанецът беше взет миналата седмица за резерва на контузения бразилец Алисон Бекер, който ще отсъства още 2 месеца. \"Бяхме по-добрият отбор. Липсваше ни късмет и повече точност при завършването на атаките. Ще работим над това, но като цяло съм щастлив и горд от представянето ни. Не обичам да губя, но сега наистина не ни провървя\", призна Лампард. В първия си мач начело на Челси в неделя той падна от Манчестър Юнайтед с 0:4, а този път утешението му са 2 гола срещу еврошампиона.", "date": "2019.08.16", "title": "Ливърпул взе и Суперкупата"}
{"url": "https://duma.bg/13-novi-pesni-v-studiyniya-proekt-western-stars-na-brus-springstiyn-n197935", "text": "\"Western Stars\", 19-ият студиен албум на Брус Спрингстийн, излезе на през юни (\"Вирджиния рекърдс/Sony Music\") на компактдиск (CD) и двоен винил (2-LP). Албумът съдържа 13 нови песни и е първият студиен проект на The Boss от пет години насам. С песните от \"Western Stars\" Брус Спрингстийн ни отвежда по нов музикален път. Албумът черпи вдъхновение от поп класиките, създадени в студиата на Южна Калифорния от края на 60-те и началото на 70-те години на миналия век. Записан е в собственото студио на Спрингстийн в Ню Джърси с допълнителна продукция в Калифорния и Ню Йорк. Брус Спрингстийн заедно с Рон Аниело са продуценти на новия албум. Аниело записва всички партии за бас китари и клавишни в проекта. Част от вокалите в албума са записани от Пати Скиалфа, която прави и вокалните аранжименти на четири от песните в \"Western Stars\". В записите на албума участват над 20 студийни музиканти и са използвани редица инструменти, сред които щрайх, валдхорни, типичната стоманена педал-китара.   В подкрепа на новия албум, Брус Спрингстийн представи видеоклипа към едноименния сингъл от проекта, режисиран от носителя на \"Грами\" и \"ЕМИ\" Том Зимни. Видеото включва кадри на артиста от различни сцени, вдъхновени от текста на песента, които се сменят с концертни моменти. Видеото, издържано във винтидж стилистика, е заснето в националния емиркански парк \"Joshua Tree\" в Калифорния.  \"Western Stars\" е вторият видеопроект, създаден от Том Зимни, към песни от новия албум на Спрингстийн. Той е автор и на видеото към сингъла \"Tucson Train\", което сп. \"Ескуайър\" определи като \"сърцераздирателно\". Спрингстийн представи още две визуализации от албума \"Western Stars\" към песните \"Hello Sunshine\" и \"There Goes My Miracle\".", "date": "2019.08.16", "title": "13 нови песни в студийния проект \"Western Stars\" на Брус Спрингстийн"}
{"url": "https://duma.bg/kravno-izsledvane-mozhe-da-predskazhe-bolestta-na-altshaymer-n197941", "text": "До 20 години преди преди хората да развият характерните за болестта на Алцхаймер загуба на памет и объркване, в мозъка им започват да се натрупват увреждащи частици протеин. Изследователи от Училището по медицина на Вашингтонския университет в Сейнт Луис твърдят, че могат да измерват нивата на бета протеина амилоид в кръвта, а като използват резултатите, да предскажат дали има натрупвания на белтъка. Както е известно, амилоид бета се смята за отличителен белег на този вид деменция.  \"В момента проверяваме хората за клинични изпитвания със скенер на мозъка, което отнема много време и е скъпо, а за записването на участниците са нужни години\", коментира професорът по неврология Рандал Дж. Бейтман. По думите му обаче има потенциална възможност с кръвен тест да бъдат изследвани хиляди хора месечно за натрупването на амилоид бета. \"Това означава, че можем по-ефективно да запишем участници в клинични изпитвания, което ще ни помогне по-бързо да намерим лечение, а това ще повлияе и на цената на болестта, и на човешкото страдание, свързано с нея\", обяснява проф. Бейтман. Когато нивата на амилоидите в кръвта се комбинират с два основни рискови фактора на алцхаймер - възраст и наличие на генетичния вариант APOE4, хората с ранни мозъчни промени могат да бъдат идентифицирани с 94% точност, установява проучването. Според изследователите откритията, публикувани в списание Neurology от 1 август, представляват още една стъпка към кръвен тест за идентифициране на хора, които са на път да развият болестта на Алцхаймер, преди да се появят симптоми. Тестът може да е дори по-чувствителен от златния стандарт - ПET сканиране на мозъка, при откриване на началото на отлагане на амилоиди в мозъка. Клиничните изпитвания на кандидати за превантивни лекарства бяха възпрепятствани от намирането на подходящи участници с мозъчни промени на алцхаймер, но без познавателни проблеми. Кръвният тест може да осигури начин за ефикасен скрининг за хора с ранни признаци на заболяването, така че те да могат да участват в клинични изпитвания на нови лекарства за предотвратяване на този вид деменция. Ако изследователите от Училището по медицина на Вашингтонския университет в Сейнт Луис успеят, такъв тест може да бъде на разположение в лекарските кабинети и да стане част от рутинния скрининг за възрастни. Както съобщава Time, \"едно от предизвикателствата при разработването на лечение на алцхаймер се крие в това, че до появата на симптомите мозъчните неврони вече са увредени, а след като невронните връзки са компрометирани, няма вероятност да се реформират или да се възстановят отново. Лечението с медикаменти, което започва след като хората съобщават за спад в мисловната си дейност, вече е закъсняло. А немалко обещаващи в ранна фаза клинични проучвания не оправдаха очакванията на медицината и на обществото.  В настоящото проучване участват 158 души над 50 г. Всички, освен 10 от тях, са били когнитивно нормални и всеки е предоставил поне една кръвна проба и е подложен на едно изследване на мозъка на ПЕТ скенер. След съпоставка учените установили, че резултатите от ПЕТ скенера и от кръвния тест при всеки от участниците съвпадат на 88%. Макар това да е обещаващо, според учените не е достатъчно точно за клиничен диагностичен тест.  За да подобрят точността на теста, изследователите включиха няколко основни рискови фактора за болестта на Алцхаймер. Възрастта е най-големият известен рисков фактор - след 65 г. вероятността за развитие на страданието се удвоява на всеки 5 години. Генетичният вариант APOE4 повишава риска от развитие на алцхаймер 3 до 5 пъти. Полът също играе роля: двама от трима пациенти с алцхаймер са жени. Когато изследователите включили тези рискови фактори в анализа, открили, че възрастта и състоянието на APOE4 повишават точността на кръвния тест до 94%, но полът не повлиял значително анализа. На хората с несъответстващи резултати от кръвния тест и ПЕТ скенера са правени допълнителни изследвания. Сред невролозите има консенсус, че лечението на алцхаймер трябва да започне възможно най-рано, в идеалния случай преди да се появят някакви когнитивни симптоми. По времето, когато хората вече забравят, мозъкът им е толкова тежко повреден, че няма вероятност терапията да ги излекува напълно. Областите на мозъка, които държат човека буден през деня, са повредени в ранните стадии на болестта на Алцхаймер, поради което засегнатите от тази деменция може да спят прекалено дълго, преди да започнат да се борят със забравянето. Това казва д-р Леа Гринберг - старши автор на изследване и доцент по неврология и патология в Центъра за памет и стареене в Калифорнийския университет в Сан Франциско. Изследователите стигнали до заключението, че болестта на Алцхаймер атакува мозъчните региони, отговорни за будността през деня, и че тези региони са сред първите, повредени от болестта.", "date": "2019.08.16", "title": "Кръвно изследване може да предскаже болестта на Алцхаймер"}
{"url": "https://duma.bg/elin-kolev-sviri-virtuozni-kontserti-ot-vivaldi-s-orkestara-na-klasik-fm-radio-n197936", "text": "Пет години след последното си гостуване в България младият цигулар от български произход Елин Колев се завръща у нас за голям концертен проект по покана на \"Кантус фирмус\". Порасналото дете чудо ще свири тази есен за родната публика музика от Антонио Вивалди с оркестъра на Класик ФМ радио. Програма от познати и непознати шедьоври на венецианския майстор ще зарадва почитателите на бароковото изкуство в изпълнение на талантливия млад музикант, който вече е завършен концертиращ цигулар с голям сценичен опит. В програмата му за българската изява са цикълът \"Годишните времена\" (4 кончерти гроси) и два много виртуозни, но рядко изпълнявани концерта. Те са \"Великият могул\" (Grosso mogul, RV 208), известен със своите блестящи и технични каденци, както и Концерт в ре мажор (RV 212), създаден за празника на Св. Антоний от Падуа (Concerto fatto per la solennita della santa Lingua di S. Antonio in Padua), един от най-трудните в техническо отношение концерти в цялото творчество на Вивалди. В съответствие с бароковата традиция творбите ще бъдат изпълнени без диригент, като неговата водеща функция се поема от солиста. Елин Колев ще свири у нас на старинна цигулка от 1749 г., изработена от лютиера Лоренцо Каркаси, предоставена му от фондация \"Алберт Екщайн\". Концертът ще се състои на 15 октомври от 19.30 ч. в зала \"България\". Събитието е част от поредицата \"Концертмайсторите\" и се финансира от програма \"Култура\" на Столичната община, научи ДУМА от Ирена Данкова. Елин Колев е един от младите любимци на българската публика. Роден и израснал в Германия, където работят неговите родители, той започва да се занимава с цигулка на 5-годишна възраст, дебютира с оркестър на 8 години, а на 12 вече свири в прочутата Карнеги хол в Ню Йорк. Участвал е в две филмови продукции в Германия - игралния \"Wunderkinder\" и документалния филм \"Оркестър от изгнаници\" за създаването на Израелската филхармония, в който Елин Колев играе ролята на детето чудо Бронислав Хуберман - филм, който наскоро беше представен за първи път в България. Елин е носител на приза \"Млад талант на Европа\" за 2010 г. от Европейската фондация за култура в Германия. На 14 години той подписва ексклузивен договор със \"Sony Classical\" и записва компактдиска \"Elin Kolev\".  Неговата първа и изключително успешна изява в София е през 2013 г. в Европейския музикален фестивал. За този концерт той получава наградата \"Дебют\" на церемонията \"Музикант на годината 2013\" на БНР. През 2014 г. изнася концерти с оркестъра на Класик ФМ радио на фестивалите \"Варненско лято\" и \"Европейски дни на културата\" във Франкфурт. Година по-късно Елин Колев е поканен в академия \"Сейджи Озава\" в Швейцария и дебютира във Виктория хол в Женева. През есента на 2017 г. цигуларят е включен в програмата за подпомагане на млади музиканти \"SWR2 New Talent\" на немската обществена медия SWR2 (Югозападно радиоразпръскване). Участието му в нея продължава три години и включва излъчвания по радиото, участия в концерти и фестивали, както и записи. ", "date": "2019.08.16", "title": "Елин Колев свири виртуозни концерти от Вивалди с оркестъра на Класик ФМ радио "}
{"url": "https://duma.bg/zashto-da-yadem-mango-n197940", "text": "Въпреки че е един от най-популярните плодове в света, мангото все още се смята за екзотика както в САЩ, така и у нас. Въпреки това ползите от този плод не са малко, казва Катрин Брукинг, която е регистриран диетолог с магистърска степен по хранене от Колумбийския университет.  Тъй като мангото е естествено сладко, консумацията му може да помогне човек да уталожи желанието си за бонбони или други захарни храни. Мангото съдържа 83% вода, което бързо засища. Този плод съдържа над 20 витамина и минерала. Само една купичка ви осигурява 100% от дневните нужди от витамин С. Мангото е богато на фибри, съдържа няколко противовъзпалителни съединения, включително и бета каротин. Освен витамин С, мангото съдържа витамин А, Е и К, както и ценни за здравето микроелементи - магнезий, фосфор, цинк.  Брукинг предупреждава, че въпреки ползите от този плод, някои хора може да са алергични към него. ", "date": "2019.08.16", "title": "Защо да ядем манго?"}
{"url": "https://duma.bg/hristo-yotov-i-grigor-mitsev-v-obshta-izlozhba-n197934", "text": "Арт галерия \"Папийон\" представя необикновен спектакъл, насочен към две основни човешки сетива, с изложбата \"Имагинерни изрази\" до 4 септември в салона на ул. \"Драгоман\" 12 във Варна. Героите са двама автори, обичащи сюрреалния подход, с изключително богато въображение, драматургичен талант и фина естетика - Христо Йотов, обичан от много колекционери и почитатели от няколко континента, и Григор Мицев - признат скулптор във и извън страната. Впечатляващите сюжети на двамата са с обща посока на изразност, но в различни жанрове. Те се отличават с елегантно чувство за хумор и завладяващи философски разкази с разпознаваема стилистика, всеки майстор в своята форма на творчество, и двамата - очаквани от колекционери и ценителите на съвременното изкуство. Безкрайното въображение, творческа смелост и дързост, както и закодираният подтекст, прикрит в привидно разпознаваеми фигури и форми, е това, което обединява художниците. И ако картините на Йотов ни потапят, дори магнетично привличат в имагинерното поле на прозорливата мисъл на художника, то скулптурите на Мицев завладяват с перфектния баланс на модерно и класическо, на реалистична форма в неочаквана композиция. И при двамата автори героите са носители на имагинерни изрази, някои прикрити зад маски, други изразяващи чисти откровени силни емоции. Григор Мицев e скулптор с отношение и усет към съвременния израз и тенденции в скулптурата, но със силно отличителен почерк, чувство за хумор и философски подтекст. За изложбата подготвя 6 скулптури, с нови сюжети и търсения за автора, но категорично грабващи вниманието и мисълта на зрителя. Целият цикъл е изпълнен в бронз, тониран в съвременни патини и успешно комбиниран, следвайки тенденцията в последните години с устойчива на времето смола. Фигурите са в по-голям мащаб и разкриват вълненията на Човека в решаването на проблеми в широк спектър, сред които \"Преодоляване на гравитацията в домашни условия\" до философски размисли по време на \"Разходка с Mr. Rene Magritte\" и задълбочени парадоксално-мисловни експерименти като \"Котките на Шрьодингер\". Експозицията включва най-новите творби и на Христо Йотов - колекция от 13 майсторски живописни платна. ", "date": "2019.08.16", "title": "Христо Йотов и Григор Мицев в обща изложба "}
{"url": "https://duma.bg/lyatna-kampaniya-sreshtu-spin-v-sliven-n197939", "text": "Лятна кампания за безплатно и анонимно изследване на граждани за ХИВ организира РЗИ в Сливен.  На 16 август от 10 ч. на открит плувен басейн \"Аглика\" на Сливенски минерални бани, на 20 август от 11 до 13 ч. в мобилен кабинет, разположен в Сливен на бул. \"Цар Освободител\" до банка ДСК и на 22 август от 10 ч. на открит плувен басейн в Градската градина. За периода 9-13 септември от 9 до 12 ч. и от 13 до 15 ч. \"Дни на отворените врати\" в РЗИ в Сливен - лаборатория за вирусологични изследвания.", "date": "2019.08.16", "title": "Лятна кампания срещу СПИН в Сливен"}
{"url": "https://duma.bg/muzikalen-duel-mezhdu-dva-svyata-n197937", "text": "Трансцендентно пътуване, в което звуци и картини надскачат познатата реалност, очаква публиката на зрелищния концерт-спектакъл \"Между два свята\", който ще бъде представен на 26 ноември в зала 1 на НДК, научи ДУМА от Александра Иванчева. Метафоричният сблъсък на гениите на Паганини и Шопен ще бъде разигран от световнопризнатия български цигулар Марио Хосен и вируозния швейцарски пианист Адриан Йотикер. \"С Адриан ще влезем в музикален дуел - ще кръстосваме шпаги и ще дискутираме, разказваме, надсвирваме! Вярвам, че дуелът на двама титани на романтичната музика, съчетан с присъствието ни на сцената и енергийната симбиоза с публиката, ще доведе до музикален и времеви Катарзис и Просветление\", разказва маестро Хосен.     Познанството на двамата музиканти датира от 2004 г., когато се срещат на рецитал в Цюрих. Голямата изненада за Марио Хосен, най-добрия съвременен интерпретатор на Паганини в света, идва по време на репетиция, когато научава причината за перфектното акомпаниране от страна на Йотикер. \"Попитах го дали е свирил тези виртуозни пиеси с много цигулари, което би било необичайно, предвид спецификата на техниката в творбите на Паганини. Изумен от отговора му, че никога не е свирил Паганини като пианист, разбрах, че преди да спечели първа награда на един от най-престижните конкурси за пианисти по света - \"ARD\" Мюнхен, Адриан е учил паралелно с пианото и цигулка в Цюрихската музикална академия. Малко са артистите с такъв поглед върху музиката и от такъв ранг по света\", спомня си Марио Хосен, който споделя сцена с Йотикер на концерти в Австрия, Испания, Швейцария и Германия. Наскоро двамата се срещнаха и в България, по време на Международния музикален фестивал \"Варненско лято\". Там Адриан Йотикер пренесе публиката на вълнуваща разходка до Виена с произведенията на Шуберт и характерните за композитора виенски валсове.  Вдъхновението от този рецитал приближи още повече двамата виртуози до визията им за големия концерт през есента - \"Между два свята\". С помощта на светлинни ефекти, мултимедия и сюжет, създаден изцяло в музикалната динамика на шоуто, Марио и Адриан ще реализират една от най-въздействащите си съвместни изяви. Българската публика ще получи на 25 ноември рядката възможност да пътува \"Между два свята\" с произведения, които създават аналогична среща във времето между виртуозни музиканти. Експресивно срещу дълбоко интимно, мрак срещу светлина, Хаос срещу Космос ще бъдат противопоставени благодарение на неразривната връзка на музикантите с духа на Паганини и Шопен.", "date": "2019.08.16", "title": "Музикален дуел \"Между два свята\""}
{"url": "https://duma.bg/kak-sotsialnite-medii-promeniha-igrachkite-n197938", "text": "Чували ли сте за куклата L.O.L. Surprise? Създадена е от известна компания, опитала да направи \"достоен отговор на Барби\", наречен Bratz, и само през изминалата година е продала играчки от споменатата серия за над $4 милиарда! Според специалисти тези завидни приходи се дължат на \"умната\" опаковка. Пластмасовите любимки с ококорени очи се продават в... топка, като във всяка се крие човече с различни дрехи, визия, цвят на кожата, прическа и т.н. Самата кукличка не може да се извади веднага. Необходимо е да се свалят няколко слоя опаковка, във всеки от които се крие \"изненада\" - аксесоар и стикер с подсказка какво може да се очаква накрая... Какво толкова?! - ще кажат някои. Но огромната популярност на тези и много други играчки се дължи именно на стотиците хиляди видеа, които показват как децата (и родителите им) превръщат в истинско шоу с елементи на драма, комедия и съспенс (почти по Хичкок) отварянето на кутии, сглобяването на миникъщи и търсенето по дъното на пакета на поредната модерна дреболия, зарибяваща детското въображение. Колкото и да не е за вярване, подобни клипове събират милиони гледания! И са идеален пример и потвърждение на наблюденията не само на обикновени бащи и майки, но и на безброй експерти, че социалните медии и най-вече YouTube напоследък диктуват кои предмети са върхът на детското забавление. Играчките дори се сдобиват със собствени фейсбук страници, фен общности, профили в инстаграм, видеоканали и сайтове, чрез които влияят на малките потребители по цял свят. Например Плачещите кукли (Cry Babies) са превзели всички изброени медии с най-разнообразни истории, представени на няколко езика, със съвети за подреждане на пъзели, показване как се оцветяват картинки или се избира украса за рожден ден. Представянето на тези играчки върви едновременно офлайн - в Музея за модерно изкуство в Лондон, и онлайн - от инфлуенсър (човек със силно влияние в социалните мрежи) с милиони последователи. Само за по-малко от месец първите епизоди за куклите, плачещи с истински сълзи, имат 1,5 милиона гледания в YouTube! На подобни канали разчитат и играчките за момченца. Едно от най-новите попълнения в колекцията Ben 10 показва на феновете как караваната на култовия герой става на три нива, залага се също и на завъртащата се на 360 градуса маса, както и на камера за превъплъщение в извънземни, устройство за изстрелване на снаряди и асансьор за другоземци. Използвайки новите технологии, производителите на продукти за деца по цял свят добавят вече и т.нар. вторично съдържание с цел да се подсили изживяването. За по-голяма интерактивност, както твърдят маркетолози, кукли, роботи, колички и вертолети имат QR код или за тях са създадени специални мобилни приложения. Тези модерни бонуси не са само забавление, а дават шанс и за спечелване на реални дрехи, изработени от истински модни дизайнери. А за да станат обикновените пъзели триизмерни, вече е нужна апликация, а не 3D очила. Малчуганите лесно се поддават на примамката, че някои приложения на популярни компютърни игри са безплатни, актуализират се всяка седмица, като се добавят нови функции и често се присъждат награди. Доброто старо дистанционно, с което се задействат някои модерни детски високоскоростни автомобили и фигури на супермен, остава на заден план, защото виртуалното свързване осигурява поне 20-ина опции, невъзможни без намесата на интернет пристрастяването. Образователните игри също залагат на интерактивност. В абсолютен хит се превърна карта на света, която на няколко езика дава информация за географския регион, официалния език, флага и други любопитни факти за близо 80 страни. Не бива да се пренебрегва и фактът, че киното и телевизията продължават да диктуват модата в играчките, но го правят в доста любопитна симбиоза с напредъка на новите технологии. Наблюдава се нещо доста интересно: някои герои дори \"не дочакват\" премиерата на филма на екрана, а се появяват почти едновременно в няколко държави веднага след пускането на впечатляващ клип в YouTube. Когато искат нещо за забавление, самите малчугани като че ли вече не се стремят да знаят какво точно ще получат. Затова и производителите залагат предимно на изненадата. Пък и желанието за повече подобни джаджи не секва, а, напротив, става все по-силно. Около една пета от стоте най-гледани канала в YouTube са за играчки, отбелязва в своя актуална публикация вестник \"Гардиън\". Тези видеа набират все по-голяма популярност и се гледат от милиарди малчугани по цял свят. И потвърждават схващането, че в индустрията, посветена на играчките, дигиталното и виртуалното превземат умовете и на децата, и на възрастните.", "date": "2019.08.16", "title": " Как социалните медии промениха играчките"}
{"url": "https://duma.bg/lili-drumeva-zhivotat-e-muzikalno-pateshestvie-n197945", "text": "Снимки Здравко Господинов и личен архив - Най-вече съм певица, тъй като така започнах преди над 20 години. Тогава се запалих по кънтри музиката и реших да изучавам стила. Бях запленена от певицата Емилу Харис, която гледах на живо във Виена заедно с нейната страхотна акустична група The Nash Ramblers. Може би именно тя ми повлия най-много във вокално отношение. На китара се научих да свиря постепенно, като вземах уроци и се учех от моя тогавашен приятел - китарист. Постепенно започнах и да пиша песни в същия стил, а по неволя станах и организатор, пиар, продуцент, издател и много други неща, свързани с музикалната дейност. - За първи път чух тази музика в колата на баща ми през 70-те години. Пътувахме по подбалканския път към морето, а той слушаше само една и съща касетка с най-големите хитове на Доли Партън, Кени Роджърс, Уили Нелсън и Джони Кеш. Баща ми въртеше волана в такта на музиката и си подсвиркваше с уста. Тогава още не се бях запалила по този стил, но добих представа за него. В началото на 90-те години като студентка във Виена имах шанса да посетя няколко много хубави концерта на кънтри артисти и съдбата ме срещна с гадже кънтри музикант. - Никой. Учех се в движение. В началото бях много плаха. Пеех на дистанция от микрофона. Притеснявах се от това как звуча. Песните не бяха в подходящи тоналности за гласа ми. Беше ми трудно да свиря и да пея едновременно. С годините се научих и вече се чувствам комфортно на сцената, особено когато съм в компания на добри музиканти и приятели. - Освен че майка ми и баща ми са юристи, сестра ми също завърши право. Аз изпълних в някаква степен тяхното желание, като се насочих към икономическо образование и дори работих една година в данъчно-правния отдел на финансова компания. Разбрах, че това не е за мен. Бях и в сферата на туризма. Ръководих и европейски проекти. Въпреки това покрай всичко, което правех, надделяваше музиката. Винаги ме е привличала и така постепенно тя стана смисъл на живота ми.  - Думата Drumul е румънска и означава \"Пътят\". Идеята е, че животът е едно музикално пътешествие, което ме води из различни страни. Напоследък често посещавам Румъния, изнасям концерти, имам импресарио и работя с румънски музиканти. Наскоро дори снимах клип там. Също така през последните две години участвах на фестивали за автори изпълнители в Хърватия, Словения, Сърбия и Македония. В Drumul са включени песни именно от тези държави. С всеки следващ албум се опитвам да представя нещо ново. След 20 години, посветени на кънтри, блуграс, суинг, блус и фолк музиката, реших да пусна колекция с песни на различни езици. Те са ми хоби от дете. От малка говоря френски. Мой учител беше моята баба, известен преподавател. Също така сме живели две години в Париж. Немски научих покрай престоя на семейството ми в Германия, а след това бях студентка в Австрия. Завършила съм руска гимназия в Словакия през 80-те години. Работя и със словашки музиканти, дори бях на турне в Америка със словашка група и езикът им не ми е чужд. Разбирам доста и сръбски, словенски, полски и т.н., а през последната година уча румънски. Наскоро научих и песен на албански. Пея и на италиански и испански. За мен езиците са нещо много интересно и уникално. Голямо предизвикателство е да научиш песен на език, който ти е чужд, и да откриеш красотата му. Записите на Drumul отнеха около два месеца. Направени са от Стамен Янев в неговото студио. Акустичните китари са на Краси Първанов (Точка.БГ), участват и гост-музиканти от Чехия (Пепа Малина - цигулка) и Словакия (Михал Барок - мандолина). Аранжиментите са мои заедно със Стамен Янев. Звукът в албума е акустичен и минималистичен. Набляга се на вокала и текстовете. - В рамките на две години бях в Румъния пет пъти. Много съм впечатлена от тази страна. Те са доста по-напред от нас в много отношения. Градовете са по-чисти, по-добре регулирани. По-развити са икономиката, бизнесът, селското стопанство и културата. За последния сектор се отпускат доста пари и най-вече за румънската музика. Тя е средство за разпространението и развитието на румънския език. За разлика от нас румънците имат държавна политика в тази посока. Един от най-естествените начини за възприемането на хубавата поезия е, когато тя е изпята, чрез музиката. Именно затова движението на поетите с китара там е много силно. Едно изкуство, което се уважава и цени. Също така се подпомагат и всички артисти, които пеят на румънски език. Имат богата палитра от музикални жанрове, както и културна сцена: театри, музеи, изложби, концертни събития, но винаги фокусът е популяризирането на Румъния. Като цяло те са по-задружни и по-организирани от нас, по-лесно работят в екип. Това са впечатленията ми, придобити от фестивалите, където свирих, и общата инфраструктура на градовете, които посетих. - Вече над 20 години с вашата група разпространявате кънтри културата в България и отвъд границите на страната. Мислите ли, че допринесохте за изграждането на афинитет у нашенеца към този стил музика? Смятате ли, че кънтрито е разбираемо на Балканите? - Стараем се да популяризираме този жанр на Балканите чрез концерти, албуми, фестивал, който организираме, предаване, което водих дълги години по телевизията и радиото, множество публикации и книга, която написах, чийто фокус е именно кънтри музиката. Тя, разбира се, е свързана и с други жанрове, като блус, суинг, рокендрол, акустичната музика, движението на поетите с китара и т.н. Напоследък се наблюдава тенденцията все повече клубове да предлагат акустична музика. Изявяват се автори и изпълнители, които излизат на сцена с акустични китари. Много от тях имат в репертоара си и кънтри хитове. Специално песните на Джони Кеш са доста популярни сред младите хора. Това, което ми харесва, е, че вече живата музика в София започва по-отрано - от 20 или 21 ч. Можеш да отидеш и да слушаш някой интересен артист на спокойствие с питие в ръка. Индиректно свързвам този тренд към сингър сонграйтерите, които свирят акустично в столичните клубове, с кънтри музиката, тъй като при нея на преден план са именно текстовете на песните, красивите мелодии, които се поднасят с акустична китара. Разбира се, групата ми има и верни фенове, които ни следват на всички концерти. Има също и една млада кънтри формация - Cash Only, която изпълнява репертоара на американската легенда Джони Кеш. За съжаление, кънтри музика не звучи по радиото в България. Не зная защо медиите се страхуват да включат този жанр в плейлистите си, въпреки че той отдавна присъства в Европа. В Прага дори има радиостанция, която пуска само кънтри. Смятам, че ако тази музика звучи по-често в ефира, ще стане по-разбираема и по-достъпна за хората. - Синът ми свиреше известно време на барабани, но се отказа. Още от малък слуша моя музика, знае всичките ми песни. Мисля си, че когато ги чуе, се успокоява. Понякога иска да му пея. Любимите му музикални стилове са поп и рап. Както повечето деца на неговата възраст, харесва Криско. Много му се иска да отиде на концерт на Графа. - Съпругът ми се чувства много добре в страната ни. Харесва му българската кухня, освободеността на хората, лежерният начин на живот и мисля, че като цяло няма проблеми с нашия манталитет. Обикновено на Свети Патрик отиваме на прием в посолството. Няколко години подред с групата свирихме на него. Специално научих и ирландския химн на келтски. Също така от Ирландия пристигат картички и значки, които си закачваме. Харесваме Коледа, Великден, но най-вече Цветница заради името ми. - Съчетаването на семейство, работа и музика не е лесно, но и трите са важни. Работата плаща сметките. Музиката пък е храна за душата и без нея не мога. А семейството трябва да върви паралелно и да се полагат много усилия. - През 2012 г. с групата имахме турне в Русия. То включваше Москва, Иваново и Дубна. В столицата изнесохме концерт в Българския културен център, в Дубна (голям ядрен център) участвахме в джаз фестивал, а в Иваново (предградие на Москва) свирихме на частно парти в имението на известен олигарх. На последното място имахме интересно преживяване. Наложи се да изпълняваме музикални желания до сутринта. Не знаех, че в Русия има толкова много кънтри фенове, и турнето ни беше много успешно. Руската публика е една от най-вдъхновяващите. Друго странно място, където съм пяла, но този път с двама британски музиканти (Рик Таунанд и Роузи Дейвис), бе град Трондхайм, Норвегия. Там участвахме на огромен фестивал през лятото. През цялото време беше светло. Бяхме загубили представа за времето и когато се качихме на сцената в 1 ч. сутринта, беше бял ден. Чудихме се защо пред подиума се извисява ограда и впоследствие разбрахме. Сред публиката имаше много подпийнали хора, които във вихъра на емоциите хвърляха бутилки и други предмети към сцената. Участието беше тежко, но запомнящо се. Имахме и специален ескорт - хора, които се грижеха да останем невредими. - Живяла съм в Германия, Австрия, Великобритания и САЩ за по-дълго време. Имала съм планове да остана, но се радвам, че не го направих. Не всеки човек може да бъде имигрант. Особено когато идваш от България, не започваш от нула, а от минус 10 например. Нямаш равен шанс. Непрекъснато трябва да се доказваш. Трябва да си много по-добър от тях, за да пробиеш, и въпреки това си оставаш винаги чужденец. И така животът ти минава. Свирила съм често за българи в чужбина. Имах концерт преди няколко години за българската общност в Нешвил и околностите му. Направи ми впечатление, че те са сравнително заможни - лекари, бизнесмени, предприемачи. Живеят добре, но това, което им липсва, е духовното. Липсват им средата, приятелите, компанията, с която да споделят. Америка може да бъде самотно място и не е за всеки.  - В момента - в Румъния. Наскоро имах самостоятелен концерт в центъра на Букурещ, организиран от моя импресарио Дана Кристеску. В разгара на лятото пред сцената в градината на Музея на литературата се събра многобройна публика. Бяха много мили, тихи и възприемаха всяка казана от мен дума. Слушаха с интерес изпълненията ми на песни, голяма част от които - на румънски език. Радваха ми се, че съм положила усилие да ги науча, и пееха с мен. Това, което искам да кажа, е, че тези хора бяха дошли заради мен. През лятото в София почти няма публика за такива неща, да не говорим пък, ако артистът е чужденец от съседна държава, който е сравнително непознат. В Брашов свирих на огромен фестивал на площада, където също имаше многобройна публика. Не знам защо в България през лятото всичко замира и единственото занимание на хората е лежане на шезлонг или седене по ресторанти. Хубава публика съм имала и в Сърбия, в Хърватия, в Словакия, Полша, Унгария. Като че ли в бившите соцстрани е по-приятно да се свири, тъй като хората са по-земни и това, че си българин, не крие някакви предразсъдъци. В Америка публиката ме гледаше като нещо екзотично, българка, която изпълнява блуграс и кънтри - техни автентични жанрове. Радваха ми се, разбира се, но и ме гледаха с голямо учудване. - Открих радиото през 2001 г., когато Тома Спространов ме заведе в българската секция на Би Би Си в Лондон. Там започнах работа като репортер. Отразявах концерти и разказвах за тях. Правех интервюта с артистите. След това се върнах в България и започнах предаването \"Настроение с Лили\" в Ретро Радио и впоследствие се прехвърлих в БНР през 2007 г., където съм и до днес. Радиото е голяма тръпка. Голямо щастие е да споделям със слушателите музиката, която обичам. Когато светне червената лампичка в студиото и знам, че съм в ефир, се мобилизирам и като че ли се пренасям в друг свят. Всичко, което ме е притеснявало преди (стрес, болест, неприятна случка), ми минава и като че ли оздравявам. Когато свърши ефирът, се чувствам удовлетворена и настроението ми е приповдигнато. След това ми се иска да отида и да празнувам някъде. - Би Би Си е държавна медия, която се финансира от данъците на британците. Да, наистина нивото там е много високо и работят професионалисти. За частните медии единственият приход са рекламите, които зависят от икономиката на съответната държава. Естествено, те се стремят да пускат музика, която носи високи рейтинги, за да привличат повече слушатели, а по този начин и рекламодатели. Като цяло радиото се смята за отшумяваща медия. Радиостанции в момента по-скоро се закриват, отколкото създават. Невъзможно е за малко частно радио, което не е част от голяма верига, често включваща и други бизнеси, да оцелее. Въпреки това смятам, че радиото никога няма да изчезне, докато има хора като мен, които милеят за него и обичат професията си, то ще продължи да съществува. - Може би да, въпреки че писането на книга е много самотно и трудно начинание. Когато другите бяха на почивки и пътувания, седях пред компютъра всяка вечер и през уикенда. Освен вдъхновение, идеи и интересна информация писането на книга е свързано и с много административна работа. Доста време отне редакцията, техническото оформление и други неща, които нямат нищо общо с творчеството. Разбира се, непрекъснато се обучавам, чета музикална литература и следя всичко интересно, което се случва на музикалния пазар. Така че е напълно възможно знанията, които съм натрупала, след години да бъдат събрани в следваща книга. - Имам хубав дует с чешкия кънтри певец Якуб Рацек (If I needed you, песен oт албума ми Lovin`you, 2009). Пяла съм на сцена с Ваня Костова, Роси Кирилова, Коцето Калки, Васко Кръпката и други български изпълнители, които имат отношение към кънтри музиката. Някой ден бих искала да запиша дует с Винс Гил - кънтри певец и мултиинструменталист. Той притежава един от най-красивите гласове - чист кадифен тембър. Най-подходящият беквокалист за всяка певица. Имах щастието през 2014 г. да съм съвсем близо до него. Гледах един концерт в Нешвил на групата, с която той от време на време се изявява - The Time Jumpers. Като разбраха, че съм от България и се занимавам с кънтри музика, ме поканиха на сцената и изпях един суинг стандарт заедно с тях, като застанах до Винс Гил. Той свиреше на китара и от време на време ме поглеждаше, а аз бях малко притеснена, но щастлива. - Когато свиря за българи в чужбина, репертоарът е по-различен. Включвам народни песни, стари наши шлагери, мои авторски композиции на български език и повече разказвам за стараната ни. Понякога тези концерти са много мили и трогателни, защото хората искат да се докоснат до теб, и всичко, което им казваш за България, е интересно. Тъй като дълги години работих заедно с легендата на радиото Тома Спространов, много често ме питат за него и му предават поздрави. Старая се да изпълнявам и песни на езика на страната, в която свиря. Пяла съм на унгарски, чешки, словашки, немски, италиански, словенски, хърватски, румънски и т.н. - Може би първата награда, която с Lilly of the West спечелихме на Международния блуграс фестивал в град Фортхаузен, Холандия, през далечната 1998 г. Бяхме избрани от публиката за най-добра блуграс група на Европа, което ни отвори пътя към Америка. Същата година за първи път стъпихме в Нешвил и се представихме при връчването на наградите за блуграс музика. Имах дори честта да обявя един от победителите по време на галата. Наградите се излъчваха директно по телевизията. - От няколко години съм представител на американска фондация, която реализира различни проекти в България в сферата на предприемачеството, образованието, културата, археологията, с участието на водещи експерти от Калифорния. Там се намира Силициевата долина, център на компютърната индустрия, която започва още от 60-те години. Собствениците на фондацията са именно хора, които са разработили IT сектора там и желаят да предадат опита си в България. Занимавам се с организацията на конференции, семинари, образователни програми, уъркшопове с интересни теми, представени от известни лектори. Чрез фондацията България бе посетена от големи имена в IT сектора като Норман Уинарски, създател на гласовия асистент Siri, и Майкъл Марвин, създател на Map Info и GPS устройствата. Във Варна имаме няколко проекта, свързани с всички нива на предприемачество - от гимназия, университет, през малкия и средния бизнес до големия бизнес. Работим с много млади ентусиазирани хора, които желаят екосистемата и предприемаческият дух в града да се подобрят.", "date": "2019.08.16", "title": "Лили Друмева:  Животът е музикално пътешествие"}
{"url": "https://duma.bg/kamchiya-kadeto-slivat-se-gora-reka-i-more-n197942", "text": "Покрай бетонната джунгла, в която се превърнаха много от черноморските ни курорти, се оказва, че има и красиви местенца, все още незасегнати от желязната хватка на багерите и човешката алчност.  Затова, ако искате да усетите истинската красота на морето, едно от тези райски кътчета са устието на Камчия и плажната ивица до него. Тук можеш спокойно да се насладиш на почивката, без затискащите сенки на хотелите да скриват слънцето, без дънещите чалга ритми да надвикват романтичния разговор с морето, без суетата да отнема от красивия изглед, без на плажа да си натъпкан като риба копърка в консерва.  Да, това е Камчия. Огромен плаж, който се напълва малко повече само в събота и неделя. При това огромна е и свободната зона, където не трябва да плащаш такса са шезлонг и чадър. Огромна лонгозна гора. Чист въздух. Уникално съчетание от море и река. Спокойствие.   Лонгозна гора всъщност означава гъста мочурлива крайбрежна гора. С други думи - джунгла. Среща се изключително рядко по нашите географски ширини. Красиви дървета, на места достигащи над 50 метра височина, оплетени с лиани. Затова усещането, че се намираш някъде край Амазонка, е напълно правдоподобно.  Камчия е обявена за резерват още от средата на миналия век, а от 70-те години заради важното си природозащитно и екологично значение е включена в световната мрежа от биосферни резервати \"Човек и биосфера\" на ЮНЕСКО за опазване на най-представителните екосистеми на планетата. Целта е да бъдат запазени именно лонгозните гори по долното течение на река Камчия. Тук се срещат около 40 вида дървета, някои от тях са на възраст над 150 години. В горите бродят над 30 вида бозайници, над 250 вида птици огласяват въздуха, необезпокоявани от никого, като 56 са в Червената книга. Мой познат художник и фотограф беше направил именно тук уникални снимки на птици. Тук минава и миграционният път на птиците между Европа и Африка. В морето и реката плуват около 40 вида риби, като някои от тях са включени в националната Червена книга. Може да се насладите на тези гори, ако се качите на лодка за кратка екскурзия по реката. Цената е по договаряне, но не е скъпо, тъй като няма много желаещи. Лодката пърпори по реката, която тече мълчалива, замислена и дори някак ленива.  Край устието се намира и паметникът на загиналите подводничари. През 1941 година със съветска подводница именно тук дебаркира група от български политемигранти начело с Цвятко Радойнов, които трябва да подпомогнат организацията на съпротивителното движение срещу фашизма. Голяма част от тях са заловени и след това разстреляни. Днес паметникът се поддържа основно от СОК \"Камчия\".     Устието разделя плажа на две части. Едната е към курорта Камчия, а другата е забранена за плажуване и стига чак до Шкорпиловци.    Преди години съм идвал тук, още като дете. Спомените ми са, че тогава курортът беше популярен. Имаше много хора, голяма част от които бяха чужденци. Заради особения статут тук никога не е имало високо строителство, а хората почиваха в бунгала. Беше весело, пъстро, заведенията не бяха много, но в повечето от тях свиреше жива музика.  Днес тази част от курорта е малко занемарена. Заведенията са по-малко в сравнение с тогава, макар че някои продължават да съществуват, дори със същите имена. Няма ги къмпингуващите, преди си спомням, че беше пълно с палатки и каравани. Обаче бунгалата си стоят. Разбирам, че повечето от тях са ремонтирани основно. Неслучайно носят красиви названия като \"Рай\", \"Романтика\" и т.н. Магазинчетата са малко, но ги има и спокойно можеш да си напазаруваш всичко необходимо.  Ако търсите хотел, бих препоръчал \"Орфей палас\". Малък, скътан в гората, но много красив и с перфектно обслужване.  В другата част на курорта е Санитарно-оздравителният комплекс \"Камчия\". Той е собственост на правителството на Москва и в него почиват руски деца, но супермодерната база може да се ползва и от всеки желаещ.  Да се върнем на плажа - основното място за прекарване на времето. Тъй като е много голям, и панорамната гледка към морето е обширна. Гледаш морския простор и усещаш неутолимия порив към свобода и хармония. Защото има ли по-голяма хармония от хоризонта, където морето се слива с морето и към който се стремят човешките мечти?  Съветвам ви да станете рано и да дойдете тук, за да посрещнете изгрева...  В другия край плажът завършва със скалист нос, прекрасно място за любителите на подводен риболов и събиране на миди.  Обичам много морето. Тук плувам в свои води. Далеч от суетата и панаирната скука, характерни за повечето български морски курорти през последните години. Но с болка осъзнавам, че Камчия е едно от последните райски кътчета край нашето Черно море. ", "date": "2019.08.16", "title": "Камчия - където сливат се гора, река и море "}
{"url": "https://duma.bg/na-gol-tumbak-superkompyutar-za-12-miliona-evro-n197943", "text": "България купи суперкомпютър, за който общо ще даде 12 млн. евро. Веднага започнаха обяснения как този суперкомпютър ще реши важни проблеми в икономиката на страната. Каза се, че на него ще се развива изкуственият интелект.  Тук искам да отбележа, че след войната периодично избухват пикове в изследванията на тази тема. Някъде през 60-те - 70-те излязоха доста статии. Системата, която се сочеше като продукт на изкуствения интелект, беше системата DENDRAL (Дендричен алгоритъм). Тя беше инициирана от нобеловия лауреат Лидъбърг в Станфордския университет. Целта бе данните за веществата от американските сателити в Космоса да се предават като мас-спектри и компютрите да откриват какви са техните структури. След това тази система беше оглавена от проф. Карл Джераси (той беше свързан с България, тук е учил в начално училище, баща му беше българин). Целта тогава беше да се добавят и други спектрални методи към тази система. Обаче колективът се разпусна, повечето членове създадоха фирми и с това бе сложен край на тази разработка. Във Франция и Япония също се работеше по тези проблеми. След това тези системи бяха назовани по-скромно - експертни системи.  Следващият максимум по темата беше през 80-те години. През лятото на 1985 г. във Варна се проведе конференция по \"Изкуствен интелект\" и тогава се каза, че след около 2 години японците ще изкарат 5-то поколение компютри и те ще са толкова мощни, че проблемите на изкуствения интелект ще се решат. Сега вече изгубих идеята кое поколение са компютрите, но пак се стигна до разработката на експертни системи. Понастоящем имаме нов пик в тази насока. Започна пак много да се говори за изкуствения интелект. Само че аз не виждам как този компютър, който България купи, ще се върже с робот или друго устройство. Според мен, по-перспективни са платките FPGA - това са силиконови платки, на които едновременно се програмират и процесорите, които ще изпълняват програмата.  Другото, което се говори и пише, е, че със суперкомпютъра  Когато работех в професорската фирма \"Molekular networks GmbH\" в Ерланген-Германия, ние правехме голяма warehouse (база от данни със съответните програми за тяхната обработка) за фармацевтичната компания Chemie Grunenthal, а и сега разработвам mfof/ek метод, така че имам определени знания как се откриват нови лекарствени препарати.  Действително, вече не се разчита на случайности, а фармацевтичните продукти се търсят целенасочено, като процесът може да се раздели на следните основни етапи:   Първият се нарича in silico (на силиций), т.е. с компютри. Големите фармацевтични компании имат огромни бази от стотици хиляди до милиони електронно записани химични съединения и с помощта на методите на хемо- и биоинформатиката те претърсват тези бази за най-вероятните биологично активни вещества. Само че тези компании си пазят базите. Може обаче да се ползва базата на NIH (Националния институт за здравето) в Бетезда, Мериленд, САЩ. Но не очаквайте от това претърсване да излезе веднага лекарство. Това е само една първа стъпка, при която се получават десетки до стотици възможни химични съединения (\"хитове\"). Следващата стъпка се нарича in vitro (в стъкло), т.е. трябва да се синтезират намерените \"хитове\". Тази стъпка обаче съвсем не се извършва в колби, за тази цел има роботи, Роботите във фирмата, която споменах, провеждаха 256 синтези наведнъж. Сега сигурно има и по-модерни, синтезиращи повече съединения едновременно. Продуктите след това трябва да се анализират, да се пречистят и т.н. А в България това го нямаме. Прочутият институт НИХФИ беше закрит и оттук всяка дейност по синтезиране на нови лекарства у нас е преустановена!   Третата и много важна стъпка се нарича in vivo, т.е. тестване на получените продукти към животни и най-накрая към хора. От само себе си се разбира, че тази стъпка е изключително важна и отговорна. Фирмата, която споменах, Chemie Grunenthal, преживя един изключително неприятен инцидент. През 1954 г. тя разработи лекарството талидомид (Thalidomide). При използването му при бременни жени започват да се раждат недъгави деца, без ръце, с недоразвити крайници. Тези хора и досега живеят между нас. Това показва колко е отговорен третият стадий на разработката на фармацевтични продукти. Нещо, с което никой не се занимава у нас - поради същата причина, която изтъкнах по-горе.  Трябва ясно да заявя, че  за извършване на втория и третия етап на разработката на фармацевтични продукти. Нашите фармацевтични производства бяха сведени до таблетиране и пакетиране на вносни продукти, т.е. нови продукти не се разработват.  Така, че въпросните изследвания на биологично активни вещества със суперкомпютъра ще имат само научна цел. Е, разбира се, и това не е лошо. Най-доволни ще са квантовите химици и физици - разбира се, ако ги допуснат до суперкомпютъра, което не е сигурно, щом ще го слагат не при специалистите, а в \"София тех парк\". Засега не може да се създаде компютър, който квантовите химици да не задръстят с изчисления на все по-сложни молекули. Така че и в този случай единствено учените ще са облагодетелствани. Тук искам да спомена за един опит квантовата химия да има реално приложение. През 80-те години на миналия век квантовият химик Енрико Клементи заяви: \"Дайте ми мощен компютър и аз ще реша проблема с рака\". Той се надяваше да започне изчисленията от атомите, после молекулите и така да стигне до клетките. Клементи веднага бе назначен в IBM, тъй като те точно тогава пуснаха матричните процесори. Не съм чул обаче Клементи да е стигнал до клетката.  Разбира се, този компютър може да се използва за така желаното и дългоочаквано електронно правителство. Обаче за това трябва да има визия, да се създадат множество програмни продукти. Ала такова нещо съвсем не се вижда на хоризонта, въпреки големите обещания и огромните средства, които са налети досега - в крайна сметка  Лично аз страшно се дразня, когато размахваме разни здравни книжки и през година трябва да ги заверяваме, вместо да се създадат електронни карти, с които и лекари, и пациенти да бъдат улеснени. Компютърът, впрочем, не е проблем за електронното правителство. Ако се създаде нужният софтуерен продукт, електронното правителство би могло да се качи и на по-скромен компютър.  Тук искам да отворя една скоба. Правителството харчи огромни суми за лицензи за несигурнaта операционна система Windows, вместо да се използват много по-сигурните, безплатни и според мен с по-добър графичен интърфейс дистрибуции на Linux (Ubuntu, Mint и др.). Проникването в базата на НАП стана именно през операционната система Windows. Бавария например още от началото на ХХI век стартира използването на Suze Linux.  Така че да резюмирам - суперкомпютърът е добре дошъл за учените, ако бъдат допуснати до него, което съвсем не е сигурно. Обаче за икономиката едва ли ще има някакъв ефект. Освен един такъв компютър обаче учените се нуждаят и от по-добри заплати. Това важи с най-голяма сила за най-изявените учени в БАН.  Е, щом Борисов може да даде милиарди долари за неокомплектовани самолети Ф-16, защо пък да не даде и 40 милиона за суперкомпютър. Няма лошо. Той все повече ни весели със своите изказвания. Голям майстор е да превръща в успех всеки провал! Така след провала с хакерската атака на базите данни на НАП, той коментира, че един \"вълшебник\" показал, че образованието у нас става все по-добро. Хайде бе, ние ли не знаем колко добро е това образование и какви \"вълшебници\" излизат от него...    ", "date": "2019.08.16", "title": "На гол тумбак суперкомпютър за 12 милиона евро "}
{"url": "https://duma.bg/malkiyat-skitnik-na-golyamoto-kino-n197944", "text": "Свири на цигулка по 16 часа дневно. Талантът и упоритостта му не остават незабелязани и го канят на турне в Америка. Получава предложение от Нюйоркската филмова компания. И така в живота на Чарли Чаплин започва епоха на киното, като той още не знае, че името му завинаги ще остане в историята на Седмото изкуство.  Но в началото дори не знае как да се гримира. Категорично не харесва външността си, не иска дори да коментира ръста си, който е едва 165 сантиметра. Веднъж намира сред бракувани актьорски дрехи широки панталони, които му стоят като чувал, прекалено големи обувки (лявата слага на десния крак, а дясната - на левия), нелепо тясно бомбе и бастун от бамбук. Поглеждайки се в огледалото, ясно осъзнава колко противоречив е образът, който вижда. Сеща се, че в киностудиото го смятат за твърде млад, и решава да си залепи малки мустачки, които според него ще го направят по-солиден, но в същото време няма да скрият мимиката му. Прибавя и характерната поклащаща се походка, която неизменно предизвиква тъжна усмивка у зрителите. Персонажът обаче е доста разнороден и спорен - въпреки названието, което съответства на социалния му статус, Скитникът има изящни маниери и достойнство на истински джентълмен. Признава, че копира баща си с емблематичната стойка с подпиране върху бастун... На екран представя образа за първи път във втория си филм - комедията \"Детски автомобилни състезания\". Но преди това не спира да се учи. Пък и по-късно... Постепенно овладява голяма част от най-важните аспекти на кинопроизводството, усеща, че актьорството ограничава реалните му творчески възможности. През 1914 г. става факт първият му филм \"Застигнат от дъжда\", в който, освен че играе една от главните роли, се изявява също като режисьор и сценарист. Приходите му бързо нарастват: ако в началото на кариерата си получава 150 долара седмично, само година по-късно стига до $1250, плюс 10 хиляди при подписването на договора, през 1916-1917 г. му предлагат 10 хиляди седмично и 150 хиляди бонус, а 1917-а става най-скъпо платеният актьор в историята (в онези времена), споразумявайки се с \"Фърст нешънъл\" за 1 милион долара хонорар. Освен че бързо се превръща в един от знаковите представители на нямото кино, доста дълго се отказва от говор и диалози във филмите си. Чарли Чаплин продължава да снима, следвайки собствената си концепция, убеден, че звукът ще разруши очарователния образ на малкия Скитник. Но все пак, за да е в крак с времето, добавя ненатрапчиви мелодии и някой друг \"шум\" в по-късните си творби. Любопитно е, че единствения си \"Оскар\" (в класическа категория) получава през 1952 г. за музиката към \"Светлините на рампата\". Специална награда на Академията на филмовите изкуства и науки в САЩ му е присъдена за \"Циркът\" (1929), а отличието за цялостна кариера връчват на Чаплин през 1973 г., като за целта му издават специална неколкодневна виза, понеже две десетилетия по-рано е обявен за персона нон грата. Гостите на церемонията аплодират Чаплин прави в продължение на 12 минути - най-дългите овации в историята на премията. Великият комик има 4 съпруги и 11 деца (без да се броят извънбрачните). Първата му жена е 16-годишната актриса Милдред Харис, за която се жени без много шум, защото тя го лъже, че е бременна, и за да избегне ненужните скандали. Докато снима \"Треска за злато\", се налага да сключи брак с Лита Грей, понеже е заплашен от калифорнийския закон да бъде обвинен в изнасилване на непълнолетна. Тогава режисьорът е на 35. Трябва да минат цели 12 години, за да срещне Полет Годар, която става третата госпожа Чаплин (а след развода им се омъжва за германския писател Ерих Мария Ремарк). Четвърти и последен брак авторът на \"Великият диктатор\" сключва с дъщерята на американския драматург Юджийн О`Нийл - Уна, която тогава е на 18, а Чарли е на 54 години. Двойката има осем деца, като последният им син се ражда, когато Чаплин е на 73. Въпреки че живее в Щатите почти четири десетилетия, геният на филмовото изкуство така и не се сдобива с американско гражданство. След \"Модерни времена\" (1936) актьорът е обвинен в симпатии към комунистическия строй. А през 1952 г. правителството на САЩ анулира документа, който позволява на създателя на \"Хлапето\" да пребивава на територията на страната. Това означава, че Чаплин не може да се върне у дома след отпуската си в Англия, и той е принуден да се премести в Швейцария, където живее до края на дните си, като умира на Коледа 1977-а на 88-годишна възраст. Според Чаплин щастието се крие в няколко истини, които той дори споменава в книгата си \"Моята биография\": * Ако днес не сте се усмихнали, смятайте деня за изгубен. * В света всичко е непостоянно, особено неприятностите. * Животът изглежда трагичен само ако го гледате от прекалено близко разстояние. Отдалечете се и се наслаждавайте. * Ние прекалено много мислим и твърде малко чувстваме. * За да се научите да се смеете истински, научете се да играете с онова, което ви носи болка. * Не свиквайте с лукса. Това е тъжно. * Огледалото е най-добрият ми приятел. Защото когато плача, то никога не се смее. * Красотата е онова, което не се налага да бъде обяснявано, защото просто се вижда. * Понякога трябва да се правят неправилни неща в правилното време и правилни неща в неправилното. * Не се поддавайте на отчаянието. То е  наркотик, който влияе на човека по най-страшния начин - прави го безразличен. * Само лудият може да оцелее в този луд свят...", "date": "2019.08.16", "title": "Малкият скитник на голямото кино"}
{"url": "https://duma.bg/metalika-i-simfonichniyat-orkestar-na-san-frantsisko-vlizat-v-kinata-n197930", "text": "\"Металика\" и Симфоничният оркестър на Сан Франциско влизат в кината на 9 октомври с концертния филм \"S&M2\" по повод 20-годшнината от издаването на оригиналния концертен албум \"S&M\" (\"Symphony & Metallica\"). Оригиналният концерт \"S&M\" също е съвместен проект на \"Металика\" и Симфоничния оркестър на Сан Франциско под диригентството на Майкъл Кеймън и е записан през пролетта на 1999 г. в Бъркли къмюнити тиътър в Калифорния, САЩ. Новият концертен филм \"S&M2\" ще представи за първи път след 20 години нови версии на песни, написани и издадени след оригиналния концерт, с нови оркестрални елементи от Брус Коулин.  Легендарният диригент Майкъл Тилсън Томас завършва първата седмица от последния си сезон като музикален директор на Симфоничния оркестър на Сан Франциско със специална поява на сцената, за да дирижира част от грандиозното шоу. Първият съвместен проект на \"Металика\" със Симфоничния оркестър на Сан Франциско е документиран от лайв албума - носител на \"Грами\" - \"S&M\".", "date": "2019.08.16", "title": " \"Металика\" и Симфоничният оркестър на Сан Франциско влизат в кината "}
{"url": "https://duma.bg/kogato-rabotata-e-v-poveche-a-lyubovta-ne-stiga-n197927", "text": "Неочакван подарък променя завинаги живота на младата и усмихната работохоличка Лоис Клари, която ще открие нов, магичен и напълно непознат за нея свят на страниците на романа \"Песента на хляба\" (ИК \"Сиела\", превод Паулина Мичева). Това е втората книга на американския писател Робин Слоун, известен у нас с романа си \"Денонощната книжарница на мистър Пенумбра\". Във втория си роман \"Песента на хляба\" Слоун проследява историята на младата Лоис Клари, която работи в света на високите технологии, устремена към създаването на роботи, които да са в помощ на хората. Лоис обича работата си и е готова да се труди 24 часа в денонощието, за да надмогне предизвикателствата и да постигне целта си. Или поне така си мисли, докато един ден не си дава сметка, че всъщност е прекалено изтощена и самотна, а единственият й човешки контакт е с двама братя, които й доставят вълшебно вкусна вечеря. Това са симпатичните Беорег и Чеймен, които правят невероятни пикантни супи и сандвичи в странно малко магазинче в Сан Франциско и на които изведнъж им се налага спешно да заминат. Лоис, която е най-редовният им клиент, получава неочакван подарък от двамата братя, който променя живота й напълно: култура за правене на техния магически хляб - обвито в митове наследство от древната им родина.", "date": "2019.08.16", "title": "Когато работата е в повече, а любовта не стига"}
{"url": "https://duma.bg/irlandetsat-na-skorseze-otkriva-festivala-v-nyu-york-n197932", "text": "Дългоочакваната криминална драма на Мартин Скорсезе, която разчита на специални ефекти за \"подмладяване\" на звездите Ал Пачино и Робърт де Ниро, отдавна е чакана от филмовия свят и публиката. В края на краищата Скорсезе е може би най-яркият нюйоркчанин сред създателите на филми и също е лично близък с организатора на фестивала Кент Джоунс. Но като се има предвид сложността на работата с ефектите, както и перфекционизмът на Скорсезе в монтажната, плъзна слух, че \"Ирландецът\" може да не бъде завършен навреме за бляскава световна премиера в Алис Тули хол. Е, тези страхове ще се окажат напразни според информация на БГНЕС. \"Ирландецът\" е криминална драма на стойност около 160 милиона долара и е една от основните надежди за \"Оскар\" на Netflix. Девети път Де Ниро работи със Скорсезе и за първи път Пачино е режисиран от него. Актьорският състав включва още Джо Пеши и Харви Кайтел, двама дългогодишни сътрудници на Скорсезе. Ансамбълът може да се похвали и с Боби Канававал, Анна Пакин и Рей Романо. Сценарият е изграден върху романа на Чарлз Бранд \"Чух, че рисувате къщи\". \"Ирландецът\" се фокусира върху отношенията между лидера на профсъюзите и наемен убиец Франк Шийран (Де Ниро) и Джими Хофа (Пачино), който изчезва през 1975 г. при мистериозни обстоятелства. Той е обявен задочно за мъртъв през 1982 г. Пеши ще играе шефа на мафията в Пенсилвания Ръсел Буфалино, докато Кайтел ще участва в ролята на мафиота Анджело Бруно. \"Ирландецът\" ще излезе в избрани театри на Netflix по-късно тази година. Имаше много дебати за това колко широко разпространение ще има филмът. Съобщава се, че Скорсезе иска да бъде показан във възможно най-много кина, но Netflix не се придържа към традиционните методи на разпространение. \"Изключително се възхищавам на смелите и прозорливи селекции, които фестивалът представя на публиката година след година, казва Скорсезе. Той е от решаващо значение за повишаване на осведомеността за киното от цял свят. Благодарен съм, че имам възможността да представя премиерата на новия си филм на фестивала в Ню Йорк\", заявява режисьорът. Събитието ще се състои от 27 септември до 13 октомври.", "date": "2019.08.16", "title": "\"Ирландецът\" на Скорсезе  открива фестивала в Ню Йорк"}
{"url": "https://duma.bg/dzhon-kiki-i-daran-barkar-s-parva-izlozhba-u-nas-n197933", "text": "Двама ексцентрични британци - художниците Джон Кики и Дарън Баркър, организират за първи път своя изложба в България. Техните произведения са фигуративни и изобразяват контрастите в човешкото битие. Традиционни като живописна форма, те се допълват взаимно независимо от индивидуалния стил и тематика. Джон Кики е смятан за един от водещите британски фигуративни художници, високо ценен не само в Обединеното кралство, но и на международната сцена. В представената серия авторът препраща към популярния в историята на изкуството образ на инфантата. Произведенията са многократно преработвани. Дарън Баркър представя създадени наскоро творби, изпълнени с маслени бои върху платно. Те са странни, сантиментални и обезпокоителни - двусмислен разказ в цвят и образи. Изложбата продължава до 8 септември в Двореца, пл. \"Княз Александър I\" 1.", "date": "2019.08.16", "title": " Джон Кики и Дарън Баркър с първа изложба у нас   "}
{"url": "https://duma.bg/elena-mihalkova-sachetava-kriminale-i-cherna-komediya-n197928", "text": "Една от най-обичаните и четени съвременни руски авторки на криминални романи Елена Михалкова забърква коктейл от хумор и престъпления с доза абсурд по своя рецепта. \"Черен пудел, риж котарак, или Сватба с препятствия\" издава \"Еднорог\". Поканен на сватба в малък провинциален град, частният детектив Макар Илюшин изобщо не предполага, че ще се озове насред нещо като черна комедия. Черна, защото вихърът на абсурдните събития довежда до съвсем истинско убийство. Така че Макар заедно със своя приятел и колега Сергей Бабкин трябва да разследва загадъчна смърт, вместо да се весели на сватба. Над годеницата надвисва тежката ръка на закона, а детективите се опитват да си изяснят все по-заплетената предистория на убийството, лутайки се между трагикомичните образи на сватбарите. Бабичка с вид на ангел и нрав на злобен трол, боксьор с нежно сърце, вражда между съседи, на която могат да завидят родовете Монтеки и Капулети, дебел риж котарак, пияница-женкар със зла жена и мумифициран старец със слабост към поезията - всичко, което на пръв поглед изглежда смешно, сякаш прикрива нещо страшно. И каква роля ще изиграят за разкриването на убийството котаракът Берендей и пуделът Лаврентий...", "date": "2019.08.16", "title": "   Елена Михалкова съчетава криминале и черна комедия"}
{"url": "https://duma.bg/v-dvoretsa-obyavi-ofitsialnata-selektsiya-za-16-oto-si-izdanie-vav-varna-n197931", "text": "Вече е ясна официалната селекция от късометражни филми от България и света, които ще бъдат представени в рамките на 16-ото издание на престижния кинофорум \"В Двореца\". Тази година фестивалът ще се проведе във Фестивалния и конгресен център във Варна от 19 до 26 септември, като за първи път морската столица ще бъде домакин на цялото събитие и съпътстващите го програми - прожекции, професионални конференции и срещи с индустрията, изложба, както и музикалния фестивал \"В Двореца\". Селекционната комисия е получила над 3000 филма, като от тях се е спряла на 144 заглавия от 41 държави, които ще се състезават за приза на \"В Двореца\". Сред тях попадат 63 игрални, 49 анимационни, 18 документални и 14 експериментални късометражни филма, като от тях в две категории влизат общо 48 студентски продукции. Най-краткият е с продължителност 2,22 минути, а най-дългият - 34,33 минути. Сред избраните заглавия има и 20 български, плод на усилията на родни филмопроизводители. Тазгодишната селекция приютява и носителя на \"Оскар\" \"Skin\" на режисьора Гай Натив, както и редица други, номинирани за \"Оскар\", \"ЕМИ\", \"БАФТА\" и др. Организаторите напомнят, че най-добрите късометражен игрален и анимационен филм от международната селекция, както и победителят в националната надпревара ще имат възможност директно да влязат за разглеждане и да се борят за номинациите за престижните награди \"Оскар\" в съответната категория на 92-рото връчване на наградите през 2020 г. Tова признание и тази възможност са без аналог в историята на българската филмова индустрия и нареждат \"В Двореца\" до фестивали като Сънданс, Берлинале, както и знаменитите премии \"Гоя\", \"Сезар\", киносъбитията в Клермон-Феран, Локарно и други от този ранг, посочват организаторите. За пореден път екипът на фестивала отбелязва позитивната тенденция все повече български автори да кандидатстват за участие с всяко следващо издание. Междувременно петима артисти от страната и чужбина застават зад визуалното оформление на тазгодишното издание на \"В Двореца\". Илюстратор, художник и татуист са сред хората, дали визия, форма и цвят на посланията на фестивала. Творбите на Божидар Симеонов (Bozhko), Борис Праматаров, Мария Налбантова, Софи Юнг и Себастиан Куик ще бъдат част от предвидената съпътстваща изложба в края на септември във Варна, научи ДУМА от Александър Киров, пиар експерт.", "date": "2019.08.16", "title": "\"В Двореца\" обяви официалната селекция за 16-ото си издание във Варна"}
{"url": "https://duma.bg/ako-srodnata-ni-dusha-e-savsem-blizo-n197929", "text": "Вероника като много други тийнейджърки мечтае за идеалната любов, но не очаква, че тези мечти ще се сбъднат, защото няма идеална любов, а и тя е песимистка. Или реалистка. Убедена е, че няма как да й се случи нещо толкова прекрасно. Животът я е научил, че на хора като нея не им се случва нищо хубаво. Но попада на романа \"Здрач\" и в нея се загнездва мечтата за голямото, невероятното чувство и за принца, твърде съвършен, за да е истински. Идеалното момче се ражда във въображението й и живее във виртуалния свят, в нейния блог.  Какво става, когато в истинския живот тя среща изведнъж трима изключителни мъже - Филип, актьор и изгряваща звезда, изпълнения с емпатия Марек и Пьотр, психолог, готов да й помогне със съветите си в интернет? Кого да избере? Дали тази книга е поредната приказка за Пепеляшка, или по-скоро за Бриджит Джоунс, която се влюбва в неподходящия мъж, докато истинската й сродна душа всъщност вече е до нея?  Известната полска авторка Малгожата Гутовска-Адамчик е успяла да създаде вълнуващ, небанален, дълбок роман, засягащ съвременни проблеми, впрочем не само младежки - съперничеството, необходимостта да си \"някой\" в очите на другите, желанието да бъдеш обичан. \"Достатъчно е, че те има\" е номиниран за престижния Каталог на най-добрите детско-юношески книги на годината в света \"Бели гарвани\", а у нас излиза в превод на Милена Милева с логото на издателство \"Емас\" и награждаваната поредица \"Европейски разказвачи\". Авторката е позната на българските читатели с друг роман за тийнейджъри - \"13-а пряка\", в който отново говори за съвременните взаимоотношения и търсения на тази възраст. По образование Малгожата е театрален историк, по призвание - писателка. Авторка е на повече от десет романа и много сценарии. Учителка е по полски и латински, съсобственичка на фирма. Авторка е на бестселъра \"Сладкарница \"Амур\", чийто замисъл отлежавал повече от 20 години. Майка е на двама сина (Мачей - комик, и Пьотр - композитор) и съпруга на Войчех Адамчик - театрален и филмов режисьор. Колекционира странни фамилии и чашки за кафе, цени добрата кухня, любител градинар е. Обожава кучетата и книгите. Купува по много книги наведнъж и вечно смята, че чете прекалено малко.", "date": "2019.08.16", "title": "Ако сродната ни душа е съвсем близо?"}
{"url": "https://duma.bg/lavitsa-n197926", "text": "\"МАСКЛИН\" от Тери Пратчет публикува ИК \"Сиела\" в ново издание. Това е първата книга от знаменитата \"Трилогия за номите\". Любимите на хиляди читатели номи се завръщат на български в превод на Светлана Комогорова-Комата, за да ни вкарат в шантави приключения и да ни разсмеят от сърце по начин, който само героите на сър Пратчет умеят. В Магазина под вехтите дъски на пода съществува цял един свят, за който хората дори не подозират - светът на високите около педя номи. Скоро става ясно, че за Магазина предстои Финална разпродажба. Съдбините на цялото номечество падат в ръцете на младия Масклин. Той ще трябва да измисли храбър план, който ще промени представата на всички номи за света... \"МОМИЧЕТО, КОЕТО НЯКОГА ПОЗНАВАШЕ\" от Трейси Гарвис Грейвс издава \"Изток-Запад\". Аника Роуз е странно момиче. Съчетава розова пола с червена блуза и мрази да носи обувки. Поведението на другите я обърква, затова предпочита да живее сред реда и дисциплината на книгите или пък в тихата вглъбеност на шаха. И е много красива. Когато я среща за първи път, Джонатан не очаква интелигентността й да е по-голяма дори от красотата и позорно губи първата им партия шах. Той се възхищава на способността й да бъде вярна на себе си, независимо от последствията. Десет години по-късно се срещат отново. Привличането и силните чувства в миг пламват, но страховете и тревогите от миналото все още стоят помежду им. \"ЕДИН НОВ СВЯТ. Сбъркани истории\" издава \"Егмонт\". Какво ли щеше да се случи, ако лампата не беше попаднала в ръцете на Аладин? Това не е класическата приказка, която всички познаваме. Това е история за власт, за бунт и за любов... и за един детайл, който променя всичко. Познатата история за Аладин се преобръща, когато древна магическа лампа попада в ръцете на Джафар, подлия съветник на султана. Джинът, затворен в лампата, е принуден да изпълни три желания на новия си господар, а Джафар иска само едно - безгранична сила. В опит да спрат обсебения от властта тиранин, разбойникът Аладин и принцеса Жасмин обединяват народа си, за да го поведат на бунт. \"ДОБРАТА ДЪЩЕРЯ\" от Карин Слотър издава \"Колибри\" в превод на Надя Баева. Спокойният живот на тийнейджърките Шарлот и Саманта Куин в малък град е съсипан от брутално нападение над дома им, при което майка им умира. Баща им, известен адвокат, е покрусен. Семейството е непоправимо белязано от ужаса и тайните на въпросната нощ. Двайсет и осем години по-късно Шарлот е тръгнала по стъпките на баща си и също е станала адвокат. Но ето че Пайквил отново е сцена на насилие и разигралата се трагедия потриса целия град, а Шарлот за пореден път преживява кошмар. Случаят отприщва у нея спомени, които напразно се е опитвала да заглуши. ", "date": "2019.08.16", "title": "Лавица"}
{"url": "https://duma.bg/zabravenoto-zname-n197949", "text": "Преди дни стана известно, че щедър анонимен дарител е дал 400 хил. лева за възстановяването на дома на Райна Княгиня в София, където тя е прекарала последните 8 години от живота си. От години въпросната сграда е в отчаяно състояние и се руши. Сега за реставрацията на къщата, която едва от тази година е обявена за паметник на културата, има изработен проект, одобрен от Националния институт за недвижимо културно наследство. След възстановяването й ще бъде превърната в музей.  Похвално. Обаче защо нещо трябва да се доведе до отчаяна разруха, за да се възстановява след това? Защо с лека ръка забравяме националните си герои? Защо допускаме забвението да сложи ръка върху националната ни памет? Или само ни стиска да припяваме, подпийнали на масата: \"Кой уши байряка, кой му тури знака\"?  Ами не сме ние ушили байряка. И не съм сигурен дали на някого днес му стиска да го направи. Патриоти сме, но само на думи. И сме готови веднага да захвърлим и байряк, и патриотизъм, ако това застрашава личния ни интерес.  А Райна Княгиня е една от най-достойните българки. Тя не само ушива байряка за Априлското въстание, но и го развява заедно с Бенковски. Единствената жена. Млада, красива, смела, интелигентна. След разгрома на въстанието заплаща висока цена: баща й е убит, а самата тя е хвърлена в тъмница, където е зверски изтезавана. Освободена е заради намесата на чужди дипломати и е изпратена в Русия, където учи за акушерка. След Освобождението известно време е учителка. Смъртта на мъжа й, народния депутат Васил Дипчев, я принуждава сама да отглежда 6-те си деца. Става акушерка, като безплатно изражда децата на бедните, а със съдействието на богатите си клиенти успява да издейства построяването на Майчин дом в София. И както и мнозина от българските опълченци и поборници, умира в бедност, забравена от всички. Защото времената вече са други, идеалите са забравени и други са \"героите\" на времето...   Много още домове на достойни българи чакат анонимния си дарител. Чакат своите посетители, на които да разказват за националните ни герои, загърбили личния си интерес, пожертвали живота си в името на общото благо. И затова тук ролята трябва да е на държавата, която да се грижи за националната памет и чрез примера на героите да възпитава следващите поколения. Нещо, което не се случва. Днес всички говорят за обединена Европа и мед им капе от устата, но забравят думите на Шарл дьо Гол, че Европейският съюз трябва да бъде съюз на Отечествата. А Отечество без национални герои и историческа памет не може да има. ", "date": "2019.08.16", "title": "Забравеното знаме"}
{"url": "https://duma.bg/vitsparad-n197923", "text": "Жената в МОЛ е като маршрутка- докато не викнеш, не спира. Жените не можеш да ги разбереш. Влиза дама в кабинета на гинеколога и казва: - Докторе, искам да ме осемените. - Изкуствено? - Естествено! Иди разбери какво иска... Няма лошо, ако баба ти за тридесетия ти рожден ден ти подари 100 лева. Лошото е, че ти разчиташ на тези пари. - Мамо, какво значи жестокост? - Виждаш ли онзи човек с една ръка, отиди при него и поискай да ръкопляска. - Но мамо, аз съм сляп! - Именно. А аз вече толкова пъти му спасявам живота на моя, защото, аха да го удуша, и после размислям... - Ало, техническата поддръжка ли е? - Да. - Кажете ми моля, как да си свържа таблета с телевизора, за да гледам филми? - Телевизорът ви каква марка е? - \"Рубин\". - Със скоч го залепете в центъра на екрана и гледайте! - Никой не ме обича. - Аз те обичам. - Толкова ли е трудно да мълчиш и да слушаш? Вуте пред родилния дом: - Пено, роди ли ма? - Родих, Вуте, три момченца! - А от мене има ли, ма? - Докторе, не съм добре с краката. - С крака е добре, без крака не е добре, следващият! Жена се мъчи да дресира мъничко кученце. Съпругът й казва: - Скъпа, съмнявам се, че ще ти се получи! - Главното е търпението, то и с теб в началото бе трудно... - Ръката ви не е счупена! -  констатира хирургът. - Въпреки това гипсирайте я, докторе -  настоява пациентът. - Защо? - Казах на приятелите, че съм я счупил, докато съм вадил от реката 50-килограмов сом. - Подарих на съпругата си книга - \"500 способа за икономии в домакинството\". И в крайна сметка тя ми спря бирата! Онзи ден, в пристъп на ярост викам на жената: - И да знаеш, скъпа, в този живот съм имал само две истински жени! - И коя е кифлата? - Не ги познаваш и двете... - Не може да си толкова тъп!  - Мога! Живеем в свободна страна! - Купих си обувки, половината заплата замина. - Що за обувки си купила? - Обувки като обувки, заплатата е никаква… - Докторе, бързо, губим пациента! - Спокo, имаме още! - Кафяво е, живее в пустинята и има 3 гърбици?  - Камила с раница. Признаците, че една жена те обича, са същите като тези, когато иска да те убие. В работата един разказва, че е намерил портфейл с пари в автобуса. - И какво направи? Занесе го в полицията ли? - Не. Не исках да си помислят, че парадирам с честността си...", "date": "2019.08.16", "title": " ВИЦПАРАД"}
{"url": "https://duma.bg/pardon-n197924", "text": "ЛАФ НА БРОЯ Винаги когато се връщам от командировка, жената ми устройва сцена на вярност. КОЛЕЛОТО ЗА ЛЕТИЩЕТО Мъж е на смъртно легло. Събирайки сили, казва на жена си: - Ще ми изпълниш ли една последна молба? - Разбира се. - Искам шест месеца след смъртта ми да се омъжиш за Пешо... - Но аз мислих, че го мразиш? С последни сили, той отговаря: - И то много... ДОКТОР СПАС И НЕГОВИТЕ ПАЦИЕНТИ Късно вечерта. На вратата се звъни. - Кой е? - Отворете, полиция! - Няма никой вкъщи! - А кой говори? - Причуло ви се е. - А защо прозорците светят? - Ей сега ще изгася.... Рубрика: ДЖЕЗВЕ Най-подходящ за раздяла с жена е \"Макдоналдс\". Там няма остри ножове и вилици, тежка посуда, а и винаги може да се скриеш зад някое тлъсто акселератче... ПАРДОН Седят двама старци на пейката. Покрай тях минава една готина мацка. Единият казва: - Ех, да бяхме по-млади! Другият отговаря : - Ти луд ли си, бе! За 5 минути удоволствие да загубиш 40 години трудов стаж! ФОЛКБИТАК Ценоразпис в хотел: - Почивка с любим човек - 40 лв. - Любим човек - 200 лв. ПЪРВА ЧАСТНА, ВТОРА ГЛУХА Прибира се тъщата и заварва зетя в леглото с непозната красавица. Той не губи самообладание: - Здравей, мамо. - Здравей - объркано отговаря тъщата - но това не е дъщеря ми! - Голяма работа! То и ти не си ми майка...", "date": "2019.08.16", "title": "ПАРДОН"}
{"url": "https://duma.bg/klimatik-ta-klimatik!-n197925", "text": "В разгара на лятото един батка,  както се хранел ресторанта, изведнъж се развикал: - Келнер, келнер, абе, момче, спри този климатик, че ще настина, бе. - Веднага - отвърнал келнерът. След няма и 10 минути батката пак се развикал: - Абе, момче, к'во си направил бе, я усили климатика, че много топло, бе, взех да се потя нещо. - Няма проблем, господине, веднага - казал с готовност келнерът. Минало време и батката пак взел да вика: - Ей, момче, а бе к'во си направил, бе, я веднага да спреш тоя климатик, че ми духа на кръста, бе! - Слушам, господине, веднага - отговорило момчето. От съседна маса един човек извикал келнера и го питал: - Абе, момче, как може да изпълняваш всички прищявки на тоя - пусни климатика, спри климатика, на какво прилича това? - Всичко е наред, господине, ние нямаме климатик.", "date": "2019.08.16", "title": " КЛИМАТИК, ТА КЛИМАТИК!"}
{"url": "https://duma.bg/neugasvashtiyat-ogan-na-edna-poeziya-n197948", "text": "Тази година се навършиха 20 години от кончината на един от най-обичаните и популярни поети на родната ни българска съвременност - Дамян П. Дамянов. Неговото име на млад и талантлив литературен творец нашумя в младежките и литературните ни среди в началото на 60-те години на миналия век. Времето нареди категорично името му до трагично загиналия преди половин век Пеньо Пенев. Гимназисти и студенти, а след тях и цялата ни общественост направо го боготворяха. А това едва ли щеше да стане, ако не беше се появила на бял свят през 1958 година неговата първа поетична книга - \"Ако нямаше огън\". Тя сложи сякаш спонтанно началото на невероятната му популярност с искрените му и дълбоко изстрадани стихове. А те навярно бяха един своеобразен лиричен изблик на неукротимата му енергия, завирявала се с болката в душата на младия поет още от най-ранните му детски дни. Безспорната голяма сполука на дебютната му стихосбирка, пък и на следващите - \"Очакване\" (1961), \"Лирика\" (1962) - изляха неугасващата горест, страдание и вяра на този млад човек в светлия бъден ден, заставиха респектиращо издатели и критици да го забележат и открият като нова, свежа струя в младата ни поезия по онова време. И следващите десетилетия му отреждат заслужено място сред най-талантливите ни съвременни поети. Името му отдавна е прекрачило границите на отечеството ни и се произнася с не по-малко уважение и в чужбина. За щастие неговият творчески и житейски път вече години наред е част от духовната история и на нашия край. Поетът, придружаван от своята съпруга, поетесата Надежда Захариева, децата си, близки и приятели, е посещавал неведнъж Пазарджик, Панагюрище, Ракитово и други селища в областта ни. И винаги навсякъде е посрещан възторжено от хилядите му почитатели и читатели. В паметта ми още не са стихнали вълнуващите срещи на поета с културната общественост от града ни през последните години от неговия нелек, но рядко плодотворен живот. Това са неоценими страници от духовната летопис на Пазарджишкия край. В  съзнанието ми често оживява онзи неповторим 24 януари на 1995 година, когато зала \"Устрем\" на младежкия ни дом се взриви спонтанно, посрещайки поета от Сливен, придружаван от Надя, вече покойния им син Петьо и близкия им приятел Величко Хинов. Всички, станали на крака, аплодираха въодушевено човека Чудо. Из множеството, наелектризирано до краен предел, заизригваха горещи и неудържими възгласи: \"Браво!\", \"Добре дошъл, Дамяне!\"... Очите на Надя се наляха, лицето на мъжа й пламна, плувнало в руменина, неспокойният му поглед заобгръща гальовно разбунената като разроен кошер многолюдна аудитория. А Марин Кадиев, този неуморим популяризатор на български поети и писатели, трудно намираше сила в себе си да озаптява напиращия порой от обичайните си суперлативи за гостите. Той се поразходи с нескрит пиетет из творческия свят на Дамян. Сякаш и сега ми се счува неговото стихотворение \"Българийо\", което прочете пред публиката: ...И нямам име да те назова! Молитва няма да ти се помоля! Не се побирам в имена, слова! Самата ти си в мен, молитва моя! (Из \"Молитва в полунощ\" - 1986г.) Не по-малко запомнящо се и впечатляващо е гостуването на Дамян и Надя и в нашия град на 23 октомври 1997 година. Големият салон на Младежкия дом се задъхваше буквално от стотиците ценители на неговото творчество, които напираха отвън, за да се докоснат до възпламеняващото поетично слово, до богатия му човешки свят. За жалост това посещение на Дамян в Пазарджик се оказа последно. На следващата година, на 14 май 1998 година, Дамян и Надя успяха да осъществят своето последно посещение в нашия край, посрещнати с много вълнение и радост от читателската общественост на град Ракитово. И всъщност това беше и последното докосване на живо с поета на хилядите му читатели и искрени ценители от Пазарджишкия край, с който беше пълнокръвно сроден. Едва ли ще избледнеят в паметта на подрастващите, учащите се в Пазарджик, оказвали винаги толкова радушен и топъл прием на поета. Неговите живителни контакти с Пазарджик са част от историята на местната гимназия по икономика и мениджмънт, с чиито възпитаници ентусиазираната учителка по литература Пенка Генурова организира рядко задушевни срещи с този голям наш лирик и неговата съпруга. Нещо повече, тази невероятна наша литераторка разпространяваше с възрожденско усърдие книги на Дамян и помагаше материално на семейството му, изпаднало в незаслужена беда след настъпването на демократичните промени.  Връщайки се назад във времето, ми се ще да припомня, че Дамян Дамянов беше не само високо надарен творец като поет, даже и като белетрист, сатирик, но и обладаваше богата душевност в личен човешки план и интелектуално-творчески аспект. Неговият дом беше винаги широко отворен за гости, колеги, приятели и непознати негови почитатели. Винаги е давал топло рамо на младите литературни творци. Неведнъж съм водил при него не един и двама млади, прохождащи на литературното поприще ученици и студенти от нашия край. Разговорите и срещите със скромния и гостолюбив домакин са истинска школа, стимул за творческо развитие. В този ред на мисли смятам, че поетът Дамян Дамянов има свое присъствие и определен принос в творческото израстване на младите поетеси Христина Димова от Ракитово, Даниела Капинчева от Пазарджик, Борислава Ганева от Батак и други.  Дамян Дамянов обичаше искрено и страдаше за хората, родината и болееше с тях. Това беше неговият голям огън, който винаги го е крепял и в най-трудните му мигове. В едно интервю неслучайно сподели: \"Разберете - аз не се безпокоя за себе си. Моето вече се е видяло. Страхувам се за бъдещето на България.\"", "date": "2019.08.16", "title": "Неугасващият огън на една поезия"}
{"url": "https://duma.bg/pancharevski-blus-n197947", "text": "Руми си извади суичера от раницата и като дръпна ципа на палатката, облече го и седна край огъня. И тримата се направиха, че не я виждат, макар, че брат й по принцип не я забелязваше, ако не му удари един лакът в ребрата. Тогава ставаше много услужлив и зрението му се подобряваше драстично. Другите двама бяха просто приятели, единия пиян, а другия леко друсан. Е, на брега на Панчарево човек може да си намери някой интересен храсталак.  - Коле, сестра ти върти ли много гаджета? Имам ли шанс? - каза Стоил, а Кольо го замери с фаса, който току що изгаси. - Ще трябва да я питаш сам. Мисля, че седи на метър от тебе, но внимавай, защото и рита и хапе на по-къси разстояния от метър. Аз от опит да кажа. - Ще видиш ти... - Руми му се усмихна и се изправи като тръгна към брега. Водата правеше въздуха много свеж, а светлините на града бяха относително далече и се виждаха толкова много звезди, че ако размахаш ръка, можеш да ги разпръснеш в някакви невероятни картини. Тя вдигна ръка, сякаш да ги докосне, и в този момент до нея застана Стоил, като леко се олюляваше. - Искаш ли да танцуваш с мен под звездите? - Не. Тя беше толкова лаконична, че той завъртя глава в опит да измисли отговор и като не можа стъпи във водата и протегна към нея ръка. - А във водата ще танцуваш ли с мен? - и той се ухили ехидно и като разпери ръце, си изсипа бирата. - Не. Излез от водата, пиян си. - О-о-о... - направи той физиономия и като хвърли бутилката към огъня, отпусна се назад във водата и цопна като чувал с черна ряпа. Нито прекалено шумно, нито прекалено леко. - Излез веднага - тя се приближи към водата, като си мислеше ту за него, ту за белите си маратонки. - Пиян си. Коле! - тя викаше към огъня, но брат й вече беше зад нея и се заливаше от смях заедно с третия. - Какво се смеете, ще се удави! - Танцувай с ме-е-н... - подвикваше Стоил, като се смееше - Сега ще ти покажа бруст - и той се опита да заплува, нещо правеше във водата, но повече се отдалечаваше. Тя ощипа брат си с всичка сила: - Стига си се хилил! Изкарай го оттам! - но той не я отрази и като седнаха с другия на брега, продължиха да се заливат от смях, хвърляйки си някакви закачки, че свалката определено е тъпа. Руми се опитваше да прецени дали има проблем, но не искаше да се цапа. Тя си свали обувките, чорапите и стъпи боса на брега. Спря за миг и чу много неприятна тишина. - Добре ли си? Отговори ми, идиот такъв! - и като си свали суитчъра, затича се във водата - Пияни кретени. Всичко ще обърнете на проблем! - и като се гмурна, заплува към него. Той сякаш не мърдаше, но веднага щом го приближи се размърда и я сграбчи. - Блус в Панчаревското езеро! - опитваше се да я подмята като в танц, но тя започна да изпуска дъното и да нагълтва вода заради него. - Спри, идиот, не е забавно. - Танцувай с мен - той продължаваше, като това цялото му се струваше много ефектно и забавно. Щом се мята така, значи добре я върти. Но Руми успя да си освободи едната ръка и с един удар го нокаутира. Едвам го извлачи до брега, където брат й нагази малко във водата и й помогна.  - Пияни идиоти! - тя си взе маратонките и суитчъра и започна да си съблича мокрите дрехи, и докато брат й пляскаше шамарчета на Стоил да се свести, другият направо зяпна. Край огъня тя свали почти всичко, изстиска си дрехите, просна ги върху палатката си и като хвърли един последен поглед към тях, видя ухиления Стоил да я гледа хипнотизирано. - А с тебе лично ще се разправям утре! - и се прибра в палатката си, като преди да дръпне ципа се обърна към брат си и го посочи с пръст - А тебе, тебе направо ще те убия! - О-о-у-у-у - се чу отвън, като и тримата възклицаваха подигравателно.  \"Нека се подиграват. Ще видят те\" - мислеше си тя и им беше много ядосана. Все повече се държаха като кретени. Преди не бяха такива. Смях, веселие. Сега шегите им станаха груби. Тя ги слуша поне още час как се сушиха, колко още изпиха и от един момент нататък забрави за тях и заспа. Сънят сред природата винаги е бил безценен. Тя се събуди като нов човек. Беше й уютно, беше й топло, беше й меко... дори без дрехи. И в този момент напипа нечия ръка около кръста си и като я вдигна внимателно и я огледа осъзна, че съвсем не е нейната. Хвърли я рязко назад и като се завъртя, хубаво срита мъжа.  - Ти кой си?! Той се надигна леко и се опита да я спре да го рита. Примигваше много изненадано и едвам промълви: - Къде съм? - Как къде си! В палатка ми! - Тя го гледаше като тресната и като си спомни, че е и гола, дръпна завивката и се загърна още повече с нея.  - Ма къде е тая палатка? - той зърна красиви голотии и стисна с два пръста очи, като се надигна още малко. - На Панчарево, - тя го гледаше изпитателно. Беше хубав, беше секси, но...  - Как съм стигнал до Панчарево? Бях на Народно събрание, а сега Панчарево... - той се обърна към нея и като видя пак голо рамо, й се усмихна. - А ние правихме ли нещо? Тя се замисли за миг. Гола, той поразсъблечен. Къде са й дрехите... Дали са правили нещо? Ма тя не го познава! За момент се замисли, но внезапно си спомни. А, да! Езерото, Стоил. Дрехите й съхнат. - Не, - тя разклати глава като го гледаше леко втренчено. - Не сме. - А сега ще правим ли нещо? - той й се усмихна примамващо. - М... Не мисля, - тя се засмя и след това настана неловка тишина. - Ми аз да си ходя тогава? - и той отвори палатката и като се измъкна назад през отвора, протегна й ръка. - Пламен. Приятно ми е. - Руми. Чао! - и тя му посочи да се омита по-бързо. Е, тя нямаше как да знае, че ще имат две деца, едното от които на име Боян ще запали апартамента им и ще плаче през цялото време, докато те безутешно го гасят. Разбира се нямаше и как да знае, че другият й син Коста ще стане заради тази случка пожарникар и ще спаси живота на много хора.  Отпусна се назад и започна да се смее. Ех, това Панчаревско езеро. ", "date": "2019.08.16", "title": "Панчаревски блус"}
{"url": "https://duma.bg/neda-antonova-istoriyata-na-vseki-narod-osiguryava-negoviya-duhoven-imunitet!-n197946", "text": "     - Окуражаващо е човек да види, че младите българи имат желание да знаят историята на своя народ. Важното е тя да им бъде разказана.   - Думите винаги са били за мене онова укритие, каквото е пясъкът за щрауса. Укритие от прекалено човешкото, от бруталната истина, каквато представлява животът. Детството ми мина в първите следвоенни години. Нямахме играчки и детски забави. Бяхме деца и имахме нужда от магия, от паралелен свят, в който да съществуваме по други, по-красиви закони. И си го измисляхме. Така открих думите. Те и до днес са дом на душата ми. - Животът се състои от отговори на ежедневни въпроси и въпроси за бъдещето. И понеже от дете ми е внушавано, че \"онова, което е било, то е, което ще бъде\", аз се пристрастих към четене на исторически съчинения. И вярвах - а и все още вярвам! - че историята на всеки народ осигурява неговия духовен имунитет и съдържа предвещание за неговото бъдеще. - Българинът е храбър и жертвоготовен, но само когато е вдъхновен от велика кауза: извоюването на националната свобода, защита на Съединението, освобождаването на Македония... Всеки народ, както и всеки човек, показва своята същност в дни на изпитания. А в нашата история изпитания дал Бог. - Всяко време ражда своите апологети и хулители! И там, където двете позиции се сблъскват, припламва искрата на истината. Всяко време ражда своите писатели. Друг е въпросът, дали писателите разбират своето време. - Театърът е любимото ми изкуство! Убедена съм в неговата важна роля за духовната хармония на обществото. - Процесът на виноделието по нещо напомня творческия процес в литературата. Енологът-майстор изстисква от гроздето вино и писателят  от битието изтръгва смисъла на човешкото съществуване. Без вино няма празник, няма празник без пожелания и благословии. А те са възгласите на душата, нейната поезия и нейните предсказания. - Годината беше 1987-а и цензурите може би вече са долавяли началото на края и ... са пуснали едрото сито. Така се е промушил и \"Надали\". - В историята на трите български царства няма случай, когато отдясно на венценосеца да седи жена, отдала живота, здравето, времето и бижутата си в полза на народа и държавата, в която по силата на брачен контракт е принудена да живее. Велика жена, обичала безкористно и всеотдайно българския народ и наричана от световната преса \"кронованият ангел на България\"! - Работата по \"Първият след Бога - любовта и смъртта на Васил Левски\" беше богато и сложно приключение на духа. Апостола не се нуждае нито от канонизация, нито от историческо снизхождение. Него народът го е избрал за най-великия българин! Да пренебрегнем твърдението, че Дякона е убиец, като великодушно махнем с ръка само защото такива били времената тогава, значи да благословим едно с нищо недоказано позорно петно върху лицето и паметта му. Левски е осъден на смърт в разрез с един от основните постулати на римското - а и основаното върху него уж модерно османско - законодателство: \"Един свидетел не е свидетел\". И предложението на следствената комисия за смъртната присъда е изградено върху показанията само на един неграмотен човечец, опозорил името и челядта си с твърдението, че е видял лично как Левски е убил момчето. Повече свидетели и показания няма. Съставен е протокол от разпита на Апостола, където, за разликата на останалите следствени протоколи, липсва подписа на парижкия възпитаник юриста Иванчо Хаджипенчович. Другите двама членове на комисията и представители на властта също не го подписват. - С всичко! С идеите си, с  жертвата в името на Отечеството и дори с личния си живот. Това, че той - образован за времето си млад мъж, красив, атрактивен, поет и журналист, любимец на умни и богати момичета, избира за своя спътница Венета Рашева - жена с потресаваща за онова време репутация: немлада, некрасива, небогата, разведена с дете и при това неграмотна... Да, тя е изборът на сърцето му, била е неговото либе, либе до живот, а и след живота... Не любов, а балада. Баладата на деветнадесетия български век. - Естествено е, че всеки човек да иска да бъде щастлив, духовно и материално удовлетворен и да търси най-добрата възможност за реализация. Ако не я намери там, където е роден, прекрачва в други географски ширини... Печалното в случая е, че повечето млади хора, напускащи страната, го правят не в търсене на личностното си развитие, а в името на физическото си оцеляване. Убедена съм, че уважението, подкрепата и единодушният вот на народа ни ще спечели онази политическа сила, партия или идея, която съумее да върне на България българите. ", "date": "2019.08.16", "title": "Неда Антонова: Историята на всеки народ осигурява неговия духовен имунитет!"}
