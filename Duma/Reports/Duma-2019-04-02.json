{"url": "https://duma.bg/datata-n188795", "text": "СВЕТОВЕН ДЕН НА ОСВЕДОМЕНОСТТА ЗА АУТИЗЪМ. На 18 декември 2007 г. Генералната асамблея на ООН приема резолюция, която обявява 2 април за Mеждународен ден на аутизма. Чрез него се изразява дълбока загриженост относно разпространението на аутизма сред децата по света и трудностите при тяхното развитие. 2 април е за всички специални деца, които често биват отритнати от обществото, но които ни дават възможност да открием най-състрадателната и благородна част от нас самите. МЕЖДУНАРОДЕН ДЕН НА ДЕТСКАТА КНИГА. Отбелязва се от 1967 г. в деня на рождението на големия детски писател Ханс Кристиан Андерсен (1805-1875). Датският писател е известен най-вече със своите приказки. Сред тях са \"Храбрият оловен войник\", \"Снежната царица\", \"Малката русалка\", \"Палечка\", \"Малката кибритопродавачка\", \"Грозното патенце\". Неговите произведения са преведени на повече от 150 езика. 1821 - В КОТЕЛ СЕ РАЖДА ГЕОРГИ САВА РАКОВСКИ, РЕВОЛЮЦИОНЕР (УМИРА 1867 Г.). Рожденото му име е Съби Стойков Попович. Първи идеолог и организатор на националноосвободителното движение през ХIХ в. и негов ръководител през първите десет години. Списва вестници, най-известният от които е \"Дунавски лебед\". Създател на Първата българска легия (1862). 1872 - УМИРА САМЮЪЛ МОРЗ, АМЕРИКАНСКИ ИЗОБРЕТАТЕЛ (Р. 1791 Г.). Най-известен с изобретяването на електромагнитния пишещ телеграф (апарат на Морз) и Морзовата азбука. На 24 май 1844 г. е изпратено първото съобщение между Вашингтон и Балтимор по способа на Морз с текст \"Ето какво създаде Бог\". 1924 - БКП Е ЗАБРАНЕНА СЪС ЗАКОНА ЗА ЗАЩИТА НА ДЪРЖАВАТА. С определение на ВКС са забранени още Партията на труда, БКМС и техните синдикални и кооперативни организации. Имотите им се отнемат, а БКП минава в нелегалност. Чрез този закон правителството на Александър Цанков (на снимката) се стреми да узакони разправата с политическите си противници, организирали и осъществили Юнското и Септемврийското въстание от 1923 г. ЗЗД е премахнат от правителството на ОФ с наредба закон на 16 октомври 1944 г. 1930 - РАЖДА СЕ СТЕФКА СЪБОТИНОВА, НАРОДНА ПЕВИЦА (УМИРА 2010 Г.). Изпълнителка на песни от Тракийската фолклорна област. 14 години работи в Държавния ансамбъл \"Филип Кутев\", с който гастролира по света. Солистка в Радио София. Пее в състава \"Мистерията на българските гласове\". Световна популярност получава през 1994 г. с песента \"Притури се планината\" с новия модерен аранжимент на Жаки Анона. Удостоена е с орден \"Стара планина\" I степен. 1933 - РАЖДА СЕ КОНСТАНТИН ПАВЛОВ, ПОЕТ, ДРАМАТУРГ, КИНОСЦЕНАРИСТ (УМИРА 2008 Г.). Автор на стихосбирките \"Появяване\", \"Сатири\", \"Убийство на спящ човек\" и др., на киносценариите \"Чуй петела!\", \"Бяла магия\". Стиховете му са преведени на френски, английски, испански, немски, полски, руски, сърбохърватски, унгарски език.", "date": "2019.04.02", "title": "Датата"}
{"url": "https://duma.bg/polzata-ot-mrazeneto-n188794", "text": "        В началото бе Словото; и Словото беше у Бога; и словото бе Бог. Как ще звучат тия първи изречения на Святото Евангелие според Йоан, ако вместо слово сложим думата език. Езикът бе Бог. И езикът на животните ли? Святият Дух слиза при апостолите и те проговарят на всички земни езици, единствено за да разнасят Святата истина сред народите чрез Божиeто Слово. Обратно на онова, което се случва при строежа на прословутата кула. Целта е различна, но смисълът е един и същ; езикът е само средство. Той може да е богат, красив, звучен, груб, нечленоразделен, но не и жесток, добър, зъл или мразещ.  Да вземем например изречението; \"Ще те изям.\" То може да говори за обич, но и за омраза, особено ако се прибави \"с парцалите\", може да е и лишено от всякаква омраза откровение, ако е изречено от някой канибал и т.н. Езикът е хастарът, върху който се изпипва словото. Няма и не може да има \"език на омразата\". Ако има, значи има и народ, който не знае друго, освен да мрази. Има hate Speech, защо тогава the language of hatred? Едва ли е недомислица, макар че е точно това.  на масовото говорене, а то в голямата си част е политическо. Понятието \"език на омразата\" санкционира в най-широк смисъл говоренето включително бръщолевенето. Тълпата, крещяща \"оставка\", \"мафия\", не е изключено и \"педерасти\", без всякакво съмнение изразява ненавист, че и нещо повече. Езикът е брутален, но със същите думи в същия строй, подвиквани обаче иронично и артистично, придружени със съответна сценография, едва ли биха приети като израз на омраза. Те могат да изразяват освен ирония, още погнуса, презрение, дори съжаление. Докато речите, словата, които се чуват в такива случаи, ангажират оратора не с езика, който е използвал, а с вложения смисъл. Той би подлежал на санкция, езикът - само на коментар.  До неотдавна  Още по-отдавна: срамота е, грехота е. А в още по-далечното минало: имай страх от Бога, почитай царя. От едната крайна точка махалото сега е в другата. Нищо не е срамно и греховно, следователно няма причина да има страх от когото и да било, още по-малко почит. Бог е Свободата, в най-широк смисъл, дотолкова, че в нейно име човечеството е готово да се взриви, приказвайки всичко, каквото му дойде на устата. Говоренето е свобода, свободата е говорене. Какво може да поддържа подобно перпетуум мобиле? Най-вече теми, по които всички могат да говорят. Те обаче не са много и повечето са на изчерпване. Налага се да се извадят онези старозаветни, по които има категорично произнасяне. Хилядолетия не са подлежали на коментар и присъдата за всяко отклонение е била смърт. Обърнати с хастара навън, в съзвучие с политическата злоба на деня, те небивало поляризират обществата. Законът би могъл да внесе някакъв ред във вербалната безотговорност, но  Който люби Свободата, люби нас. Перифразата е прозрачна. А \"нас\" естествено са \"помазаниците\" на деня. Омразата е чувство и неговият контрол е обратно пропорционален на мисленето. Светът по ред причини прогресивно оглупява. Полето на чувствата расте, за сметка на разсъдъка. Колкото повече се вменява омраза, толкова повече ще расте хабитатът  на Сатаната, за да не вземат да се обикнат враговете. Езикът на тълпата - мизерен, клиширан, нечленоразделен, заглушава и маргинализира словото. Къде при подобна какофония може да се чуят и прочетат автентични протест, погнуса, отчаяние? Само в някои изстрадани, незаразени от световната  пандемия от логорея слова. За тях е съчинено  понятието \"език на омразата\". Омразата е другото лице на любовта. Това са двата полюса, които поставят на изпитание душевното равновесие. При здрав разум, разбира се. И вяра в Спасението. Докато глупостта няма антипод. Какво поставя тя на изпитание? Кое е другото й лице. Би трябвало да е мъдростта, но не е. Глупостта, за разлика от мъдростта, може да е пригодна, нагодлива, изгодна, конюнктурна и поради това заразителна. Все по-често се наблюдава безспорно интелигентни хора да отстояват с всичката убедителност, на която са способни, формени глупости. За подобни ситуации мъдрите разполагат с езоповски език, но предпочитат да си мълчат, защото има и \"политическа коректност\", а тя е дотолкова чувствителна, че за нея няма  безобиден език. И докато глупостта пълзи като плесен по земното кълбо, в душните й пазви \"омраза\" и \"коректнос\" мътят нова диктатура с пищно оперение и непозната стръв. ", "date": "2019.04.02", "title": "Ползата от мразенето"}
{"url": "https://duma.bg/vreme-e!-n188796", "text": "Не са твърде далеч дните, когато членовете и симпатизантите на БСП, а и огромна част от българската общественост, очакваха с интерес кой ще бъде избран да поведе листата на партията за участие в изборите за Европейския парламент. И ето, след сериозни дебати челното място беше отредено на Елена Йончева. Лично за мен това беше стратегическо решение, с визия за развитието на партията за години напред. Решение морално и отговарящо на Устава и правилата на БСП. Но уви! И досега, макар и малобройни, не спират гласовете защо Елена, а не Сергей Станишев. Чухме предложения двамата да са тандем, чухме дори и обвинения, че имало нередности при тайния избор.   За мен, като социалист с 45-годишен партиен стаж, цялата сага кой да води листата е нормален демократичен процес на състезание между конкурентни, стойностни кандидати. Дори и повод да се гордеем, че БСП разполага с толкова качествени личности.   Обаче сериозно ме притесниха излишните изблици на емоционалност и опитите нормалното състезание да  се принизява до кавга. Индивидуализмът и егото да се поставят над партийните интереси и национално отговорната позиция на БСП. Защото това не е само вътрешнопартиен спор. В сегашната ситуация у нас  БСП няма алтернатива като основна опозиционна партия. Тя е единствената сила, която може да разруши статуквото и да изтръгне страната от мъртвата хватка на ГЕРБ. От управлението, което трайно отреди последно място на страната ни сред членовете на Европейския съюз във всички класации, като изключим първото място за нивото на корупция, демографска криза и население, което живее под социалния минимум.   Сега БСП има реалния шанс да разшири своето влияние и да извоюва изборна победа. Победа, която може да определи съдбата на страната за години напред. Предстои ни тежка битка срещу сила, концентрирала огромна власт и капитали, готова да впрегне цялата държавна машина и дори да погази закона, за да не изпусне властта. За това и решението кой да бъде включен в листата на БСП в предстоящия вот е стратегическо, а отговорността далеч надхвърля партийния интерес. На този фон принизяването на процесите в БСП до нивото на лични дрязги, на вътрешно самоизяждане, са не само вредни, но и пагубни за партията. Сега ние трябва да убедим обществото, че имаме силата, волята и смелостта да сложим край на сегашното управление на страната. А как да го направим, когато самите ние не сме убедени, че партията е единна и сплотена около тази цел? Как да кажем, че ще сложим край на всичките  тези \"Апартаментгейт\", \"Суджукгейт\", на безогледната търговия с власт и лично облагодетелстване на хора от управляващото мнозинство. Как, когато излъчваме сигнали, че и при нас борбата не е за идеи, а за постове?  Хората в страната негодуват. Срещу ниските доходи, социалното неравенство, провала в здравеопазването, ниските пенсии, корупцията по високите етажи на властта. Гневът им вече наближава точката на кипене. И ако БСП не прояви национално отговорно поведение, тя също ще бъде пометена, защото хората ще я припознаят като част от политическата класа, довела ги до днешното положение. За моята партия национално отговорното поведение започва от единението. Тук съм категоричен. Ако всеки един от нас няма силата да пренебрегне личния си интерес пред интереса на партията, то значи, че нямаме право да искаме доверие от българския народ. Ако продължаваме да се занимаваме само със себе си, ако продължаваме да разпалваме братоубийствени конфликти вътре в партията, ще получим сурова присъда.   Време е да се замислим преди следващото заседание на Националния съвет на БСП. Да намерим сили с разум и зрялост да застанем зад ръководството на партията, избрано от конгреса. Да му дадем възможност да предложи най-компетентните, най-подготвените, да подреди листата така, че не само да победим на предстоящите избори за Европейски парламент, но и да получим правото да поискаме предсрочни избори и да поемем ръководството на страната. Това е национален интерес. От Кърджали призовавам ръководството на партията да включи в листата и представители на малцинствените групи у нас. Припомням, че те са български граждани, мнозинството от тях - бедни и отрудени хора, които желаят социална справедливост. Тази справедливост, за която БСП се бори и отстоява. За мен спорът Сергей или Елена е безсмислен и вреден. Днес БСП трябва да издигне високо националния трибагреник. Да загърби напрежението в себе си, което, за съжаление, е факт, и да покаже истинското си лице. На партия, която е победител, която е национално отговорна, която може и ще води страната към по-добро. Да излезем с листа, която да обедини страната. Време е!", "date": "2019.04.02", "title": "Време е!"}
{"url": "https://duma.bg/arestuvaha-mazh-za-opit-da-otkradne-relsi-ot-aushvits-n188782", "text": "Арестуваха американец, опитал се да задигне част от релсите в концентрационния лагер Аушвиц, предаде \"Дойче веле\". 37-годишният мъж бил задържан от полските власти и обвинен в кражба на предмет от културно значение. За такова престъпление се полагат до 10 години затвор. Аушвиц-Биркенау е най-големият концлагер на нацистка Германия от годините на Втората световна война. Повече от 1 млн. души са били убити там, голяма част от които са евреи. В последните години музеят на концлагера отчете няколко опита за кражби и вандализъм.", "date": "2019.04.02", "title": "Арестуваха мъж за опит да открадне релси от Аушвиц"}
{"url": "https://duma.bg/martina-apostolova-s-nagrada-za-nay-dobra-aktrisa-v-honkong-n188791", "text": "Режисьорският дебют на Надежда Косева \"Ирина\" продължава своя тур по света и у нас. След успешни участия на \"Златната роза\" във Варна и 7 международни фестивала, увенчани с награди, и вълнуваща среща със зрителите на \"София филм фест\", филмът започна новия си международен сезон с отличие за младата актриса Мартина Апостолова - най-добра женска роля на 43-тия международен кинофестивал в Хонконг. Това е поредната награда на Апостолова за ролята й на Ирина, научи ДУМА от Светлана Дамянова от \"Арт фест\".", "date": "2019.04.02", "title": "Мартина Апостолова с награда за най-добра актриса в Хонконг "}
{"url": "https://duma.bg/tsenite-na-hranite-nagore-s-2-ot-tol-taksite-n188807", "text": "Хранителните стоки ще поскъпнат средно с 2% след въвеждането на тол таксите от 16 август. Това стана ясно по време на пресконференция на регионалния министър Петя Аврамова след среща с превозвачите. Най-малко е увеличението при цените на месото - с 0,22%, а най-голямо  при безалкохолните и минералната вода - 3,89%, показват изчисленията на министерството.  Билетите за автобус пък ще се увеличат в зависимост от разстоянието от 1,6 до 8,7%. Единственото намаление е от София до Перник - с 1,6 на сто. От София до Бургас например, където движението по платен път е 90%, поскъпването е 4,4%.  Зам.-министърът Николай Нанков заяви, че между цените на автобусните превозвачи има и до 7 лв. разлика, а поскъпването заради тол таксата от Бургас за София за автобус с 25 пътници ще е 1 лв. Около 10 ст. на километър ще бъде тол таксата за камиони и автобуси до 12 т.,  а в тол системата ще бъдат обхванати 10 хил. км пътища, съобщиха от Министерството на регионалното развитие. То започна разговори с превозвачите за тарифите, които трябва да влязат в сила от 16 август. Те ще се начисляват на база изминати километри за около половината от републиканските пътища, които са с обща дължина от 20 000 км. Движението по около 20 000 км общинските пътища остава безплатно. Тарифите са разделени на две - за тежкотоварни автомобили с маса от 3,5 до 12 тона и за над 12 тона. Освен това размерът на таксите ще зависи от броя на осите на превозното средство и неговата екокатегория. За камионите до 12 т. EURO 2 ще се плаща 15,6 ст. на км. За EURO 3-4 таксата ще бъде 13 ст., за EURO 5 - 10,4 ст. и за EURO 6 - 7,8 ст. на км.  Камионите над 12 т.с до 3 оси EURO 2 ще плащат тол такса 46,5 ст., EURO 2-3 - 38,8 ст., EURO 5 - 31 ст. и EURO6 - 23,3 ст. Таксите за камиони с над три оси тол таксите са двойни. За автобусите EURO 2 ще се плаща 9,8 ст., за EURO 3-4 - 8,1 ст., за EURO 5 - 6,5 ст. и за EURO 6 - 4,9 ст. Очакванията са приходите от тол таксите да достигнат около 1 млрд. лева годишно от 2020 г. Амбицията е с тях да се изгради магистрала \"Хемус\", за която правителството вече отпусна над 1,3 млрд. лв. за 134 км до разклона за Велико Търново. Със средствата от тол системата е планирано още да бъде изграден скоростният път Видин - Ботевград, както и Русе - Велико Търново.", "date": "2019.04.02", "title": "Цените на храните нагоре с 2% от тол таксите"}
{"url": "https://duma.bg/stoki-i-uslugi-poskapvat-zaradi-kasovite-aparati-n188811", "text": "Предложенията на бизнеса по спорната наредба за касовите апарати не са взети предвид, разходите по прилагането й са занижени, а това означава, че цените на стоките и услугите за потребителите ще се увеличат. Това пишат от Българската стопанска камара (БСК) в писмо до премиера Бойко Борисов, с копия до министъра на финансите Владислав Горанов и Националната агенция за приходите. Според БСК бизнесът ще плати пет пъти по-висока цена за новите изисквания от предварителната оценка. Промените в нормативния акт, който предвижда подмяна на касовите апарати, бяха обнародвани в \"Държавен вестник\" в петък, а от вчера новите правила, засягащи търговците, които са регистрирани по ДДС и не използват софтуер за управление на продажбите в търговските обекти, влязоха в сила. Те вече трябва да издават касова бележки с QR код. Фискалните бонове могат да бъдат сканирани чрез мобилно приложение, разработено от НАП, което показва дали покупката е отчетена при данъчните. \"Обръщам се към вас с очакването да упражните необходимия институционален контрол и в оптимално кратки срокове натрупаните проблеми да бъдат преодолени. Убеден съм, че от бързите и ефективни решения зависи запазването на икономическата и фискалната стабилност в страната\", пише председателят на БСК Радосвет Радев до Борисов. БСК повтаря позицията си, че промените в Наредба Н-18 от есента на миналата година не целят изсветляване на икономиката и гарантиране на добра бизнес среда, а по-скоро генерират обществено напрежение, при това в година на европейски и местни избори. Не трябва българският бизнес да бъде поставян в ролята на заложник на политически интереси. Икономическата стабилност няма нужда от актове, които влошават бизнес средата, се казва в писмото до Борисов. Чрез публикуване на неясни текстове, предвиждане на необосновано кратки и неизпълними срокове, обнародване на промени на промените в последния момент се създава огромно напрежение, несигурност и дори гняв сред бизнеса и гражданите, а това подкопава граденото с години доверие към администрацията, пише БСК.", "date": "2019.04.02", "title": "Стоки и услуги поскъпват заради касовите апарати "}
{"url": "https://duma.bg/federer-sas-101-titli-28-ot-mastars-n188773", "text": "Роджър Федерер заслужи 101-ва титла в кариерата си, след като победи на финала на \"Мастърс\"-а в Маями Джон Иснър (САЩ) с 6:1, 6:4. Швейцарецът детронира шампиона от 2018 г. само за 62 минути игра. Първият сет мина изцяло под диктовката на Маестрото, а във втората част беше много по-оспорвано. 208-сантиметровият Иснър обаче получи контузия в левия глезен и доигра последните геймове от уважение към публиката и съперника. За Федерер това е четвърта титла във Флорида и 28-а от \"Мастърс\" турнири. С повече са само Рафаел Надал (33) и Новак Джокович (32). По брой турнирни отличия легендата е само зад Джими Конърс, който е начело със 109. По пътя към триумфа Маестрото загуби само един сет - в първия си мач срещу Раду Албот (Рум, №46).  Федерер стана първият тенисист с 2 титли през 2019 г. Той заслужи отличието и в Дубай през февруари. \"Лека изненада е за мен, че спечелих на тази възраст. Усещам се като щастливец, че стигнах до края и мога да стоя тук с трофея. Определено е момент, който оценявам много, защото знам, че можеше да се получи по друг начин\", каза 38-годишният Федерер. С 5590 т. той прогресира с 1 позиция в ранглистата до №4. Иснър пък падна с една до №10 с 3085 т. Води Джокович 11 070, пред Надал 8725 и Александър Зверев (Гер) 6040, а Григор Димитров разделя 28-о място с Пабло Кареньо Буста с 1300 т.", "date": "2019.04.02", "title": "Федерер със 101 титли, 28 от \"Мастърс\""}
{"url": "https://duma.bg/literaturna-premiera-v-stolichnata-biblioteka-n188786", "text": "Писателката Божана Апостолова, директор на ИК \"Жанет 45\", ще участва в премиерата на новата книга на Петър Чухов \"Достатъчно дълго\" (кратки и други разкази, пиесказ и разказеса) днес, 2 април, от 18.30 ч. в литературния клуб на Столичната библиотека (пл. \"Славейков\" 4). За книгата ще говорят Захари Карабашлиев и нейният редактор Ангел Игов. Ще прозвучат текстове в акомпанимент на саксофониста Иван Бороджиев. ", "date": "2019.04.02", "title": "Литературна премиера в Столичната библиотека"}
{"url": "https://duma.bg/petar-tuleshkov-dirizhira-kontsert-v-muzikalnata-akademiya-n188789", "text": "Академичният симфоничен оркестър ще изнесе концерт на 3 април от 18 ч. в зала НМА, бул. \"Евлоги и Христо Георгиеви\" 94. Диригент ще бъде Петър Тулешков от класа на доц. д-р Георги Патриков. Солисти са Здравка Атанасова - ударни, от класа на проф. д-р Татяна Кърпарова, и Христо Илиев - виола, от класа на проф. Стефан Жилков. В програмата - Концерт за виола и оркестър от Щамиц, Концерт за вибрафон и оркестър от Сежурне и Първа симфония \"Класическа\" от Прокофиев.", "date": "2019.04.02", "title": "Петър Тулешков дирижира концерт в Музикалната академия"}
{"url": "https://duma.bg/su-organizira-kulturno-obrazovatelni-sreshti-n188790", "text": "Културният център на Софийския университет \"Св. Климент Охридски\" започва нов културно-образователен формат, отворен за широката публика. \"За музиката\" е серия от срещи с композитори, артисти, културолози, философи - видни меломани с интересен вкус, който ще стане отправна точка за разходка из различни музикални епохи, жанрове и тенденции. Разговорите ще води музикологът Илия Граматиков, диригент, преподавател по история на музиката и артистичен директор на фестивала \"ppIANISSIMO\". Първите четири събития ще се проведат на 3 април - с оперната певица Мила Михова, 24 април - с философа Боян Манчев, 15 май - с композитора Георги Арнаудов, и 5 юни - с културолога Николай Колев, в Театралната зала на СУ \"Св. Климент Орхидски\" (Ректорат, вход откъм бул. \"Цар Освободител\") и са с вход свободен. Началният час 19.", "date": "2019.04.02", "title": "СУ организира културно-образователни срещи"}
{"url": "https://duma.bg/zarnoproizvoditelite-obshtini-i-zastrahovateli-sashto-da-plashtat-za-gradozashtita-n188806", "text": "Земеделците не са съгласни само те да плащат за защита от градушки. Това заяви пред БНР Георги Милев, представител на Националната асоциация на зърнопроизводителите (НАЗ). През март Министерският съвет внесе в парламента Законопроект за превенция от неблагоприятни климатични събития. В първоначалния вариант се предвиждаше и застрахователите да участват във финансирането на градозащитата, но те се възпротивиха и властта натовари с такса \"градушка\" само земеделците. Като от 50 ст. тя скочи на 75 ст. на дка. С  досегашния ракетен способ и въвеждането на самолетен способ се цели защита за до 90% от нивите при 36 млн. дка обработвама земя в страната, обясни промените Ваньо Славеев от Агенцията за борба с градушките. Той припомни, че ракетният способ защитава в момента около една трета от обработваемата земя за областите с най-голяма градобитност. Той е с 10% по-ефективен от самолетния, но разходите за площадки го правят по-скъп. Със самолетния способ може да се отреагира във всяка точка на страната, включително над планините, където се формират градоносните облаци, а освен това технологията е безотпадна. Двата метода, ако се допълват, ще се стигне до по-ефективна защита от градушки. Но когато става въпрос за такси, бизнесът започва да спори за ефективността, каза Славеев и заяви, че несъгласните с новата система за финансиране могат да се сдружат и да си направят собствена градозащита. Георги Милев заяви, че НАЗ приветства идеята за разширяването на защитата в България и производителите искат да бъде покрита цялата страна. Той обаче не е съгласен финансовата тежест да се понася само от земеделците. Може би 100 млн. дка ще бъдат защитени, от които само 36 млн. земеделска територия. Всички заинтересовани от тази защита би трябвало да бъдат включени - застрахователи, общини, настоя той. Стопаните поискаха още да имат повече представители в Управителния съвет на бъдещото държавно предприятие, тъй като сега е предвидено да имат само един.", "date": "2019.04.02", "title": "Зърнопроизводителите:  Общини и застрахователи също да плащат за градозащита "}
{"url": "https://duma.bg/spasitelyat-na-sveta-izchezna-ot-abu-dabi-n188781", "text": "Картината на Леонардо да Винчи \"Спасителят на света\" (Salvator Mundi) е изчезнала от филиала на Лувъра в столицата на ОАЕ Абу Даби, съобщи \"Ню Йорк таймс\". Служителите на музея не знаят къде е платното. Колегите им от парижкия Лувър също не са наясно какво се е случило с произведението. През септември 2018 г. филиалът в Абу Даби съобщи, че се отлага експозицията на шедьовъра, без да се съобщава нова дата. И преди \"Спасителят на света\" изчезваше внезапно, но след това се намираше. Веднъж картината се появи през 2017 г., когато частен колекционер я откупи за над 400 млн. долара.", "date": "2019.04.02", "title": "\"Спасителят на света\" изчезна от Абу Даби"}
{"url": "https://duma.bg/kratki-novini-n188771", "text": "Първа лига XXVII (I) кръг Първа шестица Левски - Ботев Пд 1:1 1:0 Мариани (35-д) 1:1 Димитров (47), ЧК: Балтанов (Б-50); Лудогорец - Берое 0:0; ЦСКА-Сф - Черно море 1:0. 1. Лудогорец 27 19 6 2 53:14 63 2. ЦСКА-Сф 27 19 3 5 48:14 60 3. Левски 27 17 4 6 52:25 55 4. Ботев Пд 27 13 7 7 40:22 46 5. Берое 27 12 7 8 32:23 43 6. Черно море 27 12 6 9 36:35 42 XXVIII кръг: събота, 17.15: Лудогорец - ЦСКА-Сф (Диема спорт); неделя, 17.30: Черно море - Левски (Диема спорт) 20.00: Берое - Ботев Пд (Диема спорт). Група Б Славия - Септември 0:0; Локо Пд - Дунав 1:1.  1. Локо Пд 27 10 6 11 33:29 36  2. Славия 27  9 7 11 28:31 34  3. Септември 27 6 4 17 23:52 22   4. Дунав 27  5 6 16 26:48 21 XXVIII кръг: петък, 20.00: Локо Пд - Славия (Диема спорт); понеделник, 20.00: Дунав - Септември (Диема спорт). Купа на България 1/4-финали днес, 18.30: Етър - Локо Пд (Диема спорт, главен съдия Ивайло Стоянов); сряда, 18.30: Лудогорец - ЦСКА-Сф (Диема спорт, Николай Йорданов); четвъртък, 16.00: Струмска слава - Септември (Диема спорт, Владимир Вълков); 18.30: Ботев Пд - Черно море (Диема спорт, Станислав Тодоров).  Футбол по Диема спорт 18.30 Етър - Локо Пд по Диема спорт 2 21.45 Уулвърхемптън - Ман Юнайтед по Нова спорт 19.30 Падерборн - Хамбургер 21.45 Аугсбург - РБ Лайпциг по Макс спорт 2 20.00 Галатасарай - Йени Малатияспор 22.00 Лион - Рен по Макс спорт 3 20.00 Милан - Удинезе 22.00 Каляри - Ювентус по Макс спорт 4 20.30 Атлетико М - Жирона 22.30 Виляреал - Барселона по БНТ 3 Баскетбол 18.55 Левски ЛУКойл - Берое по Евроспорт 1 Снукър 9.25 и 14.25 Открито първенство на Пекин Плуване 18.30 Северен тур в Хелзинки", "date": "2019.04.02", "title": "Кратки новини"}
{"url": "https://duma.bg/nov-dubal-za-mertsedes-nov-proval-za-ferari-n188772", "text": "Мерцедес постигна двойна победа във втория старт от календара на Формула 1 - за Гран при на Бахрейн. На пистата \"Сахир\" първи финишира Люис Хамилтън, а след него съотборникът му Валтери Ботас. Световният шампион спря хронометъра за 1:34:21,295 ч, а финландецът беше по-бавен с 2,980 сек. Последен на подиума се качи изненадата в Бахрейн Шарл Леклер (Монако) - на 6,131 сек. Младокът доминираше през целия уикенд, като спечели първи полпозишън в кариерата си, а на самото състезание водеше през по-голямата част, но 10 обиколки преди края турбото му отказа. Преднината му пред Хамилтън достигна 20 секунди, но след повредата бе посъветван от щаба да намали газта и набързо беше изпреварен от болидите на Мерцедес. Все пак късметът му не го напусна съвсем и той завърши трети. Две обиколки преди края Леклер беше застигнат и от Макс Верстапен (Хол, Ред Бул), но на пистата излезе кола за сигурност заради двойно отпадане на болидите на Рено, пилотирани от Нико Хюлкенберг (Гер) и Даниел Рикардо (Авл). До края болидите запазиха подредбата си и не финишираха в състезателен режим. Така 21-годишният поданик на Монако записа и най-доброто си класиране. \"В отборните спортове се случват такива неща. Важното е, че си върнахме темпото след Австралия. Искам да благодаря на тима за отличната работа. Знам, че ще печелим\", каза Леклер, който спечели и бонуса за най-бърза обиколка. Зад първите трима се наредиха Верстапен, Себастиан Фетел (Гер, Ферари), Ландо Норис (Вбр, Макларън), Кими Райконен (Фин, Алфа Ромео), Пиер Гасли (Фр, Ред Бул), Алекс Албън (Тайланс, Торо Росо) и Серхио Перес (Мекс, Рейсинг Пойнт). В класирането води Ботас с 44 т., пред Хамилтън 43, Верстапен 27, Леклер 26, Фетел 22 и др.  При конструкторите начело е Мерцедес с 87 т., пред Ферари 48, Ред Бул 31, Алфа Ромео 10, Хаас 8 и др. Следващото състезание е на 14 април в Шанхай, Китай.", "date": "2019.04.02", "title": "Нов дубъл за Мерцедес,   нов провал за Ферари"}
{"url": "https://duma.bg/evrohold-vnesal-oferta-za-aktivite-na-chez-u-nas-n188804", "text": "Застрахователят \"Еврохолд\" е внесъл вчера самостоятелна оферта за придобиване на българските активи на чешката енергийна група ЧЕЗ, съобщиха от листнатото на фондовите борси в София и Варшава дружество. Каква е офертата им не се посочва, но сделката ще бъде финансирана със собствени средства и привлечени от западноевропейски банки. Решението за участие е станало след задълбочено проучване и обстоен анализ на финансовите резултати на българските подразделения на чешката енергийна компания ЧЕЗ груп, се посочва в съобщението на \"Еврохолд\". За интереса на компанията към едни от най-големите частни енергийни активи у нас стана ясно преди седмица, но тогава от компанията заявиха, че не коментират \"слухове или спекулативни информации, особено когато това засяга трети страни\".", "date": "2019.04.02", "title": "\"Еврохолд\" внесъл оферта за активите на ЧЕЗ у нас"}
{"url": "https://duma.bg/slana-popari-chereshi-i-praskovi-rekoltata-e-obrechena-n188805", "text": "Ледени висулки увиснаха от разцъфналите клони на череши, сливи, праскови, кайсии, вишни в почти цялата страна, минусовите температури причиниха слана, която е фатална. \"Реколтата тази година от тези плодове или няма да я има, или ще бъде критично слаба\", сигнализира Красимир Кумчев, известен в цялата страна агроконсултант, цитиран от БГНЕС. Реколтата за тази година е компрометирана. В по-голямата част от страната реколтата е обречена. В цяла Южна България градините са засегнати, каза агрономът. Мисля си как реагират политиците при наводнения и земетресения например - изсипват се на място с ботуши, дъждобрани и всички останали атрибути, с което да ни покажат загрижеността си, коментира експертът. По неговите думи това, което се е случило, е по-трагично. Според него трудът на овощарите е незащитен. Той поясни, че те не могат да застраховат градините си от щети, настъпили от събития преди 20 април, това е условието на застрахователите и то не се променя въпреки многократно поставяните искания. Застраховки на овощни градини могат да се сключват само след тоя срок, а всъщност сланите падат преди него. Заради това овощарите искат нова схема за застраховки срещу слани. Преди 4 дни температурите паднаха до минус 4 градуса и въпреки усилията, нещата не се получиха. На първо четене щетата е някъде около 70%\", каза Кумчев. Това означава, че тази година ще купуваме скъпи череши, праскови, кайсии и вишни. ", "date": "2019.04.02", "title": "Слана попари череши и праскови, реколтата е обречена"}
{"url": "https://duma.bg/karikaturistite-ot-pras-pres-pokazvat-politicheski-sharzhove-n188783", "text": "Изложба политически шаржове на карикатуристите от \"Прас Прес\": Алла и Чавдар Георгиеви, Христо Комарницки и Чавдар Николов, съпроводени от зашеметяващи строфи на Иво Балев, ще бъде открита днес, 2 април, от 18,30 ч., в галерия-книжарница \"София-Прес\" (ул. \"Славянска\" 29). Експозицията носи звучното наименование \"Непорочните моми\". Те идват от села и паланки, от първични партийни организации и граждански квоти. Идват обрулени, смачкани и решени на всичко да се доберат до Райската градина на площад „Народно събрание“. Живеят в хармония с Адам от Банкя и бързат да опитат от суджуците на познанието и греха. Покриват телата си с Армани, правят фейслифт на мутрите си, нареждат косите си и доволно се оглеждат във вестниците и телевизиите адамови. И тогава, о ужас, катран в меда, сол в кафето, вода в дизела, последна страница на \"Прас Прес\". Цачева, Каратанчева, Павлова, Цацарова, Доганова, Пеевска, Цветанова, Горанова, Фандъкова и другите от осма страница. Пак са те и уж същите, още по-обрулени, още по-смачкани и неприлично оядени. Елате да ги видите и вие, отвъд Армани, Гучи или Фере, отвъд Райската градина. Елате да ги видите във виртуалния ад, който нямате сили да им създадете в действителност. Елате и ги печете на бавен огън, ще има вино и заедно ще \"се зъбим на тирана\", призовават идеолозите на проявата.", "date": "2019.04.02", "title": "Карикатуристите от \"Прас Прес\" показват политически шаржове"}
{"url": "https://duma.bg/dinu-osporva-pobedata-na-kobrata-n188774", "text": "Богдан Дину поиска загубата му от Кубрат Пулев да бъде анулирана. Румънецът вече е подал жалба в Спортната комисия в Калифорния, съобщи ESPN. Българинът нокаутира съперника си в седмия рунд и постигна 27-ата си победа от 28 двубоя на професионалния ринг. В основата на жалбата на Дину е ударът в тила, който Пулев му нанесе след втория нокдаун. За това Кобрата беше наказан с отнемане на точка от съдията Раул Каис, а румънецът получи 5 мин., за да се възстанови.  \"След мача седнахме с Дину и екипа му и се свързахме с комисията. Официално подадохме жалба и поискахме изслушване пред комисията\", обяви мениджърът на румънеца Грег Коен. Тогава действително ситуацията бе драматична, тъй като съществуваше вариант, при който Дину да заяви, че не е в състояние да продължи и Пулев да бъде дисквалифициран. Арбитърът на ринга Раул Кайс обаче реши, че ударът е бил неволен и предупреди съдиите на масата, че ако Дину не може да продължи, ще бъде взет резултатът в точките до този момент. Жалбата ще бъде разгледана на следващото заседание, което е в средата на май. Тогава би трябвало да се разгледа и казусът с целувката по устните на репортерката Дженифър Равало. Американката обвини Пулев в сексуален тормоз, като освен целувката пред камерите, я опипал по задните части. Заради скандала Кобрата е със спрени състезателни права за Калифорния. Равало ще заведе дело за сексуално посегателство. Тя нае водещия адвокат в тази област Глория Олред в опит да търси правата си по съдебен път. Пулев пък пусна във фейсбук видео от купона след мача, на което се вижда как Равало, известна като Кралицата на голото суши, танцува в скута на мъж. Пулев беше нападнат и от двукратна олимпийска шампионска по бокс Клариса Шийлдс (САЩ), която обяви, че българинът трябва да поеме отговорност за постъпката си. \"Не казвам, че Пулев трябва да влезе в затвора за 20 години или въобще да влиза в затвора. Той обаче трябва да се извини и да плати на репортерката за грозната си постъпка. Така за всички ще стане напълно ясно, че е направил нещо грешно. Неприятно впечатление ми прави това, че боксовите фенове го приемат за нещо готино. Твърдят, че й е харесало и го прави за парите. Трябва да се засрамят\", заяви Шийлдс.", "date": "2019.04.02", "title": "Дину оспорва победата на Кобрата"}
{"url": "https://duma.bg/biha-futbolen-sadiya%09v-godech-n188775", "text": "Главният съдия Димитър Томов е набит в срещата между Ком Годеч и Торнадо Безден от XI кръг на ОГ София - Запад. Инцидентът се случва в 68-ата минута при резултат 3:2 за домакините и групов протест на гостите. След побоя Томов прекрати двубоя, а утре Дисципът ще разгледа инцидента. \"Мелето стана след грубо влизане в краката на мой футболист. Капитанът ни Георги Христов отиде към съдията и му поиска обяснение защо не е вдигнал картон на извършителя на нарушението. Скупчиха се доста хора около Томов, не видях кой го удари. Не оправдавам нашия отбор, нека виновните да получат заслужено наказание. Но настоявам този рефер и помощникът му да бъдат извадени от съдийството\", обяви пред  vitoshanews.com президентът на Торнадо Стефан Борисов.", "date": "2019.04.02", "title": "Биха футболен съдия\tв Годеч"}
{"url": "https://duma.bg/spryaha-stranitsi-na-fenove-na-tsska-sf-v-sotsialnite-mrezhi-n188776", "text": "Страници на фенове на ЦСКА-Сф в социалните мрежи са блокирани. Причината е в пост отпреди 3 г. срещу Лудогорец, който e бил докладван. Заради това бе пусната декларация в официалния акаунт на клуба: \"Почти всички страници в социалните мрежи, свързани с дейността на Северната трибуна, бяха заличени, а някои от тях спрени от нас като превантивна мярка, след като бяха нееднократно докладвани. Този удар може единствено и само да ни забави, но по никакъв начин няма да ни спре да постигнем целите си.\" Утре \"червените\" гостуват на Лудогорец в 1/4-финал за купата.", "date": "2019.04.02", "title": "Спряха страници на фенове на ЦСКА-Сф в социалните мрежи"}
{"url": "https://duma.bg/slaviya-dokosva-barazh-za-liga-evropa-n188778", "text": "Славия е много близо до бараж за Лига Европа. В мач от група \"Б\" \"белите\" завършиха 0:0 с гостуващия Септември и останаха на 12 т. пред този съперник пет кръга преди края. Така футболистите на Златомир Загорчич се нуждаят от точка, за да си гарантират едно от първите две места в групата, даващо право на участие в баражите. Пред едва 160 души на стадиона в \"Овча купел\" \"белите\" можеха и да бият, но вратарят на Септември  Янко Георгиев беше на висота и отрази всичко. \"Загубихме 2 т. Продължаваме да мислим позитивно и се надяваме малко и късметът да ни покрие. Искам да играем всеки мач за победа и когато заслужаваме, да взимаме трите точки\", каза Загорчич. \"Получи се нормален резултат. Първото полувреме Славия ни превъзхождаше тотално, но второто се преобразихме. На почивката всеки треньор си дава указанията. Коригирахме някои неща и се получи. Целта ни е една - спасение\", призна треньорът на Септември Христо Арангелов.", "date": "2019.04.02", "title": " Славия докосва бараж за Лига Европа"}
{"url": "https://duma.bg/ot-bsp-iskat-proverka-na-vagledobiva-v-pernishko-n188845", "text": "Защо въглищни мини превземат нивите на хората от село Дивотино – на този въпрос ще търсят отговор депутатите от БСП. От левицата внасят искане до Министерството на енергетиката да им бъде предоставена цялата документация относно концесията за добив на въглища от Пернишкия въглищен басейн. От партията припомнят, че жителите на село Дивотино и собственици на земи протестират срещу заграбването на нивите им. Заради създалото се напрежение още миналата седмица ресорното министерство реши да забрани на концесионера да усвоява нови площи за добив на въглища. Става въпрос за фирмата „Мин индъстри“. Концесионерът обяви тогава, че от общо 170 дка земеделски земи, е закупил около 120 дка в съсобственост. Придобиването на останалата част е възпрепятствано от многото собственици на парцелите, част от които не могат да бъдат открити.", "date": "2019.04.02", "title": "От БСП искат проверка на въгледобива в Пернишко"}
{"url": "https://duma.bg/nad-7-km-opashka-ot-tirove-na-dunav-most-n188846", "text": "Огромна колона от чакащи тирове се е образувала тази сутрин на Дунав мост при Видин. Изнервени шофьори разказаха пред БиТиВи, че колоната е над 7 километра. Според тях движението е напълно блокирано  и никакви автомобили не преминават граничния пункт. А опашката е започнала да се образува още вчера. По информация на шофьорите, не става въпрос за проблеми със системата, а за бавна работа на граничните служители. Междувременно от пресслужбата на МВР съобщават, че към 7.30 часа на българо-румънската граница при ГКПП \"Дунав мост\" при Видин трафикът от товарни автомобили е интензивен на изход от страната.", "date": "2019.04.02", "title": "Над 7 км опашка от тирове на Дунав мост"}
