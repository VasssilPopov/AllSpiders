{"url": "http://www.duma.bg/node/162602", "text": "Лукса да живеят по няколко века ще могат да си позволят само супер богатите. Поне в началото. Регенеративната медицина вече работи по този въпрос. \nПрез февруари основателят на фондация X Prize Питър Диамандис и д-р Боб Харири обявиха, че са учредили компанията Celularity. Целта им е 100-годишните на бъдещето да станат новите 60-годишни, а хората дори в напреднала възраст да се радват на добър външен вид, интелектуална сила и мобилност. Изходното финансиране на начинанието възлиза на 250 млн. долара. \nДали обаче за това има стабилна научна основа? Изглежда, че отговорът е \"да\". Вече се знае, че стволовите клетки са бъдещето на регенеративната медицина. А Celularity се съсредоточава именно върху използването на стволови клетки, за да спре стареенето на тялото чрез регенериране на тъкани и органи. \nПроектът на Диамандис и Харири само потвърждава една от трайните тенденции в Силициевата долина: преуспяващите дигитални босове, безрезервно вярващи в технологията, от години финансират биомедицински компании за научноизследователска дейност, които се стремят да осигурят безсмъртие на своите спонсори. Сред тези технологични оптимисти са Лари Елисън (основател на Oracle), Лари Пейдж и Сергей Брин (основатели на Google), Джеф Безос (основател на Amazon) и Петър Тийл (съосновател на PayPal). \nНаскоро Диамандис писа до абонатите на електронния си бюлетин следното: \"Помолих най-умните хора, които познавам, да направят технически прогнози за следващите 20 години (2018 - 2038). Една от тях гласи, че до 2030-а човечеството ще може да изпревари скоростта на стареенето.\" Диамандис нарича това Longevity Escape Velocity (LEV), което в свободен превод означава \"дълголетие, изпреварващо стареенето\". Това е моментът, след който с всяка изминала година очакваната продължителност на живота на хората с достъп до най-добрите технологии за регенеративна медицина ще се увеличава с повече от 12 месеца. С други думи: с известен късмет и внимателно контролиране на рисковете поне някои хора могат да се надяват да живеят безкрайно. Диамандис и неговите съмишленици смятат, че след няколко десетилетия най-богатите ще могат да изпреварват скоростта на стареенето. \nСамо най-заможните обаче, защото регенеративната медицина е много скъпо нещо. Може да се прогнозира, че евентуално чак след 2040 г. ефективните технологии за удължаване на живота ще станат достъпни и за всеки човек в индустриалните държави, който има добра здравна осигуровка. Това обаче може и да не се осъществи. Едно е сигурно: ако LEV се превърне в действителност, първи от него ще се възползват милиардерите, които го финансират.   \n", "date": "2018.03.13", "title": "Само богатите ще могат да си купят безсмъртие  "}
{"url": "http://www.duma.bg/node/162599", "text": "Израелският композитор и етно певец Ави Бенеди, който от години живее и твори у нас, получи поредно международно признание. Преди броени дни на бляскавата церемония по раздаването на престижните статуетки \"Golden Panther Awards 2018\" артистът бе удостоен с приза \"Най-добър балкански композитор\". Наградите се връчват ежегодно в Ню Йорк, САЩ, и отразяват най-значимите постижения в областта на музиката. \nПесента, която истински впечатли професионалното жури, е \"Boi Tegali li\". Още през 2014 г. Ави записа парчето със звездата на \"Пайнер\" - Емилия. \"Кой ще му каже\"/\"Boi Tegali li\" се превръща в абсолютен хит на Балканите, като две години по-късно излезе и на сръбския пазар във версия на Андреа Чекич и със заглавие \"300 Svatova\". \n\"Истинско вълнение за мен беше срещата ми със \"Super Sako\". Музикантите от групата са страхотни професионалисти, а песента им \"Mi Gna\" е абсолютен хит на целия континент\", споделя вълнението си Ави. И добавя: \"Очаквайте общ проект... скоро, много скоро.\" \nДо броени дни пък предстои официалната премиера на най-новата песен на Ави Бенеди с колумбийската звезда Емиг Ла Воз, който е само на 20 години, но песните му вече оглавяват най-известните музикални чартове в Латинска Америка. \n    \n", "date": "2018.03.13", "title": " Певец от Израел бе признат за най-добър балкански композитор"}
{"url": "http://www.duma.bg/node/162639", "text": "НЕК със собствен ресурс е изградил навесите и те вече са готови, констатира при проверката енергийният министър. Петкова припомня, че през миналата седмица от Ижорските заводи са били доставени материалите, свързани с пресконсервацията на оборудването, така че процесът се изпълнява според инструкциите на производителите. Според официалното съобщение от Министерството на енергетиката доставеното оборудване за АЕЦ \"Белене\"се съхранява на площадката съгласно всички изисквания на производителя, което е установила и проверката на място на министъра.  \nПеткова за пореден път каза, че приоритет на българското правителство е да намери най-доброто решение, свързано с реализация на оборудването на АЕЦ \"Белене\". Тя припомни взетото от НС решение след искането на \"БСП за България\" до края на юни трябва да бъдат предложени варианти за реализация на оборудването. За изпълнение на тази задача в министерството вече е създадена работна група, към която ще бъдат включени и експерти от всички компании с отношение към процеса - НЕК, БЕХ, АЕЦ \"Козлодуй\", ДП РАО. \nПо думите на Петкова сериозната задача, която стои за разрешаване, е финансирането на проекта така, че да бъде гарантирана неговата реализация на пазарен принцип без държавни гаранции. От МЕ съобщават още, че тя е припомнила, че преди дни Европейската инвестиционна банка проявила интерес да участва във финансирането на проекта. Като част от търсенето на решение за използване на оборудването правителство ще проведе разговори с ЕИБ за възможностите й да предостави финансиране за реализацията на проекта, е станало ясно от думите на Петкова. Преди дни от ЕИБ заявиха пред БНР, че биха обмислили участие в този проект, ако получат официално запитване. Досега обаче институцията не е финансирала изграждането на ядрена централа. \n    \n", "date": "2018.03.13", "title": " Найлони пазят оборудването за \"Белене\""}
{"url": "http://www.duma.bg/node/162637", "text": "Очаква се цената на розовия цвят през 2018 г. да бъде още по-висока заради повишението на минималната работна заплата и поскъпването на основните консумативи. Това прогнозират от Българската национална асоциация за етерични масла, парфюмерия и козметика. И тази година се очакват трудности с прибирането на розовия цвят в страната, работниците намаляват, а проблемът с еднодневните трудови договори не е решен, обявиха от организацията. \nОколо триста килограма розово масло, добито през 2017 година, все още стои непродадено. \"Това не се дължи на цената, а просто миналата година беше изключително благодатна и почти три тона масло се доби\", обясни Гергана Андреева, изпълнителен директор на асоциацията. \nОт асоциацията ще търсят подкрепа от държавата за осъществяване на качествен контрол върху чистотата на посадъчния материал от роза и лавандула, които се садят у нас. Според представители на бранша, въпреки че закон има, той не се спазва, съобщи БНТ. Според организацията държавата може да окаже и помощ на сектора относно износа на българска парфюмерия и козметика в чужбина. Производителите настояват и за строг контрол върху розовите и лавандулови насаждения.     \n", "date": "2018.03.13", "title": " Прогнозират поскъпване на розовия цвят"}
{"url": "http://www.duma.bg/node/162632", "text": "В края на декември 2017-а средствата, управлявани от компаниите, извършващи общо застраховане, застраховки \"Живот\" и презастраховане, са били 7,297 млрд. лева. Преглед назад във времето на статистиката на Българската народна банка (БНБ) за застрахователния сектор показа, че това е лек спад спрямо постигнатото в предишните три месеца - със 174,6 млн. лева от 7,472 млрд. лв. в края на септември. Техният размер обаче се увеличава за година с 678,9 млн. лв., за сравнение с края на декември 2016 г. средствата, управлявани от компаниите са възлизали на 6,618 млрд. лева.   \n", "date": "2018.03.13", "title": "Над 7 млрд. лв. управлява застрахователният сектор "}
{"url": "http://www.duma.bg/node/162636", "text": "След изготвянето на оценка Европейската агенция по безопасността на храните (EFSA) заключи, че три противоречиви неоникотиноидни пестицида представляват висок риск за дивите и медоносните пчели. Констатациите на Европейския орган за безопасност на храните в Парма, Италия, подсказват, че има голяма вероятност ЕС скоро да забрани употребата на този вид химикали върху културите на открито, пише nature.com. \nПрез 2013 г. ЕС забрани приложението на трите химикала върху култури, привлекателни за пчелите, като слънчоглед, маслодайна рапица и царевица. Това стана, след като анализ на EFSA предизвика тревога относно ефектите от инсектицидите. Оттогава досега изследователите събират доказателства за вредите на тези препарати върху пчелите. ЕК предложи миналата година да се забранят всички видове употреба на препарати на открито, като се позволи само прилагането им в оранжерии. Държавите членки на ЕС трябва скоро да гласуват въпроса и това може да стане още на 22 март. \nНеоникотиноидите са силно токсични за насекомите, причинявайки парализа и смърт чрез намеса в централната им нервна система. Те се поемат в растенията - в корените, стъблата, листата, цветята, цветния прашец и нектара. \nУ нас Обединеният български пчеларски съюз неколкократно изкара бранша на протест срещу използването на неоникотиноиди в земеделието.   \n", "date": "2018.03.13", "title": "ЕС може да забрани три пестицида"}
{"url": "http://www.duma.bg/node/162640", "text": "Въвеждането на нови правила при търговията с горива предвижда внесен в парламента законопроект за административното регулиране на икономически дейности, свързани с нефт и продукти от нефтен произход. Шест години никой не смее да го внесе, защото това е най-антикорупционният закон, коментира пред БТВ депутатът от \"Обединени патриоти\" Емил Димитров - Ревизоро. Той обяви, че в момента има 2800 регистрирани и 7000 нерегистрирани бензиностанции. Нерегистрираните обекти ще имат 6 месеца да го направят по новия закон. \nВъвежда се изискването за стаж и банкови гаранции за собствениците на бензиностанции и на цистерните за транспорт. Според законопроекта горивата, които се продават контрабандно, и цистерните, с които са превозвани, ще се конфискуват в полза на държавата. Същата мярка ще се прилага и ако се установи, че от ведомствени бензиностанции или от мобилни обекти се зареждат частни автомобили. Със закона се забранява продажбата на горива на частни лица от ведомствени бензиностанции и мобилни обекти, като те може да се използват само за нуждите на съответното предприятие. Ограничението се въвежда заради липсата на пълен контрол над тези обекти в момента, твърди Емил Димитров. \nСпоред данни на Министерството на финансите броят на ведомствените бензиностанции е над 4000. Годишният им оборот надхвърля 5 млрд. лева, но само 6% от него идват от продажби за вътрешни нужди на фирми. Останалата част от парите е от частни клиенти. Освен това само 1/3 от тези бензиностанции зареждат превозни средства на предприятието си. Останалите продават само на частни клиенти. \nС други текстове в закона се въвежда изискването търговците на горива да се регистрират в Министерството на икономиката, да предоставят финансови обезпечения, а шефовете на фирмите да имат образователен ценз и осигурителен стаж. Целта е да не се прехвърля бизнесът на малограмотни и малоимотни граждани, които не могат да бъдат глобени, уточни депутатът. В закона са предвидени и изисквания за поддържане на минимални количества в складове и съответната инфраструктура към тях. Като мотив за това се посочва, че по данни на НАП фирми с ниска капитализация и без инфраструктура са най-честите нарушители в сектора. Глобите за дейност без регистрация ще достигат 250 000 лв., а при повторно нарушение сумата се удвоява. \n    \n", "date": "2018.03.13", "title": "Предлагат нови правила срещу сивия сектор при горивата  "}
{"url": "http://www.duma.bg/node/162638", "text": "Нова въздушна електропроводна линия ще бъде изградена между България и Гърция. Трасето на електропровода ще свързва подстанциите \"Марица-изток\" в България и \"Неа Санта\" в Гърция, съобщиха от МРРБ. Проектът е част от коридор \"Север-юг\". Предвидено е въздушният електропровод да поддържа високо напрежение от 400 kV. Енергийният проект е част от техническата инфраструктура извън границите на урбанизираните територии и ще бъде изграден на териториите на общините Симеоновград, Хасково, Харманли, Кърджали, Момчилград и Кирково.    \n", "date": "2018.03.13", "title": " Изграждат нова въздушна електропроводна линия с Гърция"}
{"url": "http://www.duma.bg/node/162598", "text": "Колекция от стотици негативи от снимки на легендарната рок група \"Бийтълс\", които не са показвани по-рано пред публика, ще бъде продадена на 24 март на търг във Великобритания. Аукционът ще се състои в Нютън ле Уилоус на територията на родното за ливърпулската четворка графство Мърсисайд. \nАвтор на снимките е фотографът Майк Мичъл, който е едва 18-годишен по време на турнето на \"Бийтълс\" в САЩ, откъдето са кадрите. В началото снима на лентата пристигането на групата на вашингтонската гара Юнион стейшън, след това е на пресконференцията и накрая - концерта в столицата на САЩ, както и изявата в Балтимор, щата Мериленд. \nСобственикът на аукционната къща \"Омега аукшънс\" Пол Фeйрузър е организатор на традиционните продажби на свързани с ливърпулската четворка реликви. Той нарече кадрите на Мичъл \"уникална комбинация от перспектива и светлина, която ги отличава от всички други снимки на \"Бийтълс\" от този период.\" \n46-те фотографии от тази поредица са реставрирани с помощта на цифровите технологии. През 2011 г. кадрите сменят собственика си на търг на \"Кристис\" в Ню Йорк за 362 000 долара. Сега на потенциалния купувач се предлага пълна колекция, включваща и над 400 негатива плюс авторските права върху самите снимки, които са продадени по-рано в САЩ. Първоначалната оценка на лота е около 250 000 паунда.   \n", "date": "2018.03.13", "title": "Продават непоказвани снимки на \"Бийтълс\""}
{"url": "http://www.duma.bg/node/162600", "text": "Петима талантливи артисти ще представят България на тазгодишната \"Евровизия\". Жана Бергендорф, Владимир Михайлов, Георги Симеонов-JJ, Джони Манюел и Трей Кембъл застават зад проекта \"Equinox\" (\"Равноденствие\"). Композицията, с която страната ни ще участва в 63-тото издание на песенния конкурс, е озаглавена \"Bones\" (\"Кости\") и носи послание за истинските ценности в живота и безусловната любов, отвъд ограниченията на материалния свят. В изпълнението й артистите вплитат своята енергия, емоция и талант, отличавайки се с красиви гласове, специфичен стил и чувствена изразителност. \nУникалната вокална формация ще излезе на сцената на музикалния форум по време на първия полуфинал на 8 май в португалската столица Лисабон. За българската песен ще имат възможност да гласуват зрителите и журитата на 21 държави (Австрия, Азербайджан, Албания, Армения, Беларус, Белгия, Великобритания, Гърция, Естония, Израел, Ирландия, Исландия, Испания, Кипър, Литва, Македония, Португалия, Финландия, Хърватска, Чехия, Швейцария). \nБългарската песен в Евровизия 2018 може да се види и чуе тук:   \n", "date": "2018.03.13", "title": " Петима ще представят България на \"Евровизия\""}
{"url": "http://www.duma.bg/node/162601", "text": "Чаровната Ванеса доказа, че има голямо сърце, след като се разчу за нейното участие в благотворителна инициатива за закупуване на инвалидни колички. Певицата на \"Ара мюзик\" ще поздрави с няколко изпълнения гостите на специално организираното мероприятие за събиране на средства. Проявата ще стане факт утре, 14 март, от 20 ч., в столичния пиано бар \"Braga\". Всеки желаещ може да закупи билет на място. Благотворителната вечер ще подпомогне баскетболен клуб за хора в инвалидни колички \"София - Балкан\". \nОрганизацията е основана през 2007 г. с цел интеграция на хората в неравностойно положение като пълноправни членове на нашето общество. От началото на 2010 г. отборът ползва спортната зала на Националния стадион \"Васил Левски\". Негов треньор е проф. Кръстьо Църов, като му асистират студенти от НСА и членове на Ротаракт клуб \"София - Балкан\".   \n", "date": "2018.03.13", "title": " Певец от Израел бе признат за най-добър балкански композитор"}
{"url": "http://www.duma.bg/node/162617", "text": "Тежки думи изрекла сръбската премиерка Ана Бърнабич пред високопоставения американски дипломат Матю Палмър в кулоарите на инвестиционната среща неотдавна в Лондон, съобщи белградският в. \"Блиц\". Бърнабич изтъкнала пред Палмър, че й е омръзнало Сърбия винаги да бъде сочена за виновна. \"Очакваме от вас да поискате по-силно Прищина да изпълни своята част от Брюкселското споразумение и да формира Съюз на сръбските общини\", посочила тя. Бърнабич казала още, че въпросът за запазване на сръбските църкви и манастири в Косово е въпрос на цивилизованост и не смята това за никаква отстъпка по отношение на Сърбия.  \nМеждувременно в. \"Новости\" разкри, че САЩ са подготвили специален \"косовски пакет\" от 4 точки, който ще бъде представен на президента Александър Вучич. Предвижда се Асоциацията на сръбските общини в Косово да получи по-големи изпълнителни правомощия и да засили компетенциите си в здравеопазването, образованието и културата. Тя ще бъде тясно свързана с косовски вицепремиер, който ще бъде сърбин и на практика ще ръководи работата й. В замяна от Белград се очаква да позволи на Прищина да се присъедини към международни организации. Ако Белград приеме пакета, Сърбия ще влезе в ЕС, а САЩ ще й гарантират широка подкрепа на международната сцена. В противен случай Сръбия губи шанс да влезе в ЕС.     \n", "date": "2018.03.13", "title": "Ана Бърнабич нахока Вашингтон  "}
{"url": "http://www.duma.bg/node/162615", "text": "Британският финансов министър Филип Хамънд отхвърли идеята управляващата Консервативна партия да върне обратно даренията от над 820 000 лири на руски олигарси, пише британското ляво либерално издание \"Индипендънт\". \nПредложението за връщането на даренията е на Марина Литвиненко, вдовицата на Александър Литвиненко. Тя призова да се върнат парите на руските олигарси, получени, след като Тереза Мей стана премиер. Марина Литвиненко предупреди, че Лондон \"трябва да бъде много внимателен с кого се сприятелява\". \nНо финансовият министър Филип Хамънд отхвърли доводите на вдовицата. Той настоя, че \"има много строги правила\" за предоставянето на дарения. По думите му даренията могат да дойдат единствено от британски граждани с проверено минало. \"Има хора в тази страна, които са британски граждани с руски корени. Не мисля, че трябва да ги отделяме и да ги свързваме с Путин\", заяви той. \n\"Индипендънт\" пише, че Консервативната партия е получила над 3 млн. лири дарения от руски милиардери, след като взеха властта през 2010 година. За периода след лятото на 2016 г., когато Мей поема правителството, сумата на даренията е 820 000 паунда. \n    \n", "date": "2018.03.13", "title": "Лондон запазва руските дарения"}
{"url": "http://www.duma.bg/node/162616", "text": "Лидерът на Северна Корея е изразил \"силно желание\" да сключи мирен договор със САЩ и да установи дипломатически отношения между двете страни.  \nТова съобщи днес южнокорейското издание \"Тона илбо\", позовавайки се на президентски източник. \nСпоред думите на събеседника Ким Чен-ун е изразил намерението си да нормализира отношенията със САЩ по време на срещата му в Пхенян с южнокорейската делегация в Пхенян. \"Крайната цел на Ким Чен-ун е да подпише мирен договр със САЩ и да установи нормални дипломатически отношения, включително да открие американско посолство в Пхенян\", е заявил източникът.  \nСевернокорейският лидер вече предложи да се срещне с президента Доналд Тръмп, а Вашингтон даде съгласието си, като времето и мястото на срещата предстои да бъдат съгласувани.  \nМеждувременно зам.-говорителят на Белия дом Радж Шах заяви пред телевизия Ей Би Си, че президентската администрация разглежда \"всякакви варианти\" за място на срещата, включително и пътуване на Доналд Тръмп до Пхенян.   \n    \n", "date": "2018.03.13", "title": "Ким желаел мирен договор със САЩ"}
{"url": "http://www.duma.bg/node/162619", "text": "Оставка на словашки министър  \nМинистърът на вътрешните работи на Словакия Роберт Калинак подаде оставка. Това стана след убийството на разследващия журналист Ян Куциак, проучвал връзките между правителството и италианската мафия. \"За да си свърша работата, трябва да направя всичко за запазване стабилността в Словакия\", каза Калинак. Престъпление породи широко недоволство срещу правителството, съпроводено с искания за оставка на Калинак.   \n Част от Западен Лондон остана на тъмно \nНяколко квартала в лондонския Уест енд останаха без централно електрозахранване в неделя вечерта. Домове, ресторанти и барове се потопиха в тъмнина, не работеха уличното осветление и светофарите. Няколко театрални спектакъла бяха прекъснати. По-късно електрозахранването бе възобновено. Енергийната компания UK Power Networks се извини за прекъсването.   Загадъчни убийства тормозят Торонто \nПолицията в канадския град Торонто издирва престъпник, който разстреля мъж на улицата в един от западните райони на мегаполиса. Това е 11-то убийство от началото на годината в града. Не са известни мотивите за поредното престъпление, но според очевидци стрелецът бил облечен изцяло в черно, лицето му също било покрито с маска.  \n Проливни дъждове в Австралия \nПетдневни катастрофални дъждове наводниха североизточните райони на австралийския щат Куинсленд, съобщи телевизия Ей Би Си. Много от градовете са потопени от дъждовете и разлелите се реки. Особено тежка е ситуацията в град Ингъм, където живеят около 5000. Около 90% от домовете в града са пострадали от наводнението. В нощта срещу понеделник дъждовете. Според синоптиците дъждовете ще продължат още няколко дни.  \n \n   \n", "date": "2018.03.13", "title": "Кратки новини"}
{"url": "http://www.duma.bg/node/162614", "text": "Вътрешният министър в новото германско правителство Хорст Зеехофер обеща да заеме твърда линия срещу мигрантите, извършващи престъпления в страната, и да ускори репатриацията на тези, които не са получили одобрение на молбите си за убежище, пише \"Дъ Лоукъл\". \nХорст Зеехофер, който е лидер на баварската партия \"Християнсоциален съюз\" (ХСС), от дълго време е критик на канцлерката Ангела Меркел заради решението да отвори границите за мигрантите и да приеме големия им приток в страната. Той заяви, че като нов министър на вътрешните работи ще \"създаде план за ускоряване на процедурата на предоставяне на убежище и депортирането на тези, на които е отказано\". \"Репатрирането и депортациите трябва да се увеличат значително\", допълни той, обещавайки да стане \"особено твърд\" срещу тези, които нарушават германското законодателство или представляват заплаха за сигурността. \n\"Искаме да останем страна, която да е открита към света и либерална. Но имаме нужда от силна страна, за да защитим гражданите си. Ще се заема с това\", допълни баварският политик, който бе дългогодишен премиер на икономически най-силната германска провинция.      \n", "date": "2018.03.13", "title": "Берлин втвърдява мигрантската политика"}
{"url": "http://www.duma.bg/node/162618", "text": "Правителствените сили на Сирия при прочистването на град Афтрис в контролирания от опозицията анклав Източна Гута край Дамаск, са открили полева лаборатория за изготвянето на химически боеприпаси, предава ТАСС. \n\"Предполага се, че снаряжението на въпросните боеприпаси може да се е извършвало в рамките на подготовката на провокация за обвиняването на правителствените сили в използването на химическо оръжие\", заяви полковникът от сирийската армия Фераз Ибрахим. \nПо-рано заместник-министърът на външните работи на Сирия Фейсал Микдад съобщи, че терористите в Източна Гута възнамеряват да инсценират химическо нападение и да обвинят за него правителството. \"Терористи от \"Тахрир ал-Шам\" смятат да принесат в жертва няколко жени за тази цел и да предизвикат информационен отзвук\", заяви дипломатът. \nМиналата седмица от Дамаск заявиха, че са открили 24 тона отровни химически вещества на територия, която по-рано е била под контрола на бунтовниците. От сирийското външно министерство подчертаха, че експертите на Организацията за забрана на химически оръжия (ОЗХО) \"не искат да знаят истината\". Оттам посочиха, че неведнъж са канили специалисти от организацията да отидат в Алепо или Хан Шейхун, но от ОЗХО винаги са отказвали с мотив, че опасността е прекалено голяма. \nМинистърът на отбраната на САЩ Джеймс Матис предупреди правителството на Сирия да не използва химически оръжия в конфликта в страната, съобщава \"Асошиейтед прес\". \nТой подчерта, че администрацията на американския президент Доналд Тръмп е дала да се разбере, че би било \"много неразумно да се използва газ\" при нападения. \nПрез миналата година САЩ отговориха с военни средства на информациите, че сирийското правителство е използвало боен газ зарин, като Матис е бил запитан от журналисти, пътуващи с него към Близкия изток, дали сега американската администрация възнамерява да отмъсти за използването на хлор. \nМатис отговорил: \"Няма да го дефинирам стриктно. Дадохме много ясно да се разбере, че би било много неразумно да използват газ\" като оръжие. \nПо думите на ръководителя на Пентагона Русия, която се намеси военно в Сирия в подкрепа на правителството на президента Башар Асад, може да е съучастник в избиването на цивилни. Матис посочи ролята на Русия за това, че атаките с използването на химически активни вещества продължават. Според него възможността сирийските власти и до този момент да притежават химически оръжия свидетелства \"или за некомпетентност от страна на Русия, или за съглашателство с президента на Сирия Асад\". Матис също така заяви, че ако не е била военната поддръжка на Русия и правото на вето, което Москва има в Съвета за сигурност в ООН, Асад вече вероятно е щял да бъде свален от власт. \nОт руското военно министерство пък твърдят, че бунтовниците в Източна Гута са започнали да се бият помежду си, след като Кремъл настоя екстремистката групировка \"Файлак ал Рахман\" да скъса всякакви отношения с екстремистите от Фронт \"Ал Нусра\", за да си осигури оттеглянето от анклава. \nОт Руския център за помирение в Сирия отбелязаха, че по улиците имало открити боеве между членове на нелегални въоръжени формирования, като цивилните са принудени да търсят убежище. \n\"Файлак ал Рахман\", също така известни като Легион \"Ал Рахман\", е една от най-големите бунтовнически групировки в Източна Гута, която се самоопределя като неджихадистка ислямистка групировка, която цели свалянето от власт на сирийския режим, но не се стреми да превърне страната в ислямска държава. От своя страна Фронт \"Ал Нусра\" е обявен за терористична групировка от редица страни, включително САЩ и Русия, както и от Съвета за сигурност на ООН, и като такава за него не важи хуманитарната пауза, в която боевете трябва да бъдат спирани. \n    \n", "date": "2018.03.13", "title": "Откриха химически вещества у опозицията в Сирия  "}
{"url": "http://www.duma.bg/node/162620", "text": "Въведените от президента на САЩ вносни мита върху стоманата и алуминия \"поставя под заплаха свободната глобална икономика\", алармира германският министър на икономиката г-жа Бригите Зиприс.  \nСпоред нея това ще доведе до загуба на работни места и до спиране на растежа. \"Той не иска да разбере архитектурата, която е основана върху системата на откритите пазари. Всеки, който поставя това под въпрос, поставя под заплаха просперитета, ръста и работните места, заяви тя. \n\"Германия и съюзниците й сега трябва да пазят свободната търговия и да не позволяват да бъдат разделени от предложението на Тръмп да изключи част от съюзниците от предложените мита. Важно е Европа да демонстрира колективност и готовност за ответни мерки. Не трябва да има пукнатини в съюза на свободната търговия\", допълни Зиприс. \nМеждувременно самият Доналд Тръмп написа в туитър: \"Министърът на търговията Уилбър Рос ще разговаря с представители на Европейския съюз за отстраняване на големите мита и бариери, които те използват срещу САЩ. Не е честно към нашите фермери и производители\".      \n", "date": "2018.03.13", "title": "Тръмп застрашава глобалната икономика"}
{"url": "http://www.duma.bg/node/162621", "text": "Оръжейният износ на САЩ за периода 2013-2017 г. е изпреварил с 58% оръжейния износ на Русия. През същия период експортът на американско оръжие е нараснал с 25% в сравнение с предходния 5-годишен период 2008-2012 г., докато руският износ е намалял със 7,1 процента. \nТова гласи новият доклад на Стокхолмския международен институт за изследване проблемите на мира (СИПРИ), който следи световната търговия с основните видове конвенционални оръжия. \nПо данни на института САЩ остават световен  лидер по доставки на такъв вид оръжия. През 2013-2017 г. на тази държава се падат 34% от общия обем на оръжейния експорт. През изминалите пет години САЩ са продали оръжия на 98 страни в света, като 49% от американския експорт се пада на страните от Близкия изток. \nВ СИПРИ смятат, че износът на американско оръжие е достигнал своя връх след 90-те години благодарение на сделките, сключени при администрацията на Барак Обама. \"Тези сделки, както и следващите по-големи договора, подписани пред 2017 година (при Доналд Тръмп), гарантират, че САЩ ще останат най-големият износител на въоръжения в близките години\", посочват шведските експерти. \nВтора по износ на оръжие е Русия. Трета е Франция, която през изтеклия 5-годишен период е увеличила своят експорт с 27 процента. Следва я Германия, която е намалила доставките с 14%, но пък истински скок бележи износът й на въоръжения в Близкия изток - цели 109 процента. Петият износител е Китай, чийто военен експорт се увеличил с 38 процента. \nВодещият пък вносител на оръжия е Близкият изток, където за 10 години кризи, конфликти и войни оръжейният импорт е скочил двойно. \n    \n", "date": "2018.03.13", "title": "САЩ са шампиони в оръжейния износ"}
{"url": "http://www.duma.bg/node/162622", "text": "Политическото бъдеще на японския премиер Шиндзо Абе е под въпрос, след като стана ясно, че съпругата му е замесена в корупционна сделка със земя, съобщават \"Гардиън\" и \"Блумбърг\". \nПравителството на Япония съобщи, че имената на премиера, съпругата му и финансовия министър са изтрити от документи, които са в центъра на скандал със земя от миналата година. \nРазкритието заплашва да събори администрацията и икономическата стратегия на правителството. \nФинансовият министър Таро Асо се извини и поясни, че вътрешното разследване продължава, докато в същото време опозиционни депутати призовават да подаде оставка. Той призна, че служители във ведомството са подправили документите, но подчерта, че цялата вина е върху един от подчинените му, който е подал оставка през миналата седмица. \nАбе също се опитва да ограничи щетите. \nШиндзо Абе призна, че новите разкрития \"могат да подкопаят доверието към цялото правителство\" и се извини на японците. Преди той заяви, че ще подаде оставка, ако се установи, че той или жена му са замесени в продажбата на държавна земя с голяма отстъпка на училище, свързано с компанията \"Моритомо Гакуен\" в Осака. Компанията е собственик на училището и е обвинявана за националистическата учебна програма, която напомня на имперските училища отпреди Втората световна война. Съпругата на премиера Аки Абе е била почетен директор на училището, но след избухването на скандала се е оттеглила от поста. \nФинансовото министерство призна, че са въведени корекции в официалните документи, свързани с решението за предоставяне на 85% отстъпка от реалната стойност на земята. Преди това на \"Моритомо Гакуен\"е била отказана продажба, тъй като от компанията не са могли да платят задоволителна цена. \nЯпонската опозиция вече поиска оставката на правителството, начело с премиера Шиндзо Абе, на фона на скандала, довел до оставката на началника на данъчната администрация в страната. Това искане беше отправено в частност от Комунистическата партия на Япония (КПЯ). Причината беше оставката на Нобухиса Сагава - ръководителя на Централната данъчна служба на страната, който призна, че е дал неверни показания в парламента по казуса и нанесе жесток удар върху Абе и правителството му. Най-вече защото неговият близък съратник, заемащ поста вицепремиер и финансов министър Таро Асо, дълго време защитаваше Сагава от нападките на опозицията. По-рано Сагава бе заявил пред финансовото ведомство, че не е преговарял с \"Моритомо Гакуен\" по този въпрос, когато е заемал висок пост във въпросното министерство. \n    \n", "date": "2018.03.13", "title": "Облаците над Шиндзо Абе се сгъстяват  "}
{"url": "http://www.duma.bg/node/162604", "text": "Знаменитият актьор и режисьор Олег Табаков почина в Москва на 82 години след продължително боледуване, съобщи ТАСС, позовавайки се на информация от прес службата на Московския театър \"А. П. Чехов\", чийто художествен ръководител бе видният творец. Роден е на 17 август 1935 г. в Саратов в лекарско семейство. Народен артист на СССР, основател и художествен ръководител на театър \"Табакерка\" от 1987 г., лауреат на високи държавни награди, член на Съвета по култура и изкуство при президента на Русия. Направи зяпомнящи се образи на екрана - в сериала \"17 мига от пролетта\", филмите \"Война и мир\", \"Москва не вярва на сълзи\", \"Д'Артанян и тримата мускетари\", \"Полети насън и наяве\" и мн. др.   \n", "date": "2018.03.13", "title": "Почина актьорът Олег Табаков"}
{"url": "http://www.duma.bg/node/162648", "text": "Гергана Орманлиева оглави МО в Гоце Делчев. По време на отчетно-изборното събрание отчет за дейността на младите социалисти представи досегашният им председател Димитър Бояджиев. Официални гости на събитието бяха председателят на Областния съвет на БСП в Благоевград Валери Сарандев, кметът на община Гоце Делчев и зам.-председател на НС на БСП Владимир Москов, и областната председателка на младежите в Пиринско Ваня Маникатева. В работата на форума взе участие и международният секретар на Младежкото обединение на БСП Николай Бериевски, който получи и първата си номинация за поста национален председател.  \nМладите социалисти се включиха активно в националната подписка за разваляне на сделката за ЧЕЗ България. Те определиха действията на управляващите по покупко-продажбата като скандални.   \n", "date": "2018.03.13", "title": " Гергана Орманлиева оглави МО в Гоце Делчев"}
{"url": "http://www.duma.bg/node/162647", "text": "Нов скандал избухна вчера между Волен Сидеров и вицепремиера Валери Симеонов. В радиоинтервю лидерът на \"Атака\" напомни на коалиционния си партньор, че е нарекъл избирателите на партията му \"лумпени\" и не се е извинил. ДУМА припомня, че няколко дни след парламентарните избори през 2013 година Симеонов нарече избирателите на Сидеров и \"Атака\" Длумпени, прости и тъпи хора, малоумници\". Малко след това Сидеров заведе дело срещу Симеонов заради обидите. \n\"Тези хора, които гласуваха за \"Обединени патриоти\", те направиха политик и вицепремиер. Извини се!\", изригна в радиоефир атакистът. \"Обидите ти към мен лично не ме интересуват. Но смятате ли, че е нормално лидер на партия да нарича избирателите на друга партия \"лумпени\"?\", обърна се Сидеров към Симеонов. Той обаче не отговори на въпроса защо се е съгласил да бъде в коалиция с човек, който обижда избирателите му. \n\"В момента, в който нападаш главата на една православна църква, ти нападаш православието. Ако господин Симеонов не е наясно с принципите на православието, да ме пита. Аз от няколко месеца насам обяснявам и казвам: \"Направихме те вицепремиер, направихме те политик, питай, ако нещо не ти е ясно. Аз съм човек, който знам какво значи канон, православие, богословие. Аз съм дипломиран богослов\", коментира Сидеров думите на Симеонов, че руският патриарх Кирил е \"второразрядно съветско ченге и хитрец\".   \n    \n", "date": "2018.03.13", "title": "Сидеров пак атакува Симеонов:  "}
{"url": "http://www.duma.bg/node/162649", "text": "Правителството да приеме енергийна стратегия за следващите 20 години. За това настоява вчера на брифинг в Стара Загора зам.-председателят на ПГ \"БСП за България\" Драгомир Стойнев. Според него документът трябва да бъде обсъден сериозно от специалисти и приет с консенсус от всички политически сили. Стойнев отново подчерта, че по време на кабинета на Пламен Орешарски, когато е бил министър на икономиката, не е имало предложение за продажба на \"ЧЕЗ България\" на държавата. \nДепутатът Георги Гьоков изрази съжаление, че продажбата на енергоразпределителното дружество е заглушило проблемите, свързани с бедността и демографската криза. Да се отмени учебната програма по история за 10 клас и да се изработи отново\", поиска депутатът Донка Симеонова. По-рано тримата депутати поставиха началото на подписка за разваляне на сделката за \"ЧЕЗ България\". \nВсе повече хора в цялата страна се включват в националната инициатива на БСП за разваляне на сделката в ЧЕЗ. \"С нашата подписка казваме \"Стига!\" на голямото задкулисие. Искаме държавата решително да се намеси и прекрати унизителната сделка с ЧЕЗ\", призова общинският лидер на БСП в Горна Оряховица Огнян Стоянов. \"Сделката за ЧЕЗ е неприемлива и заплаха за националната сигурност на страната. Някой трябва да поеме политическата отговорност за международния скандал, в който беше замесена България, и това е премиерът Бойко Борисов\", заяви членът на ИБ на БСП  Атанас Зафиров в Средец. В подписката се включиха и общинските лидери на Средец и Бургас Йона Чобанова и Живко Господинов. \nНад 500 жители на област Пазарджик са се подписали против покупко-продажбата на ЕРП-то. Само в Пещера за два дни са събрани над 300 подписа. Продължаваме инициативата и в Ракитова и Септември, съобщи депутатът от \"БСП за България\" Йордан Младенов.     \n", "date": "2018.03.13", "title": " Драгомир Стойнев настоява за енергийна стратегия за следващите 20 години"}
{"url": "http://www.duma.bg/node/162645", "text": "Членовете на Изпълнителното бюро на БСП ще заседават днес в Брегово. Те ще се запознаят с критичната ситуация в района, причинена от обилното снеготопене. То доведе до наводнения през последните дни и стана причина за обявяване на бедствено положение. Преди два дни района посети народният представител от \"БСП за България\" Филип Попов, който предупреди за риск от замърсяване. Той разказа още, че има и залети дворове и къщи.  \nПричина за това е изпускането на води от Сърбия, които може да са минали през пречиствателната станция на \"Мини бор\" и в този случай ще са наситени с тежки метали. Помпените станции, които снабдяват Брегво с питейна вода, са залети и има риск от екологична катастрофа в Брегово, заяви за ДУМА депутатът. Кметът Милчо Лалов още вчера сутринта е поискал да се вземат проби от водата. По-късно управителят на Видинска област Албена Георгиева заяви, че питейната вода в Брегово не е застрашена от замърсяване. Към помпената станция в близост до залетите площи електроподаването е прекъснато и вода към населението се подава от помпената станция \"Брегово 1\". \nВчера в Брегово река Тимок на места излезе от коритото си и обявеното бедствено положение остава до нормализирането на обстановката. Данните от вчера сутринта показваха, че остават още 20-30 см, за да прелее водата от дигите. Затова остава готовността да се евакуират най-застрашените хора. \nОстава в сила бедственото положение и за три от населените места в община Хайредин. Ситуацията е усложнена и в село Иново, където се скъса защитна дига. Водата се излива в земеделски площи, но в близост до първите къщи на селото, което е наложило обявяването на бедствено положение. \n \nВ писмо до премиера, омбудсмана и всички държавни институции кметовете на 11 смолянски села в района на Мадан настояват за спешни мерки за разчистване на пътната връзка. Срутището е на главния път Смолян-Мадан. Преминаването през него е рисковано, а алтернативният маршрут е с 50 километра по-дълъг. \nКметът на село Тарън Явор Говедаров и още 10 кмета се обединиха и изпратиха писмо, в което се казва, че социалното напрежение расте ежедневно и хората са притеснени. Според кметовете са осуетени не само транспортните връзки, но е застрашен и водопроводът, който снабдява 11 населени места. Кметовете предлагат да се направи спешно обходен път от Тикалското дере до Влахово, както и ученически автобус да извозва децата за училище.     \n", "date": "2018.03.13", "title": "ИБ на БСП заседава днес в Брегово "}
{"url": "http://www.duma.bg/node/162605", "text": "Книгата на Елена Алекова \"Псалтир за всеки ден\", която излезе в самия край на 2017 г., ще бъде представена на 14 март от 18.30 ч. в големия салон на БАН. Организатори на премиерата са Литературната гостоприемница при Народно читалище \"Д-р Петър Берон - 1926 г.\" и Българската академия на науките. Ще участват литературният критик и историк Никола Иванов, проф. Банко П. Банков, актрисата Станка Калчева, водеща ще бъде Надежда Захариева. Със специалното участие на хор \"Ваня Монева\" с диригентка Ваня Монева.     \n", "date": "2018.03.13", "title": "Елена Алекова представя \"Псалтир за всеки ден\""}
{"url": "http://www.duma.bg/node/162641", "text": "Столичната община планира да замени трасето на трамвайна линия 6 с тролейбус. Това стана ясно от думите на зам.-кмета по транспорт Евгени Крусев. Според него със създаването на тролейбусна линия ще бъде подобрен транспортът в жк \"Манастирски ливади\" и ще бъдат свързани трите метролъча. Преди около две години кметът Йорданка Фандъкова обеща, че затварянето на трамвайното трасе заради строежа на метрото ще е временно и се зарече да върне шестицата.  \nЖителите на район \"Лозенец\" преди дни поискаха трамваят да бъде запазен. Те поставиха ултиматум на общината и заплашиха с протести.  \nОт неправителствената организация \"Спаси София\" също от години настояват трамвайното трасе да се запази. Те събраха 5000 подписа в подкрепа на линията. \"Имаше обещания от всички, че затварянето ще е временно. Противопоставят се тролей и трамвай. А защо не и двете? Защо е нужно да се закрива вече работеща инфраструктура и да се прави нова, от която не е построен и метър\", питат от \"Спаси София\". \n    \n", "date": "2018.03.13", "title": "Тролей ще смени трамвай 6 в София"}
{"url": "http://www.duma.bg/node/162660", "text": "Ексцентричният опит на ГЕРБ за концесиониране на сигурността даде зелена светлина на \"неполицаи\" да вършат работата на МВР. Главният прокурор Сотир Цацаров вчера попита Конституционния съд дали е законно частни охранители да пазят вместо МВР населени места. Президентът Румен Радев също сезира КС, след като месец по-рано издаде указ за обнародването на Закона за частната охранителна дейност и въпреки призивите на работодатели и партии не наложи вето. (стр. 3) \nКогато при обсъждането на законовите промени опозицията обясняваше как на практика и МВР, и държавата абдикират от своите задължения, от ГЕРБ намислиха друго. Най-вече предизборните си дитирамби, че във всяко село ще има полицай... И не даваха прашинка да падне върху най-бюджетното Му министерство. \nПълен абсурт е, че в най-стабилната държава, при най-стабилното управление най-големият работодател - МВР, ръководено от ГЕРБ и лично от Него, без скрупули абдикира от задълженията си. Точно от тези, свързани със сигурността на хората. Защо МВР не се оттегли от регистрацията на автомобилите например? Или от издаването на документи за самоличност? \nТам хавата е друга, нали! \nА тук лъсва немощта, с която поредно ръководство на МВР, излъчено от ГЕРБ, е некомпетентно да разпредели прозрачно и целесъобразно милиарден бюджет. \nКъде по-лесно е вместо да бориш корупцията, да я улесняваш, узаконяваш и контролираш в своя полза. Да обещаваш предизборно полицай до всеки дувар, а след това да рекнеш \"Що не частен, а?\" И да продължиш да слухтиш и страхуваш в частната си държава с частната си полиция. Да пробваш да настаниш още \"свои\" хора от \"свои\" фирми на трапезата. Да бетонираш местните феодали и да узакониш \"армиите\" им. И всичко това да \"лицензираш\", както прецениш за удобно. \nНе се управлява държава по този начин, но те го правят. Какво ли ще измислят сега апологетите на ГЕРБ? Онзи, когото си избраха, още ли е в техния отбор? А нас кой ще ни пази?   \n", "date": "2018.03.13", "title": "Кой сега ще ни пази?"}
{"url": "http://www.duma.bg/node/162603", "text": "Аристократичният френски моден дизайнер Юбер дьо Живанши почина на 91-годишна възраст, съобщи vesti.bg. Известен с \"малката черна рокля\", която всяка жена трябва да има в гардероба си, той е обличал десетки знаменитости. Роден е на 21 февруари 1927 г. в Бове, Франция, в семейство на аристократи. От баба си наследява страстта към шиенето и тъканите. През 1944 г. се мести в Париж и се записва в училище по изкуства. През 1952 г. създава своя модна къща \"La Maison Givenchy\", а две години по-късно се превръща в първия дизайнер на луксозна модна линия за готови облекла. \n   \n", "date": "2018.03.13", "title": " Отиде си Юбер дьо Живанши"}
{"url": "http://www.duma.bg/node/162606", "text": "Концерт на вокален състав \"Импресия\" и Янко Маринов - пиано, ще се състои днес, 13 март, от 19 ч. в камерна зала \"България\" (ул. \"Аксаков\" 1). Публиката ще има възможност да чуе творби от Равел, Дебюси, Форе, Дюпарк, Респиги.  \nПърво изпълнение ще има на избрани хорове от \"Мъченичеството на Св. Себастиан\" от К. Дебюси - мистерия в пет действия, текст Габриеле д'Анунцио. Ще прозвучат още хоровите части от балета \"Дафнис и Хлое\" и токата за пиано из \"Гроба на Купрен\" от Морис Равел. С мултимедия ще бъдат представени и живописни шедьоври на импресионизма и символизма. \n\"Мъченичеството на Св. Себастиан\" от Габриеле д'Анунцио е пиеса, издържана в естетиката на символизма. В нея се преплитат образите на красивия любимец на Диоклециан - младия Себастиян, и Адонис - любимия на Афродита. Подобно на Оскар Уайлд, който двайсетина години по-рано пише пиесата \"Саломе\", разиграваща библейски сюжет, на френски език, италианският драматург използва архаизиран френски, за да отрази духа на средновековните пасионни мистерии. За парижката публика един от най-скандалните аспекти е изборът за ролята на светеца - той е представен от Ида Рубинщайн, което предизвиква вълнение, а архиепископът осъжда пиесата за еретичност. \n\"Импресия\" е в състав Гина Колева, Нина Панкова, Дора Чокойска, Нина Кръстева, Валентина Христова, Витлеем Господинов, Валери Величков, Георги Бейков, Константин Видев и Янко Маринов.     \n", "date": "2018.03.13", "title": " Вокален състав \"Импресия\" пее в камерна зала \"България\" "}
{"url": "http://www.duma.bg/node/162607", "text": "Симфоничният оркестър на Българското национално радио ще изнесе концерт за първи път в Шумен. Събитието ще се състои днес, 13 март, от 19 ч. в Драматично-кукления театър \"Васил Друмев\" под диригентството на Марк Кадин със солист проф. Минчо Минчев. Концертът е по повод 119-годишнината от рождението на Панчо Владигеров  и 25 години от основаването на фондацията на името на прочутия композитор. \nВ програмата са включени творби от Панчо Владигеров - Акварели опус 37 (за оркестър), песен от Българска сюита опус 21 (за цигулка и оркестър), Класично и романтично опус 24 (за оркестър), чието първо изпълнение през 30-те г. на миналия век е именно в Шумен. Публиката ще чуе и Увертюра опус 115, Namensfeier от Бетовен и Концерт за цигулка и оркестър 1 от Брух. \nОще в началото на сезона новият главен диригент на Симфоничния оркестър на БНР Марк Кадин обяви, че планира поредица от концерти в страната, за да може публиката извън София да чуе на живо изпълненията на изключителните музиканти на Българското национално радио. Първата визита на Радиосимфониците в Шумен е по покана на кмета на община Шумен Любомир Христов и фондация \"Панчо Владигеров\". В знак на уважение към името на Владигеров, към Шумен и шуменци, които популяризират делото на големия български композитор, проф. Минчо Минчев и маестро Марк Кадин ще участват безвъзмездно в концерта. \n   \n", "date": "2018.03.13", "title": "Симфоничният оркестър на БНР свири в Шумен "}
{"url": "http://www.duma.bg/node/162642", "text": "Повреда на релсовия път, а не високата скорост е причинила трагедията в Хитрино. Това показва нова техническа експертиза, изготвена от международни експерти, съобщиха от \"Булмаркет\" - компанията собственик на взривилата се композиция. \nЕкспертизата на чуждестранните вещи лица инж. Лука Пъиш - експерт по железопътна техника към Министерството на правосъдието в Румъния, и екип специалисти от Института по железопътна техника в Берлин, доказва, че повреда на стрелката, която разделя коловозите, е истинската причина за инцидента от декември 2016 г. в с. Хитрино, при който композиция с цистерни дерайлира, а последвалият взрив причини смъртта на 7 души. \nЕкспертите правят и друго заключение - че пробитата цистерна е с полусферични дъна, които са опасни поради своята крехкост. Още през 80-те години на миналия век те са спрени от производство, а за експлоатираните вагони от този тип има предписания за монтиране на допълнителни защитни елементи. \nУстановено е, че след изтичане на пропилена от цистерната дежурните енергодиспечери са подали електричество в контактната мрежа, с което са предизвикани волтови дъги, вероятно причинили взрива. \nВ обвинението сега е посочено, че товарният влак е навлязъл в гара Хитрино със 78 км/ч при разрешени 40. Това е довело до дерайлирането на вагоните, изтичането на газ пропилен и последвалата експозиция. Обвинени за това са машинистите Димитър Михнев и Радослав Петков. \nПо-късно вчера от прокуратурата заявиха, че \"частната експертиза\" не може да послужи за целите на водения наказателен процес и няма характер на доказателствено средство.     \n", "date": "2018.03.13", "title": "Появи се нова версия за трагедията в Хитрино "}
{"url": "http://www.duma.bg/node/162643", "text": "Започва специализирана полицейска операция у нас, организирана от TISPOL, информираха вчера от МВР. Целта е контрол за използването на обезопасителни средства от водачите и пътниците в моторните превозни средства. \nВ рамките на операцията пътните полицаи ще следят за използването на обезопасителни колани от пътниците и водачите на МПС, на каски от водачите и пътниците на мотоциклети и на обезопасителни столчета в колите при превозването на деца. \nПо данни на TISPOL неизползването на обезопасителни средства значително увеличава риска от смърт или траен травматизъм при настъпването на пътен инцидент. По време на проверките пътните полицаи ще следят и за наличието на валидна застраховка \"Гражданска отговорност\". \n    \n", "date": "2018.03.13", "title": "МВР започва проверки за колани в колите и за каски на моторите"}
{"url": "http://www.duma.bg/node/162608", "text": "\"Албена\" оживява на сцената на Театър \"Българска армия\" днес и на 16 март - 90 години след първата публикация на разказа във в. \"Зора\" и 80 години след смъртта на неговия автор Йордан Йовков. В центъра на тази драма стои една от иконите на българската литература - Албена. Почти век след написването на творбата, Албена е определяна като един от най-влиятелните женски образи в нашата литература. Сбор от красота, невинност, съблазън, грях и смирение, тя истински вълнува и днес. \nИсторията на Албена, разказана от трупата на ТБА, е история за една обречена любов, която задава сложния въпрос за красотата, греха и разкаянието. \"Звънкият смях\", \"походката на кралица\" и омайващото женско очарование на Албена, които я отличават от останалите, завършват картината на нейната изключителност.  \nНо каква е цената на това да си различен в едно патриархално общество, за което красотата е грях? Има ли престъпление, ако мотивът е любов? Подсъдна ли е красотата и трябва ли да бъде заклеймена? Тези въпроси звучат особено актуално и днес в \"Албена\" на режисьора Красимир Спасов: \n\"Красотата на Албена\" и \"магичното\" й  въздействие върху околните е феномен, инспириран преди всичко от потребностите на колективното желание, от т.нар. колективно либидо. Разбира се, изборът на Албена за обект на всеобщо обожание си има своите реални основания - физическата привлекателност, веселостта й, заразителният смях, свободата й на общуване, нека го наречем - покоряващото лекомислие на красотата. Оттук до съдбоносната греховна стъпка обаче е въпрос само на време... И ужасното се случва.\" \nИ макар сценичната среда на Красимир Вълканов и костюмите на Мария Диманова да създават с точност атмосферата в \"едно добруджанско село, малко преди Великден, в годините преди войните\", Йовковите послания звучат повече от актуално от сцената на Театъра на армията. Музикалното оформление е на Александър Младенов (гост). \n\"Събитията в пиесата на Йовков се разиграват в дните на Страстната седмица - дните на мъките Христови. В нашия спектакъл това обстоятелство е от особено значение, то е нещо като нравствен климат, своеобразно мерило за поведението и постъпките на действащите лица\", отбелязва Красимир Спасов. \nБлизо век по-късно въпросът за красотата и греха - съдбовно свързани в един женски образ, както и темата за дързостта да бъдем различни и порива да намерим себе си извън мярката на \"общественото мнение\", отново вълнуват.  \nВ ролята на противоречивата, красива и магнетична Албена е актрисата Гергана Данданова. Актьорите Асен Кобиларов и Веселин Анчев се превъплъщават в образите на съпруга й Куцар и нейния любим Нягул. В ролята на Сенебирски е Иван Радоев.  \nВ спектакъла участват още Луизабел Николова, Александър Дойнов, Стойко Пеев, Радосвета Василева, Симеон Дамянов, Станислава Николова, Владислав Виолинов, Тигран Торосян, Мимоза Базова, Евелин Костова, Йордан Алексиев, Калин Иванов. \n    \n", "date": "2018.03.13", "title": " \"Албена\" - красотата и грехът в един женски образ "}
{"url": "http://www.duma.bg/node/162644", "text": "Целевите помощи за купуване на медицински изделия и помощни средства за хора с увреждания вече няма да се дават на ръка, а ще се превеждат на доставчиците, когато предоставят поръчките. Това предвижда проект на ПМС за промени в Правилника за прилагане на Закона за интеграция на хората с увреждания, публикувано за обществено обсъждане на сайта на МТСП. От ведомството на Бисер Петков поясняват, че това ще ограничи злоупотребите. През февруари той съобщи, че са отнети правата на 80 фирми, които вместо ортопедични обувки са предлагали обикновени за 240 лв. \nПредстои синхронизиране със Закона за медицинските изделия чрез въвеждане на изискването медицинските изделия по индивидуална мярка да бъдат изработвани по поръчка за конкретен пациент. Това ще гарантира, че нуждаещите се ще получат помощни средства, съобразени с персоналните им потребности, коментират от МТСП.  \nПредвиждат се и целеви помощи за 3 нови медицински изделия - вертикализатори за деца, детски рингови инвалидни колички и детски инвалидни колички. В момента МТСП отпуска по 486 лв. само за ринговите колички, но според родителите на деца с увреждания те са непригодни и родителите трябваше да доплащат 2,5 пъти повече.  \nПредвижда се занапред месечните добавки за социална интеграция и целевата помощ да се отпускат по настоящ, а не по постоянен адрес.   \n", "date": "2018.03.13", "title": "Помощите за медицински изделия няма да се дават на ръка"}
{"url": "http://www.duma.bg/node/162656", "text": "Найлони пазят доставеното от Русия оборудване за АЕЦ \"Белене\". Това се видя при проверка на площадката, която направи вчера енергийният министър Теменужка Петкова. Дни след като бившият енергиен министър Румен Овчаров заяви, че оборудването за \"Белене\" е завито с найлони и така стои на дъжда, снега и вятъра и по тази причина може да се окаже негодно, Петкова се сети да направи проверка. Тя казва, че за съхранението НЕК е провела обществена поръчка, но преди подписването на договор, избраната компания се отказала. Така почти година след като \"Атомстройекспорт\" изпрати в България голяма част от произведеното оборудване, навесите за съоръжението най-после сe изграждат от НЕК.    \n", "date": "2018.03.13", "title": " Найлони пазят оборудването за \"Белене\"  "}
{"url": "http://www.duma.bg/node/162646", "text": "Днес от 15 до 17 часа народният представител от \"БСП за България\" Ирена Анастасова и общинският съветник Николай Николов ще бъдат на разположение на софиянци в постоянната приемна на БСП в София на ул. \"Леге\" 10, етаж 1. \nЖелаещите може да се запишат предварително на телефон 02/987 20 86.   \n", "date": "2018.03.13", "title": "ДНЕС"}
{"url": "http://www.duma.bg/node/162650", "text": "Президентът Румен Радев сезира Конституционния съд с искане за установяване на противоконституционност на разпоредбите, които регламентират охраната на урбанизирани територии като вид частна охранителна дейност в Закона за частната охранителна дейност. \nВ мотивите си то посочва, че общественият ред е ценност, която крепи целостта на обществото и дейностите по опазването му трябва да съответстват на нормите на Конституцията и законите, а те поверяват опазването му върху определени органи на публичната власт. \"Държавата няма право да абдикира от грижата за сигурността и спокойствието на хората в населените места. Възможността, която дава ЗЧОД на търговски дружества да извършват действия по охрана на урбанизирани територии, по същество е отказ от страна на държавата чрез нейните изпълнителни органи да осъществява възложените функции по охрана на обществения ред\", посочва Радев. \nПо-рано Сотир Цацаров също поиска вчера от КС да обяви за противоконституционни текстове от закона. Главният прокурор също визира последните поправки, приети в началото на т.г., с които се създаде възможност за кметове на общини да сключват договори с частни охранителни фирми за охрана на цели населени места. И според Цацаров е недопустимо да се прехвърлят на търговци изрични правомощия на държавата. Според Цацаров предвидената възможност за сключване на договор за охрана на урбанизирана територия от кмета на общината ще постави гражданите в положение на зависимост от неговата воля дали, доколко и чрез кого да се осъществява частна охранителна дейност в съответното населено място. \"Това на практика обективно ограничава възможността на държавните органи по конституция, съобразно техните законови задължения, да гарантират обществения ред\", мотивира се Цацаров. ДУМА припомня, че промените бяха критикувани от БСП. \"Давате възможност на местната власт да изпълнява задачи на МВР, като натоварвате общините и финансово, докъде сте готови да стигнете\", коментира в средата на януари Красимир Янков от левицата. По думите му целта на управляващите е да бъде премахната конкуренцията в частната охранителна дейност в полза на фирмите, близки до ГЕРБ. Янков заяви тогава, че с тези текстове се дава възможност за приватизиране на дейност, която е в прерогативите на МВР. Колегата му от БСП Иван Иванов коментира, че с промените в закона на практика официално се оправдава МВР да абдикира. Новите правила не гарантират на хората сигурността, живота и здравето, категоричен бе Иванов. Според него се създава поредната корупционна среда. \nПрез януари работодателски организации поискаха президентът Радев да наложи вето върху закона. Основният им аргумент бе, че той е приет при нарушения на законодателната процедура и при противоречия с правото на ЕС. \nПаметливи припомнят, че във втория кабинет на Бойко Борисов се появи идеята за полицай във всяко село заради слабия успех в борбата с битова престъпност. Тогава в бяха отпуснати 7 млн. лв. за борба с нея. И до днес идеята не е осъществена.   \n", "date": "2018.03.13", "title": "Радев и Цацаров атакуват в КС частната охрана на цели села "}
{"url": "http://www.duma.bg/node/162652", "text": "Със становище за срещата между президента Румен Радев и руския патриарх Кирил на 4 април излезе вчера Светият синод. Оттам припомнят, че тя се е провела с участието и на българския патриарх Неофит и митрополити от БПЦ. В своето изказване патриарх Кирил е изложил болката и разочарованието си от принизяването на ролята на Русия в Руско-турската освободителна война и отдаването на почит и на други, според него държави, разказват от Светия синод. Според становището президентът Радев с такт и достойнство е уверил патриарха на Руската православна църква, че българският народ никога не е преставал да отдава почит и заслужена благодарност на руския народ, на руската църква и на воините от армията-освободителка на император Александър II и президентът е изразил всичко това в своите речи на честванията на 3 март. В същото време президентът Радев изрично е подчертал, че така както църквата се бори за душата на всеки човек, така и ние сме признателни към паметта на всеки воин, сражавал се в руската армия под знамената на император Александър II и загинал за българската свобода, независимо от неговата националност. \nПатриарх Кирил сам предложил да приключи тази тема, след като президентът му напомнил за тезата на самия патриарх за силата на мълчанието. \"През целия разговор президентът се държа като държавник, с уважение към своя събеседник, но и отстоявайки твърдо своите позиции, което силно впечатли главата на руската православна църква\", категорични са от БПЦ. В края на разговора патриарх Кирил е отправил благословията си към българския президент. \n    \n", "date": "2018.03.13", "title": "Св. синод излезе с позиция за срещата на Радев с руския патриарх"}
{"url": "http://www.duma.bg/node/162651", "text": "Второ за т.г. детско отделение затваря заради липса на лекари - това в болницата в Сандански. Преди дни бе обявено, че временно спира работа и педиатричното отделение на МБАЛ \"Д-р Братан Шукеров\", въпреки че в навечерието на Коледа и Нова година там даваше дежурства и председателката на здравната комисия в парламента д-р Даниела Дариткова.   \nДо патовата ситуация в Сандански се стигна, след като двама лекари специалисти напуснаха работа заради голямото натоварване. Въпреки усилията на общинското ръководство да спаси отделението и да намери педиатри, които да са съгласни да започнат работа към болницата, в събота детското отделение бе временно закрито. Така майките в Сандански ще трябва да разчитат на педиатрите в съседната община Петрич. \n\"Вече търсим усилено педиатри извън община Сандански. Надявам се отделението да остане затворено най-късно до края на тази седмица. В момента там се лекуват приетите вече малки пациенти, но не се приемат нови”, коментира кметът на Сандански Кирил Котев. Той увери, че са осигурени достатъчно специализирани автомобили, които да транспортират при спешност децата в болницата в Петрич, с която санданската лечебница се обедини преди време.   \n", "date": "2018.03.13", "title": "Липса на медици затвори детското отделение в болницата на Сандански "}
{"url": "http://www.duma.bg/node/162653", "text": "Специализираният наказателен съд даде вчера ход на делото срещу бившия външен министър Даниел Митов и заместника му Христо Ангеличин. Митов е обвинен за престъпление по служба, а Ангеличин в безстопанственост. Първоначално бившият министър бе с мярка за неотклонение \"подписка\", но по-късно съдът я отмени и двамата с Ангеличин остават без мярка за неотклонение по време на съдебния процес. \nМитов е обвинен в това, че като министър на външните работи не е изпълнил служебните си задължения с цел да набави облага за търговско дружество, и от това настъпили значителни вредни последици в размер на 494 458,03 лв. за МВнР. В нарушение на Закона за публичните финанси и Закона за обществените поръчки, сключвайки споразумения към договор с МЗХ, Митов задължил външно да преведе сумата чрез МЗХ на търговското дружество и не осъществил контрол по изпълнението на ценовото предложение. \nАнгеличин пък в нарушение на задълженията си да наблюдава и контролира дейността на дирекция \"Управление на собствеността и материално-техническо осигуряване\" в МВнР, не упражнил достатъчен контрол върху работата на директора й. От това са последвали щети за 494 458,03 лв. Те били изплатени по две споразумения между МВнР и МЗХ, на търговско дружество, което не изпълнило задълженията си. Става въпрос за проведена обществена поръчка за въздушен транспорт, хотелски настанявания и медицински застраховки при служебни пътувания за служителите на МЗХ.   \n", "date": "2018.03.13", "title": " Тръгна делото срещу Даниел Митов и Христо Ангеличин "}
{"url": "http://www.duma.bg/node/162655", "text": "\"Инерком\" не смята, че вземането на дял от нея от страна на държавата е единственият начин България да гарантира обществения интерес. Това обявява в писмени отговори до Ройтерс Милена Стоева, член на борда на директорите на компанията. Отговорът идва дни след като Гинка Върбакова се завърна от Чехия, където уж трябваше на преговаря за парче за държавата в \"Инерком\". Решението е обратното на ангажимента, който тя пое при срещата с премиера Бойко Борисов на 1 март. Тогава Върбакова заяви, че приема да има държавно участие в сделката в ЧЕЗ. Склонна съм да прехвърля договора, ако чешката страна няма против. каза тя свенливо на брифинг с вицепремиера Томислав Дончев от едната й страна и финансовия министър Владислав Горанов от другата. \"Премиерът иска да има пълен контрол върху сделката, която сключваме, и върху компанията, която ще придобием. Ако това ще успокои крайните потребители, склонна съм да има държавно участие\", сговорчиво подчерта Върбакова. \n\"Инерком\" изрази съгласие държавата да участва по сделката с ЧЕЗ. Оттук нататък продавачът е този, който трябва да каже своята дума\", коментира вчера министърът на енергетиката Теменужка Петкова в Козлодуй. Тя се оказа учудена и в \"неведение\" за преговорите между \"Инерком\" и \"ЧЕЗ Груп\". Според нея обаче има изкуствено създадена истерия, която целяла други неща, но не уточни какви са те.  \nВ интервюто за Ройтерс Стоева изразява съгласие с министъра на финансите Владислав Горанов, който смята, че България има достатъчно инструменти, за да регулира доставката на електричество до потребителите и участието й в сделката не е необходимо. Не смятаме, че държавно придобиване на дял в бизнеса на ЧЕЗ е единственият начин да се гарантира публичният интерес, категорична е Стоева. \nТя отклонява въпроса за стойността на сделката, но казва, че компанията, с активи на обща стойност около 100 млн. лв., е поела твърд ангажимент да приключи транзакцията и ще го спази. По повод притесненията около финансирането на сделката, от \"Инерком\" заявяват, че водят преговори с няколко световни банки, много от които нямат представителства в България и че няма участие на офшорни компании. Компанията уверява, че никога не са обсъждали сделката с руски банки, както и че е готова да осигури значителен капитал за сделката. \n\"Никакви офшорни компании не участват с никакъв дял в тази транзакция. В случай, че искахме да го направим чрез офшорни компании, вече можехме да сме го направили, но ние искахме да направим прозрачна транзакция\", уверява Стоева.     \n", "date": "2018.03.13", "title": " \"Инерком\" отказа държавна намеса в сделката с ЧЕЗ  "}
{"url": "http://www.duma.bg/node/162654", "text": "Софийската градска прокуратура внесе в Специализирания наказателен съд обвинителен акт срещу бившия министър на здравеопазването Петър Москов неговия заместник Адам Персенски и още трима от \"Бул Био НЦЗПБ\" ЕООД. \nМосков е обвинен, че на 9 юли 2015 г. в качеството си на министър на здравеопазването не е изпълнил служебните си задължения. Приел е дарение от здравното министерство на Турция -  100 хил. дози ваксина за деца \"Пентаксим -0.5 мл\" и 100 хил. дози ваксина за хепатит Б \"Еувакс Б\". Ваксините \"Еувакс Б\" не са разрешени за употреба в България. Поради това не биха могли да отговорят на нуждите на имунизационния календар в страната. \nЗаради действията на Москов здравното ведомство е ощетено с 325 233,87 лв. Неимуществените вреди са свързани с това, че авторитетът на МЗ пада и се създава недоверие у гражданите за дейността по ваксиниране на деца. \nТова определя деянието като особено \"тежък случай\". За деянието се предвижда наказание \"лишаване от свобода\" от 3 до 10 години. \nКъм настоящия момент всички обвиняеми са с мярка за неотклонение \"подписка\".     \n", "date": "2018.03.13", "title": "Прокуратурата обвини Петър Москов за вноса на турски ваксини"}
