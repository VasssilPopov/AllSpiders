{"url": "http://www.duma.bg/node/174236", "text": "От 14 януари следващата година т.нар имитиращи млечни продукти, в производството на които има вложено палмово масло, ще могат да се продават, само ако са опаковани в индивидуална потребителска опаковка и потребителите ще могат да ги намират на специални щандове в магазините. Това стана ясно вчера от думите на д-р Татяна Николова от Българската агенция по безопасност на храните (БАБХ) пред БНР. Както вече стана известно, през юли тази година влязоха в сила новите правила, които задължиха мандрите да произвеждат или само истинско сирене и кашкавал, или само имитиращи продукти. Николова припомни, че имитиращите продукти приличат на кашкавал, сирене и масло, но някоя от млечните съставки е заменена с немлечна. \nОт Българската агенция за безопасност на храните (БАБХ) съобщиха, че основните промени се отнасят към търговията на имитиращи продукти, съдържащи в състава си мляко. От 14 октомври те вече задължително трябва да се опаковат още на етап производство в предприятието и под тази форма да се предлагат в търговската мрежа на страната на отделни щандове или на обособени места с надпис \"Имитиращи продукти\", на които не се предлагат млечни продукти. Произведените имитиращи продукти, съдържащи в състава си мляко, чието етикетиране не отговаря на изискванията, ще могат да се предлагат на пазара до изчерпване на количествата до 14 януари. \nСлед 14 октомври БАБХ ще започне проверка дали се спазват измененията за продажба на имитиращи продукти, но млечните компании ще ползват междинен период, за да бъдат реализирани вече произведените по старите правила сирена. Проверките дали производството в мандрите е разделено са започнали. Инспекторите следят готовността на обектите за прилагането на новите изисквания към млечните продукти. \n256 предприятия произвеждат млечни продукти. До 19 юли възможност за производство на двата вида продукти са имали 63 предприятия. Към настоящия момент имитиращи продукти ще произвеждат само 23 предприятия.     \n \t\n", "date": "2018.08.31", "title": " Сиренето с палмово масло ще се продава само опаковано  "}
{"url": "http://www.duma.bg/node/174234", "text": "24-часова стачка на моряците в Гърция спира фериботите на 3 септември. Хиляди туристи, сред които и много българи, ще са принудени да останат по островите, съобщи БНР. Синдикатът на моряците обяви 24-часова стачка за понеделник 3 септември. Няма да се движат фериботи и товарни кораби. Гръцките моряци и докери настояват за увеличение на заплатите с 5% и мерки срещу безработицата в сектора. Работодателите отказват с аргумент, че в последните 8 години не са орязвали възнагражденията на работещите в морския транспорт. \nСтачката засяга поне 200 хиляди пътници, които са резервирали фериботни билети за понеделник. Сред туристите има и много българи, които се намират на гръцките острови. Хиляди туристи по принуда ще останат на островите, ако не успеят до неделя вечерта да се придвижат до летищата. От туристическия сектор се опитаха да преговарят с моряците, но синдикатът не отмени стачката.   \n \t\n", "date": "2018.08.31", "title": "Стачка на фериботите щe засегне туристите в Гърция"}
{"url": "http://www.duma.bg/node/174233", "text": "Фалшиви имейли за потвърждаване на банкова сметка за възстановяване на данък от името на Националната агенция за приходите (НАП) се разпространяват отново в интернет, предупредиха от данъчната агенция.  \nВ електронното писмо се съобщава, че адресатът му трябва да получи обратно известна сума пари от надвнесени данъци и се приканва да последва линк, на който да потвърди своята банкова сметка. Като подател на фалшивото електронно писмо се визуализира електронният адрес на самия получател. \nОт НАП заявяват, че не са изпращали имейли с подобно съдържание до своите клиенти. Според приходната агенция най-вероятно става въпрос за т. нар. \"фишинг\", или опит за кражба на лична информация чрез интернет - потребителски имена за достъп, пароли, банкови сметки, и т.н. От приходната агенция са сигнализирали специализираните служби и работят съвместно с тях за издирването на извършителите.   \n \t\n", "date": "2018.08.31", "title": " НАП пак предупреждава за фалшиви имейли от името на агенцията"}
{"url": "http://www.duma.bg/node/174237", "text": "\"Газпром\" вече е построил 80 процента от общия маршрут на газопровода \"Турски поток\". Съобщението e направил президентът на Газпром Алексей Милер. \"Продължава изпълнението на най-важните експортни проекти на Газпром на европейско равнище. Подготвителните работи за полагането на тръбите на газопровода \"Северен поток-2\" в териториалните води на Германия, в района на Любмин, са в ход. Строителството на газопровода \"Турски поток\" върви, като по двете линии са положени 1,5 хиляди километра тръби, или около 80 процента от общата дължина на тръбопровода\", е казал Милер, цитиран от ТАСС. \n\"Газпром\" започна строителството на морския участък от газопровода през май миналата година. Той ще премине по дъното на Черно море до турското крайбрежие и ще е с дължина 930 километра. По-нататък ще бъде изградена сухопътната транзитна линия до границата с Турция, която ще е дълга 180 километра. Първата линия ще е предназначена за турския пазар, а втората - за снабдяване с газ на Южна и Югоизточна Европа. Капацитетът на всяка линия е 15,75 милиарда кубически метра газ годишно. Доставките на газ се планира да започнат в края на 2019 година.\n   \n \t\n", "date": "2018.08.31", "title": "  80% от \"Турски поток\" е построен"}
{"url": "http://www.duma.bg/node/174240", "text": "Производствените цени през юли се увеличават с 4,7% спрямо юли 2017 г., съобщи вчера Националният статистически институт (НСИ). Спрямо предходния месец юни те намаляват с 0,8%. \nСравнението с година по-рано показва, че в преработващата промишленост заводските цени са се вдигнали с 5,2%, в енергетиката - с 3,7%, и в добивната промишленост - с 3,1%. \nНай-значителен годишен ръст отчита производството на основни метали - с 5,7%, производството на дървен материал и изделия от него, без мебели - с 5,6%, и обработката на кожи и производството на изделия от обработени кожи без косъм - с 5,3%. Намаление на цените е регистрирано при производството на тютюневи изделия - с 0,6%. \nЗаводските цени на храните за година нарастват с 0,6%, на напитките - с 1,3%, на лекарствата - с 1,2%. \nЗа месец в добивната промишленост е отчетено поевтиняване с 8,4%, а в преработващата промишленост - с 1%, в енергетиката има повишение с 1,1%. \nПо-съществен месечен спад на цените в преработващата промишленост се наблюдава при производството на основни метали - със 7,6%, и при производството на мебели - с 0,4%. \nНай-голям ръст спрямо юни има при производството на тютюневи изделия - с 1,4%, производството на метални изделия, без машини и оборудване, обработката на кожи и производството на изделия от обработени кожи без косъм и производството на хартия, картон и изделия от хартия и картон - по 0,5%.     \n \t\n", "date": "2018.08.31", "title": "С 4,7% са поскъпнали заводските цени за година"}
{"url": "http://www.duma.bg/node/174239", "text": "\"Основното, за да има желаещи да финансират АЕЦ \"Белене\", е да се определи формата, под която държавата може да подпомогне проекта\", заяви пред БНР изпълнителният секретар на Булатом Станислав Георгиев. Според него броят на желаещите да участват в тръжната процедура за избор на инвеститор за централата ще бъде сведен до минимум, ако в нея няма изискване за държавна помощ за проекта. \nПреди ден министърът на енергетиката Теменужка Петкова заяви, че до началото на следващата 2019 година е реалистично да има избран инвеститор за строежа на АЕЦ \"Белене\". Тя се срещна с китайски ядрени експерти, които запозна с основните характеристики на българския сектор. \nПо думите на Станислав Георгиев има много начини да се получи някаква форма на държавна гаранция. Той посочи, че признаването или непризнаването на инвестираните до момента средства от българска страна в проекта е дискусионен въпрос. \"Най-вероятно по тази тема ще се изкажат бъдещите участници във втората задача, която трябва да изпълни Министерството на енергетиката, а именно подготовката на тръжната процедура за финансиране\", категоричен е той.   \n \t\n", "date": "2018.08.31", "title": " Трябва държавна гаранция, за да се строи \"Белене\""}
{"url": "http://www.duma.bg/node/174241", "text": "Просрочените задължения на общините към 30 юни са в размер на 138,2 млн. лв., стана ясно от информация на Министерството на финансите. 131 общини, или 49% от всички, завършват второто тримесечие на годината без просрочени задължения в бюджета. \nСравнено със същия период на миналата година, намаление на просрочените задължения отчитат 102 общини, като общият размер на реализираното от тях намаление е приблизително 36,6 млн. лева. В същото време 44 общини увеличават дълговете си с общо с 16,2 млн. лв. Само пет общини - Генерал Тошево, Ябланица, Разград, Котел, Стралджа, запазват размера на просрочените си задължения без изменение в рамките на последната година, съобщават от финансовото ведомство. \nВ делегираните от държавата дейности просрочените задължения са за 3 млн. лв. и съставляват около 2,4% от размера на просрочените задължения в бюджета. \nОбщинският дълг и общинските гаранции към 30 юни са за 1347,8 млн. лв., в това число 578,1 млн. лв. вътрешен и 769,7 млн. лв. външен дълг. Дългът на Столична община формира 54,1 на сто от общия размер на дълга. Спрямо края на 2017 г. размерът на общинския дълг и общинските гаранции се увеличава с 85,9 млн. лв., което се дължи на намаление на размера на вътрешните заеми със 17,9 млн. лв. и на увеличение на размера на външните заеми със 103,8 млн. лева. \nОт началото на 2018 г. министърът на финансите не е съгласувал планове за финансово оздравяване на общини, съобщиха още от МФ. 13 са общините с финансови затруднения, става ясно от анализа на МФ. 10 общини пък продължават да изпълняват планове за финансово оздравяване, като те са получили безлихвени заеми от държавата на обща стойност близо 28 млн. лв. \n\"Препоръчително е общините да приемат и изпълняват оздравителни планове при наличие не само на три или повече от показателите в Закона за публичните финанси, но и при индикации за достигане на критичните стойности по един или повече от всички наблюдавани показатели. Така те ще преодолеят и елиминират своевременно риска да нарушат фискалните правила\", посочват още от ведомството на Владислав Горанов.   \n \t\n", "date": "2018.08.31", "title": "138 млн. лв. са борчовете на общините за полугодието"}
{"url": "http://www.duma.bg/node/174200", "text": "Хроничното излагане на замърсен въздух се отразява отрицателно на конгнитивните ни способности, установи съвместно изследване на американски и китайски учени, съобщи Би Би Си. Проучването обхванало 20 000 граждани на Поднебесната империя и се съсредоточило върху техните математически и речеви способности. Експериментът бил осъществен от специалисти от Йейлския и Пекинския университет, които стигнали до извода, че дългото дишане на замърсен въздух нанася поражения на интелекта, съпоставими с един годишен клас по-малко образование. А за хората над 64 години това е равностойно на неколкогодишни образователни класа по-малко. \nРечевите умения се оказали по-осезаемо засегнати в сравнение с математическите във влошената градска среда. Когнитивните способности на мъжете страдали повече от замърсения въздух, в сравнение с тези на жените. Учениците се представят по-зле на важни изпити в дни на особено голямо замърсяване на въздуха. \n 7 млн. души умират всяка година от болести, свързани с излагането на замърсен въздух. Специалистите са на мнение, че техните констатации са релевантни за повечето хора по света, тъй като 80% от градското население на планетата диша замърсен въздух.   \n \t\n", "date": "2018.08.31", "title": " Замърсеният въздух поразява интелекта"}
{"url": "http://www.duma.bg/node/174197", "text": "Дъщерята на Ваня Щерева - Мила Роберт, възроди \"Нещо нетипично\" - един от старите хитове на Ивана. Това е само лятна смешка, не особено сериозна, твърди младата изпълнителка. \nЗаписвайки култовата песен, Мила влага доста чувство за хумор. Леко намигване към стилистиката на оригинала е и микрофонът, аранжиран като бяла роза. \n\"Записът и снимките ни отнеха само ден, а постпродукцията направихме за седмица\", сподели още дъщерята на Ваня Щерева и не скри, че точно тази песен й напомняла за нейните детски лета. \nНовото парче, което пък предстои да излезе през октомври, ще се казва \"Нещо грубо\". То ще бъде посветено на жените, \"които се държат лигаво\", разкри младата българска актриса. Тя направи скоба и поясни, че подобно поведение я дразни, тъй като представителките на нежния пол трябва да имат повече достойнство и да знаят какво искат.   \n \t\n", "date": "2018.08.31", "title": " Мила Роберт възражда стара песен на Ивана"}
{"url": "http://www.duma.bg/node/174198", "text": "Челик - фестивал на игрите, гостува в Пловдив  на 5 септември (сряда) от 10 до 13 ч. в парка \"Дондукова градина\". \nИдеолозите на събитието канят малки и големи на най-вълнуващото място за срещи - детството. Всички ще играят на челик, карачка, \"Капитане, капитане, какво е морето?\", \"Виждам, виждам\", \"Кральо, портальо\", \"Да бий, да бий\", \"Оракуле-боракуле\", \"Крокодиле, крокодиле\", \"Двама са малко, трима са много\", \"Царю честити, колко е часът\", \"Горе, гори кърпа\", пържолки, лимки, теглене и скачане с въже, замръзванка, гърнета, копче... Присъстващите ще бъдат провокирани от близо 20 игри, които със сигурност ще обикнат. Ще се рисува с тебешири. Ще се скача на ластик. И най-важното - всеки ще се запознае с нови приятели. \n\"Не забравяй да играеш!\" е мотото на фестивала, който се проведе за първи път във Варна през 2017 г. по идея на Яна Борисова - пиар и радиожурналист. Челик гостува в града на тепетата по покана на Фондация \"Пловдив\" 2019 и община Пловдив. Детските игри са част от програмата, с която градът ще отбележи четири години от спечелване на титлата \"Европейска столица на културата\".   \n \t\n", "date": "2018.08.31", "title": "Челик гостува в Пловдив"}
{"url": "http://www.duma.bg/node/174196", "text": "Южният парк на 2 септември ще се превърне в най-вкусната, гореща  и музикална точка в столицата. На Голямата поляна всички гости от 10 ч. ще могат да споделят грил-изкушения и семейни активности. Събитието продължава до 22 ч. със Сандра Алексиева от \"1001 рецепти\" и чаровната Даниела Колева, които ще  представят на живо своите тънкости при приготвянето на грил за цялото семейство. Специално участие ще има и Лео Бианки, които в обособен кът ще преведе през ексклузивно гурме пътешествие всички победители в играта на събитието. Simply Tastly зона за самостоятелно готвене ще бъде отворена от 12 до 19,30 ч., като всеки ще може да направи грил по свой вкус и да спечели награда.   \nУсмихнатият актьор Ники Станоев ще забавлява гостите през целия неделен ден и ще се грижи за доброто настроение. Игрите за малки и големи, водени от футболиста Ваня Джаферович, ще предизвикат семейства и приятели да се потопят в разнообразни активности - стрелба с лък, игра с топка и препятствия, скачане с чували, теглене на въже и други групови забавления.  \nЗа десерт грил празникът ще завърши с джаз ритмите на Вили Стоянов и \"The Old School Trombone\", а финалните акорди ще изсвирят Стефан Вълдобрев и \"Обичайните заподозрени\".   \n \t\n", "date": "2018.08.31", "title": " Грил приключения и музика ще завладеят Южния парк"}
{"url": "http://www.duma.bg/node/174199", "text": "Легендата на \"Берое\" Петко Петков и бившият капитан на отбора Ваня Джаферович ще заемат треньорски позиции в епичния сблъсък на изкуството със спорта. Професионалните футболисти ще се изправят срещу сборна формация на актьори. Срещата ще се състои на 9 септември на стадиона в Стара Загора, а целта е да се помогне за осъществяването на второто издание на Международния студентски театрален фестивал \"Данаил Чирпански\" през април 2019 г. \nНа терена, в опит да премерят сили с професионалистите, ще излязат Станимир Гъмов, Дарин Ангелов, Велислав Павлов, Башар Рахал, Алек Алексиев, Орлин Павлов, Мартин Гяуров, Никола Стоянов, Любен Кънев, Николай Мутафчиев, Владимир Люцканов, Ивайло Захариев, Ники Илиев, Юлиян Петров и Юлиан Вергов. \nПървата професионална тренировка на актьорите ще се проведе днес, 31 август, в \"Царско село\" в София.   \n \t\n", "date": "2018.08.31", "title": " Ваня Джаферович учи актьори на футбол"}
{"url": "http://www.duma.bg/node/174203", "text": "Дирекция \"Култура\" на Столичната община организира през летните месеци детски програми и концерти на открито. На лятната сцена при НДК, до бул. \"Фр. Нансен\" (бившото лятно кино) успешната българска кънтри формация \"Лили ъв дъ Уест\" ще се изяви с три концерта: днес, 31 август, от 17 ч., на 1 и 2 септември от 11 ч. Входът е свободен. Виртуозните музиканти ще изпълнят уникален микс от кънтри, блус и суинг стандарти, както и техни авторски композиции.    \n \t\n", "date": "2018.08.31", "title": "Лятна културна програма на открито"}
{"url": "http://www.duma.bg/node/174202", "text": "Почина известният руски певец Йосиф Кобзон, съобщиха световните медии. Народният артист на СССР влезе в болница на 20 юли в тежко състояние. През 2005 г. му бе открито онкологично заболяване. Йосиф Кобзон е роден в град Часов Яр, Донецка област, Украйна, на 11 септември 1937 г. Сред най-популярните песни в репертоара му е \"Мгновения\" от известния съветски сериал \"17 мига от пролетта\". В края на 1970-те г. малка планета, открита от съветски астроном, е кръстена на негово име. Той е първата известна личност, посетила през 1986 г. Чернобил, след експлозията в атомната електроцентрала, а през 1987 г. е обявен за \"Народен артист на СССР\". Мнозина го смятат за съветския Франк Синатра, заради стила му. Изнася много от концертите си съвместно с Академичния ансамбъл за песни и танци на Вътрешните войски на Министерството на вътрешните работи на Русия, известен като Елисеевския оркестър, с ръководител от 1985 г. генерал-майор Виктор Елисеев. От 1989 г. Кобзон е успешен руски политик, постоянен депутат в Държавната дума. През 1998 г. прави прощален тур, съставен от 128 концерта, като последният му спектакъл е в Кремъл и в продължение на 12 часа непрекъснато е излъчван директно по телевизията. През 2003 г. в Донецк е открита негова статуя. Награден е с ордени \"За заслуги към отечеството\", II и III степен, \"Международна дружба\", \"За заслуги пред Москва\" и мн. др. През 2007 г. по случай 70-годишнината си прави юбилейно турне, започващо от България. Пее на български песните \"Моя страна, моя България\", \"Една българска роза\", \"Хей, поле широко\". През 2012 г. прекратява певческата си кариера, същата година е награден с орден \"За заслуги към отечеството\", I степен.     \n \t\n", "date": "2018.08.31", "title": "Отиде си легендата Йосиф Кобзон "}
{"url": "http://www.duma.bg/node/174201", "text": "Швейцарски учени установиха, че хората се чувстват най-добре в кожата си на 60 години, съобщи \"Дейли мeйл\". Метаанализът на изследователите от университета на Берн показва, че макар самооценката да прилича на лична битка, следва общ модел. Тя се колебае значително при отделния човек, като се разклаща или стабилизира от всякакви фактори - като се започне от връзки и контакти и се стигне до постиженията и загубите, напълняването, отслабването, болестите. \nВсяко поколение води своята екзистенциална битка. Тийнейджърите са тревожни. След това идва кризата на 20-те, паниката от 30-ия рожден ден, кризата на средната възраст или самотата на възрастните хора. \nС времето чувството за контрол, както физически, така и емоционален, се засилва. То е най-голямо около 60-ата годишнина, след това намалява.Швейцарските учени анализирали данни от почти 200 предишни изследвания, обхванали общо 165 000 души на възраст от 4 до 94 години.Те установили, че макар и през годините да преживяваме различни кризи, самооценката ни рядко спада катастрофално. Обикновено тя се увеличава, макар и в някои периоди да няма развитие. \nОт 4 до 11 години самочувствието нараства постоянно. През 20-те години то бележи най-рязък скок в сравнение с останалите периоди от живота, защото тогава хората стават самостоятелни. Тази тенденция застива през 30-те години. Следват три десетилетия на бавен напредък, докато най-накрая се отпускаме и самоуважението ни стига до максимум. На 60 години повечето хора са по-щастливи от всякога и това чувство се запазва до началото на 70-те. След това започва да спада. На 90 години самочувствието е в най-ниската си точка. \n\"Средната възраст за повечето хора е време на стабилност и в службата, и в личния живот\", уточни проф. Улрих Орт от екипа. И добави: \"На тази възраст много хора са на ръководна длъжност, имат задоволяваща ги връзка със съпруг или партньор, помагат на децата си да станат отговорни и независими.\"   \n \t\n", "date": "2018.08.31", "title": "Хората се чувстват най-добре на 60 г. "}
{"url": "http://www.duma.bg/node/174238", "text": "Дълговете на нефинансовите компании в САЩ могат да станат причина за следващата финансова криза, предупреждава \"Мудис аналитикс\"  в обзор, публикуван през този месец. Главният икономист на  \"Мудис аналитикс\" Марк Занди обръща внимание на плашещата прилика между ипотечните кредити (subprime), които предизвикаха финансовата криза в САЩ през 2007-2008 година, последвалия глобален икономически спад и сегашният пазар на рискови заеми (leveraged loans) и т.нар. облигации боклук (junk bonds). \nС Leveraged loans се обозначават заеми, които се дават на и без това задлъжнели нефинансови компании. По правило тези кредити се предоставят при плаващи лихви, обвързани с Libor, което означава, че лихвите растат с ръста на икономиката. Компаниите използват парите за финансиране на сливания и поглъщания, изплащане на дивиденти, изкупуване на собствени акции и рефинансиране на стари задължения. Това е най-сериозната заплаха за сегашния делови цикъл, коментира Занди. \nПо данни на \"Мудис\" рисковите заеми са достигнали 1,4 трилиона долара, а заедно с  корпоративни облигации \"боклук\" сумата достига 2,7 трилиона. Според Занди това е близо до нивата на ипотечните кредити от 2008 година, които са достигнали близо 3 трилиона долара и са довели да кризата.   \n \t\n", "date": "2018.08.31", "title": " \"Мудис\" предупреждава за нова финансова криза в САЩ"}
{"url": "http://www.duma.bg/node/174204", "text": "Повече от 100 кукли от колекцията на народната артистка на Русия Надежда Бабкина ще влязат в експозицията на новия музей, който ще бъде открит на 1 септември в сградата на Малая сцена в ръководения от нея театър \"Русская песня\" в Москва, съобщава ТАСС. \nВ продължение на 40 години творческа дейност артистката е донасяла със себе си кукли от различни краища на Русия и други страни. \"Куклите в народни носии са особено привлекателни, смята Бабкина. Запознаването с тези експонати ще даде възможност на зрителите да добият представа за характерни за различните региони на Русия елементи от националните облекла. Те са не само красиви, но и носят информация.\" \nВ театралния музей ще бъдат представени кукли-закрилници, призвани да пазят от лоша енергия и очи, кукли, възпроизвеждащи театрални герои в миниатюрни размери, а също и особено ценни екземпляри от дърво, изработени от сибирския художник Виктор Хахалин. \nЦентрален експонат в изложбата ще бъде куклата Наденка, която може да изпълнява песни от репертоара на Надежда Бабкина. Тя е създадена от руските изобретатели Александър и Людмила Саприкини, които в продължение на повече от 30 години се занимават с проектиране и създаване на апаратно-програмни комплекси в Сергиев Посад. Роклята на куклата е ушита от майстори от град Митишчи в Подмосковието, които дълги години развиват занаята за изработване на руски традиционни кукли. \nПо думите на Бабкина Музеят на куклите трябва да стане интерактивен изложбен проект, в който се обединяват културата, традициите и зрелищното изкуство. В тази особена атмосфера деца и възрастни могат да вземат участие в седянки с чай, да послушат чудни приказни истории в изпълнение на известни артисти, под ръководството на майстори сами да сътворят кукли, които ще пазят топлината и уюта на семейното огнище, отбелязва артистката. \nКолекцията на Надежда Бабкина бе представена за първи път на Московската международна изложба \"Изкуството на куклите\" през декември 2017 г.   \n \t\n", "date": "2018.08.31", "title": "Народната артистка Надежда Бабкина открива музей на куклите"}
{"url": "http://www.duma.bg/node/174205", "text": "34-тото издание на Празници на изкуствата \"Аполония\" ще се състои от днес, 31 август, до 8 септември в Созопол и ще представи над 70 културни събития, сред които любимите на публиката \"Цената на успеха\", \"Книжна Аполония\" и \"Детска Аполония\".  \nЗа седма поредна година традиционните за фестивала срещи \"Цената на успеха\" ще представят постиженията на известни хора на изкуството. Писателят Георги Господинов и художникът Греди Асса ще бъдат сред първите творци, които ще споделят с публиката мислите си за предизвикателствата по пътя към триумфа. Графичният дизайнер, плакатист и аниматор Теодор Ушев и режисьорът Владимир Люцканов също ще вземат участие в разговорите на тема осъществения стремеж, мечтаното осмисляне на всеки труд, представата за съвършенството и признанието на публиката. \nПо време на фестивала специално място за всички ценители на литературата заема \"Книжната Аполония\". За трета поредна година известни издателства ще участват в събитието и ще представят свои избрани автори и творби. Сред издателските къщи, които ще покажат най-добрите литературни произведения на редица български и чуждестранни таланти, са ИК \"Жанет 45\", ICU, \"Лексикон\", \"Artline Studios\" и др. \n\"Детската Аполония\", организирана от фондация \"Аполония\" и сдружение \"Духовно огледало\", отново ще бъде сред акцентите. 19-ото издание на емблематичното събитие ще даде сцена за творческа изява на младите таланти в областта на изобразителното и приложното изкуство, фотографията, музиката и хореографията. \"Детската Аполония\" ще предостави и неповторима възможност на различни поколения творци да се срещнат благодарение на създателя на сдружение \"Духовно огледало\" Таня Костадинова. Концертът на Младежка филхармония \"София\", подкрепен от програма \"Еразъм+\" на ЕС, който ще даде начало на музикалната програма на \"Аполония\", също е част от множеството международни инициативи на сдружението. \nОще много изненади очакват посетителите на Празници на изкуствата. Пъстра палитра от концерти ще зарадва музикалните фенове. Кулминацията на програмата ще бъде закриването с концерт на легендите \"ФСБ\", които ще отпразнуват 40 години от създаването на групата на 8 септември. Сред останалите акценти са изпълненията на Хилда Казасян, Милица Гладнишка, Белослава, \"Jeremy?\", както и актьорските изяви на Асен Блатечки, Захари Бахаров, Теодора Духовникова и Луиза Григорова.   \n \t\n", "date": "2018.08.31", "title": " Изкуството отново превзема Созопол  "}
{"url": "http://www.duma.bg/node/174235", "text": "По сигнал за съмнение за опасната болест африканска чума по свинете експерти от Българската агенция по безопасност на храните (БАБХ) са взели проби от заден двор в провадийското село Тутраканци. Очаква се те да бъдат готови в следващите няколко дни, за което ще бъде изпратена допълнителна информация, съобщиха вчера от БАБХ. Със заповед на директора на Областната дирекция по безопасност на храните във Варна е наложено временно ограничаване на придвижването и транспорта на свине и продукти от свински произход в 3-километровата зона от района. Това е третият случай със съмнения за африканска чума по свинете, като предишните два сигнала след съответните лабораторни изследвания показаха отрицателни за чумата резултати. \nКакто вече стана известно, опасната болест застрашително приближава и нашата граница. Преди ден родните санитарни власти взеха и допълнителни мерки срещу болестта. \nМеждувременно бе съобщено, че близо 800 са огнищата на африканска чума в Румъния. Работен документ на Европейската комисия сочи, че африканската чума по свинете може да се разрасне още повече и да засегне над половината от територията на Румъния. \n    \n \t\n", "date": "2018.08.31", "title": "БАБХ проверява сигнал за африканска чума по свинете"}
{"url": "http://www.duma.bg/node/174226", "text": "Предстои министър-председателят на Гърция Алексис Ципрас да представи основните приоритети на правителството за периода след излизането на страната от спасителния план, съобщава електронното издание на вестник Kathimerini. Очаква се това да се случи на първото заседание на кабинета след промените в състава му, обявени по-рано тази седмица. \nАнализаторите очакват двустепенна стратегия. Тя ще включва стартирането на програма за политики без досегашните ограничителни мерки за разходите. Стратегията вероятно ще очертае насоките за преминаване към кампанията за изборите, които ще се проведат следващата година. \nНа заседанието на кабинета, което ще се проведе днес, се очаква Ципрас да изясни политическата посока, заради която бяха внесени промените в кабинета. \nТова е третата реконструкция в правителството на Ципрас и е първото правителство след подписването на договора от Преспа, което вероятно ще доведе страната до избори, които трябва редовно да се проведат следващата година през есента. \nВ реконструираното гръцко правителство, освен премиера Алексис Ципрас, има 52 членове, 39 мъже и 13 жени, но и 13 нови имена. Промени не бяха направени в министерствата на външните работи, на отбраната, на финансите, на труда и социалните грижи за туризма, транспорта и съобщенията, миграционната политика.   \n \t\n", "date": "2018.08.31", "title": " Новото гръцко правителство ще обяви приоритетите си"}
{"url": "http://www.duma.bg/node/174228", "text": "ЕС подготвя специално предложение към Великобритания за \"Брекзит\". Това заяви Мишел Барние, главен преговарящ на Брюксел за \"развода\" с кралството, цитиран от световните информационни агенции. \nПредложението на Брюксел включвало уникално партньорство след окончателния край на членството на Лондон. Такъв тип отношения досега нямат аналог, подчерта Барние. Това партньорство би се опирало на четири стълба: търговия, амбициозно споразумение за свободен обмен, конкретни споразумения в сектори от общ интерес, като авиацията и вътрешната сигурност, и външна политика и външна сигурност, уточни главният преговарящ на ЕС. Според Барние тези елементи са предварително условие за всякакво бъдещо споразумение. \"85% от работата\" с британците вече е свършена, отбеляза той. \nБарние обаче настоя за взаимно уважение в преговорите и спазване на правилата и от двете страни. \nГлавният преговарящ направи изявлението след срещата си с германския си колега Хайко Маас. \nГерманският външен министър от своя страна подчерта, че евентуалното споразумение между Брюксел и Лондон при всички положения трябва да гарантира, че няма да има \"твърда\" граница между Република Ирландия и британската провинция Северна Ирландия. ЕС и Великобритания изразиха желание да не бъде възстановен граничният контрол на острова поради опасения от политически напрежения. Всяка от двете страни обаче отхвърли досегашните предложения на другата по въпроса. \nБританският премиер Тереза Мей, която ръководи и британския преговарящ екип, заяви по-рано, че провалът да се постигне споразумение с Европейския съюз преди Великобритания да излезе от Общността през следващата година, \"няма да бъде краят на света\". Коментарът на Мей дойде, след като нейният финансов министър заяви през миналата седмица, че излизане на Обединеното кралство от ЕС без споразумение би навредило на публичните финанси. \nБританският премиер повтори предупреждението си, че е по-добре да няма споразумение по \"Брекзит\", отколкото Великобритания да излезе от Общността с лошо споразумение. \nМеждувременно обаче все повече фирми напускат Лондон. Японският технологичен гигант \"Панасоник\" обяви, че ще премести централата си в Европа от Великобритания в Амстердам през октомври, след като \"Брекзит\" наближава, съобщават британските медии. Целта е да се избегнат потенциални данъчни проблеми, свързани с решението на Обединеното кралство да излезе от ЕС, посочи изпълнителният директор на \"Панасоник\" за Европа Лоран Абади. \nС приближаването на март 2019 г., когато е официалната дата за \"Брекзит\", редица мултинационални компании заявиха, че планират да преместят работни места от Великобритания. \nНяколко японски финансови компании заявиха, че възнамеряват да преместят от Лондон централите си в ЕС. Япония е един от най-големите инвеститори във Великобритания, където повече от 800 японски компании са наели над 100 хил. души.   \n \t\n", "date": "2018.08.31", "title": "Брюксел предлага на Лондон \"уникално партньорство\"  "}
{"url": "http://www.duma.bg/node/174224", "text": "Китай обяви, че забележките и коментарите на САЩ по проблема със Северна Корея са \"безотговорни\" и трудни за разбиране, след като американският президент Доналд Тръмп постави под въпрос ролята на Пекин в разрешаването на кризата около разработването на ядрени оръжия от страна на Пхенян, съобщава Ройтерс. \nГоворителката на китайското външно министерство направи коментара на редовна пресконференция, добавяйки, че САЩ трябва да се вгледат в себе си, когато срещат трудности по този въпрос. \nПо-рано американският президент заяви, че самият той е оптимистично настроен за хода на процеса, но счита Пекин за пречка. Според него страната пречи на разоръжаването, като оказва натиск. \nМеждувременно от китайското търговско министерство предупредиха САЩ, че предприемането на твърда линия и тормозът Китай да се предаде по отношение на търговията не работят, като в същото време изразиха убеждението си, че проблемите между двете страни могат да бъдат решени само чрез преговори на равнопоставена основа.   \n \t\n", "date": "2018.08.31", "title": "Китай се скара на Тръмп заради КНДР"}
{"url": "http://www.duma.bg/node/174250", "text": "Общинският лидер на БСП в Горна Оряховица Огнян Стоянов, който е и общински съветник, е подал сигнал до прокуратурата с искане за проверка кой е изнесъл всички елементи от отоплителната инсталация на ГУМ, който е собственост на общината. Стоянов настоява за проверка дали има заповед на кмета Добромир Добрев от ГЕРБ за извършване на подобни действия и постъпили ли са средства от сделката в местната хазна. На 7 август граждани съобщили, че два дни по-рано работници са проникнали в постройката на парното, която се намира от задната страна на ГУМ с излаз на ул. \"Сидер войвода\". Те демонтирали парния котел, тръби и други елементи от инсталацията, натоварили ги на камион и ги отнесли. Стоянов огледал сградата и установил следи от влизане с взлом. Очевидци разказали как работниците пробили отвор в стената, откъдето изнасяли железата. Преди това те се опитали да проникнат в съседно помещение, където е котелното на кооперацията на ул. \"Патриарх Евтимий\" 2, но били спрени от живеещите в блока. \nОгнян Стоянов настоява да се изясни имало ли е противозаконно проникване в сградата и незаконно демонтиране и отнемане на общинско имущество. \"Ако е в изпълнение на заповед на кмета, има ли назначена комисия за контрол и какви материали са добити? Как е избрана фирмата изпълнител?\", пита  Стоянов. Той припомня, че след обявяването на частното дружество \"Търговия за бита\" ЕООД, ГУМ е върнат като собственост на общината. В края на юни т.г. съветниците разрешават обектът да се приватизира, но забраняват извършването на разпоредителни сделки с дълготрайните активи, сключването на договор за придобиване на дялово участие, за наем, съвместна дейност, за кредит, за обезпечаване на вземания, както и поемане на менителни задължения.  \n\"Общинският съвет не е взимал решение, с което упълномощава кметът да се разпорежда с имуществото на ГУМ, още по-малко да се разрушават стени, да се отнема отоплителна инсталация и т.н., което би довело и до намаляване на приватизационната оценка на обекта. Така при продажба ще постъпят по-малко средства и ще бъдат ощетени общинският бюджет и всички граждани на община Горна Оряховица\", категоричен е Стоянов. \nКметът се оправдава, че причината за изнасянето на общинското имущество е заради ремонт и укрепване на паркинга между ГУМ и градския музей, коментира за ДУМА депутатът от \"БСП за България\" Явор Божанков. По думите му само проверка на прокуратурата може да покаже дали изнесените данни са истина. БСП като опозиция е длъжна да търси истината и да пита местната власт за всичко, към което има съмнения за корупция и нередности, категоричен е Божанков. \n    \n \t\n", "date": "2018.08.31", "title": "Социалист пита прокуратурата за липсваща общинска собственост "}
{"url": "http://www.duma.bg/node/174251", "text": "- След 4 години от взрива в горни Лом резултата: 15 бяxo изпепелени пpи взpива в Гоpни Лом пpеди 4 г., нe откpиxа виновни. За пpедишната авopия c 4-мo poнени пpез 2010 г. cъщо нямo оcъдени, cобcтвеникът cе отъpвал c 10 xил. лв. глоба. В Аспарухово виновен бил дъждът... Тука шофьорът само, а че някой не си е свърщил работата и на мястото стават сума ти инциденти.. някоя птичка ще да е виновна! \n-Нямало да има пощада, рече Борисов ... този път. А до сега?? А предните катастрофи? А предните жертви? А инцидентите на Тракия, Хемус, Микре? Те не заслужават ли възмездие? Виновните не заслужават ли наказание?? \n- Държавните милиарди, получени от фирмата, са \"отворени\" за плащания на продажници за спасяване на кожата на некадърните обирджии от об ръчовите фирми. Сега е урожая за \"експерти\" и съдии \n- Дупките по пътя, лошият асфалт, калпавите мантинели, са по-вече оправдания, отколкото причини за повечето произшествия. Терминът \"несъобразена скорост с пътните условия\" се отнася точно за такива случаи. Ами, като има дупки, или е хлъзгаво, ще караш с 30, с 40 км/ч. Ще караш с толкова, колкото ти позволяват възможностите, за да овладееш колата \n- Шофьора не е бил пиян, не е заспал, не е бил дрогиран, не е заспал, вината му е, че е останал жив и сега ще бъде изкупителната жертва. ама имало десетки сигнали и инциденти точно за този \"ремонтиран\" участък, институциите си писали писма и сложили знак. Пито - платено. \n- най-накрая един човек да каже, че причина за катастрофата е лошият път. До сега КАТ упрекваха само и единствено шофьорите - несъобраена скорост, невнимание, лоша дисциплина и незнам си какви простотии. От 5 фактора, пососчени като вероятна причина за катастрофата 4 са свързани с некачествената пътна настилка и обезопасяването на пътя. Шефа на АПИ подсъдим, заедно с местния шеф на КАТ затова, че не са взели мерки. Под мерки не се разбира поставяне на знак или криене в храстите за да изловим \"лошите\" шофьори, а отстраняване на нередностите по пътя. Не само на този ... Има стотици подобни участъци. Иначе КАТ отчетоха дейност - незнам си колко \"нарушители\", толкова и глоби и край решихме проблема. И те чакат скрити за снимка на прави и открити участъци, където пътя позволява движение с по-висока скорост, но нарочно ограничена с 50 или 60 за да могат да лапат. Що не чакате на места, където пътя не го позволява? \n- Ако те убие лампа в тунел - ти си си виновен. Ако ти падне мазилка върху колата и те убие - ти си си виновен! Ако умреш от рак заради отровния въздух - ти си си виновен! Има уран във водата - ти си си виновен! Защото не се съобразяваш с обстановката и още си тук! \n- Как искате да се строи качествено, когато корупцията е навсякъде. Този път е строен с най много 6-7 млн лева.Останалите са разпределени от горе до долу по йерархичен ред. Кой ще си купи остров, кой футболен отбор, кой мерцедес и така до 15 лв на катаджията за рушвет. Цяла България градовете се разкопаха за да се вземат парите от еврофондовете. Настилки по на 200 години или на 2 години се подменят с китайски боклуци от групи гащници/най често цигани/ а се усвояват милиони.   \n \t\n", "date": "2018.08.31", "title": "Наз@ем от мреж@та"}
{"url": "http://www.duma.bg/node/174252", "text": "Нова директива в БНТ е причина водещите на медията да изберат само едно предаване, чието лица да бъдат. За разпоредбата стана ясно в сряда, която журналистът Георги Ангелов публикува статус по темата в социалните мрежи. \"Днес сутринта узнах, че водещите в БНТ с две предавания трябва да се откажат от едното. При мен това са \"Библиотеката\" и \"История.бг\". Избрах да водя \"История.бг\". Искам да благодаря на всички четящи зрители, издатели, писатели, преводачи, редактори, илюстратори, както и на целия екип на \"Библиотеката\" за незабравимите години! Знам, че по един или друг начин ще продължим да бъдем заедно\", написа той. От коментара му става ясно, че правилата би трябвало да важат за всички в БНТ. \nДо преди година Ангелов се изявяваше като водещ и на \"Денят започва с култура\". От медията обявиха оттеглянето му от сутрешния блок, като уточниха, че той иска да съсредоточи усилията си върху другите две предавания, които водеше. \nРазпоредбата водещите да останат само с по едно предаване ще засегне пряко още няколко имена  - Георги Любенов, Горан Благоев и Андрей Захариев. Любенов е лице на новините, както и на съботно-неделния блок \"Денят започва с Георги Любенов\". Другите двама пък се изявяват в \"История.бг\", но Благоев комбинира предаването с \"Вяра и общество\" , а Захариев - с \"Библиотеката\". Не е ясно как новата разпоредба ще се отрази и на Камен Алипиев, който е водещ на \"Спортна треска\", но поеме и редица извънредни спортни предавания. \nРестрикцията обаче явно не важи при съвместяването на управленски постове и водене на предаване - за момента Емил Кошлуков продължава да е програмен директор в БНТ и водещ на \"Още от деня\".     \n \t\n", "date": "2018.08.31", "title": " Водещите на БНТ остават само с по едно предаване"}
{"url": "http://www.duma.bg/node/174254", "text": "Лидерът на столичните социалисти и председател на групата общински съветници от БСП в СОС настоя вчера кметът Йорданка Фандъкова да направи пълен отчет за наложените от Столичната община глоби към фирми-изпълнители на ремонти в София за последните 4 години. Нека покаже и да докаже с документи колко от тези наложени глоби са платени, категоричен бе Паргов в коментар по \"горещата тема\" за качеството на ремонтите на пътната мрежа. \nСпоред него след трагичния инцидента край Своге е започнала познатата порочна практика за прехвърляне на отговорности между различни институции, който се опитва да се измънкат за некачествено свършената работа при ремонта. Основното замесено име е на фирма \"Трейс груп\", която беше в епицентъра и на скандала с ремонта на столичния булевард \"Дондуков\", припомни Калоян Паргов. Според него досега има информация единствено от медиите за закани на кмета, че ще налага жестоки глоби на фирмите за некачествено изпълнение. \"Не знаем кога и дали изобщо са наложени такива след различните PR-акции, в които кметът Фандъкова толкова решително размахваше пръст\", възмути се Паргов. Затова съветниците от БСП настояват кметът да направи пълен отчет и още на първата сесия на ОбС на 13 септември да даде информация по поставените въпроси.    \n \t\n", "date": "2018.08.31", "title": " БСП иска отчет за глобените фирми в София"}
{"url": "http://www.duma.bg/node/174255", "text": "Среден 3,15 е оценката, която българите дават за пътищата у нас по шестобалната система. Това показва социологическо проучване на \"Галъп интернешънъл\", проведено през август - две седмици преди трагичния инцидент с автобус край Своге. 38% от анкетираните смятат, че през последните няколко години пътищата у нас стават все по-лоши, 30% не намират промяна, 27% казват, че пътищата стават по-добри, а 5% не могат да преценят. Всичко това очертава по-скоро негативна картина, посочват от \"Галъп\". От агенцията смятат, че след катастрофата край Своге негативизмът може да се увеличи. \nСоциолозите отчитат, че привържениците на управляващите са по-благосклонни в оценките си за състоянието на пътищата, докато симпатизантите на опозицията и аполитичните българи са осезаемо по-критични. Възрастните хора, тези с ниски доходи и живеещите в малки населени места също са сред най-недоволните. Единствено в столицата еднакви дялове хора виждат позитивно и негативното развитие на състоянието на пътищата. На останалите места позитивните оценки са чувствително по-малко, констатират от \"Галъп\".     \n \t\n", "date": "2018.08.31", "title": "Българите пишат тройка на пътищата у нас"}
{"url": "http://www.duma.bg/node/174257", "text": "Дори и след тежкия инцидeнт край Своге, при който загинаха 17 души, Агенция \"Пътна инфраструктура\" (АПИ) не може да ремонтира опасното трасе. Причината е, че прокуратурата не й дава разрешение за подобни действия. Ремонт може да започне, едва след като от държавното обвинение вземат проби от пътната настилка. Взетите образци ще бъдат ползвани при експертизи за установяване на състоянието, състава и начина на изпълнение на асфалтовия път, съобщиха вчера от прокуратурата. Пробите от настилката ще бъдат взети днес от следователи на Националната следствена служба (НСЛС). Огледът на мястото ще започне от 10 ч. От прокуратурата предупреждават, че заради вземането на образци от настилката на пътя ще има временно затруднение при движението.   \nМеждувременно в НСлС за свидетелски показания се яви регионалният министър Николай Нанков. Той, председателят на УС на АПИ Светослав Глосов, директорът на Института по пътищата и мостове инж. Веселин Димитров и всичките 20 членове на Държавната приемателна комисия, окончателно приела пътя край Своге след ремонта му, бяха разпитани от следователите. Както ДУМА вече писа, една от версиите за инцидента е поставянето на некачествен асфалт на трасето. Подозира се и бездействие на институциите, които многократно са сигнализирани, че след ремонта катастрофите на мястото са се увеличили. \nНа излизане от НСлС Нанков обяви, че проби от пътя ще бъдат изпратени в международна лаборатория. Рецептата за асфалта за леко и тежко движение показва, че трябва да се слага съвсем друг вид материали от тези, които са излезли при анализа на Института за пътища и мостове, каза той и хвърли вината върху фирмата, изпълнила ремонта. Един от участниците в консорциума, ремонтирал пътя, вече е установил дефектите в своя участък, а другият е депозирал писмо в АПИ, че ще отстрани и дефектите в своя участък на територията на София-област, докладва министърът. \nЗадължително трябва да има виновни от държавната администрация, сети се Нанков. \"По отношение на държавната администрация, по линия на административната отговорност, ще предприема много бързи и решителни действия, крути мерки, не само по подобряване на процеса, а и по линия на персонална отговорност. Всички, замесени в процеса по възлагане, реализация, приемане на пътя, са или ще бъдат привикани, те ще са част от производството\", закани се министърът. Стана ясно обаче, че не мисли да оваканти поста си. Политическа отговорност не винаги се носи с даване на оставки. Политическата отговорност понякога е в правилното реагиране в дадена ситуация, да се предприемат действия за в бъдеще, а и да се подпомогне максимално разкриването на истината\", заинати се Нанков. \nГлосов пък прехвърли вината на общината. \"Заявявам, че мантинелата на мястото на инцидента не е нито собственост, нито е изградена от агенцията, а е на общината. Мантинелата не е част от проекта и от пътната инфраструктура. Тя е в урбанизирана територия, пътят на агенцията е от бордюр до бордюр\", твърди шефът на АПИ. По думите му в агенцията не е постъпвала информация от МВР, че участъкът на катастрофата край Своге е опасен. Там няма концентрация на ПТП, заинати се Глосов. \n    \n \t\n", "date": "2018.08.31", "title": " Прокуратурата проверява пътната настилка край Своге  "}
{"url": "http://www.duma.bg/node/174256", "text": "Проектът за ремонта на трасето край Своге е изготвен от Агенция \"Пътна инфраструктура\", а асфалтовата настилка е по европейски стандарти. Това гласи позицията на фирмата \"Трейс груп\", която е извършила рехабилитацията на пътя. \"Договорът за изпълнение на проекта е сключен по Договорни условия за изграждане на строителни и инженерни работи, проектирани от Възложителя. Участници в проекта са Възложителят - в лицето на АПИ, Фирма \"Инженер\", представляваща и гарантираща интересите на държавата в процеса - в този случай тази функция се изпълнява от \"Мот Макдоналд\" - известна британска инженерингова компания, Изпълнител, Надзор и Проектант\", посочват от \"Трейс\". Обясняват, че проектът за даден път се предоставя \"вече одобрен от Възложителя\". \n\"Трейс\" твърдят, че при всеки сигнал от АПИ за проблем с пътя фирмата е реагирала \"съобразно предписанията на договора\". Отстранили сме всички безспорни претенции по гаранционната ни отговорност, които са били коректно претендирани съгласно договорните условия, твърдят те. \nОтбелязват, че едно от изискванията на тръжната процедура е строителната фирма да разполага с лаборатория. Така от \"Трейс\" обясняват разкритието, че свързана с нея лаборатория е одобрила пробите от асфалта на пътя край Своге. Компанията уточнява, че е използвала няколко акредитирани лаборатории. До оправданията се стигна, след като от БТВ обявиха, че тестовете на асфалтовите смеси по въпросното трасе са направени от дружество, което е част от структурата на \"Трейс Груп\". Въпросната частна лаборатория е собственост на \"ПИ ЕС АЙ\" Стара Загора. На сайта си дружеството се представя като \"водеща компания в структурата на \"Трейс Груп Холд\", а председател на Съвета на директорите му към онзи момент е бил Галин Михайлов. Неговият баща Николай Михайлов е председател на Надзорния съвет на \"Трейс Груп Холд\".   \n \t\n", "date": "2018.08.31", "title": " \"Трейс\" се оправдава, че проектът бил на АПИ"}
{"url": "http://www.duma.bg/node/174225", "text": "Някога имахме държавно обединение \"Търговия на едро\". Сега имаме еднолично дружество с отговорност без граници \"Бъркотия на едро\" - ГЕРБ. Бъркотия в пенсионното дело, бъркотия в социалната политика въобще, бъркотия във всички решения на управляващите. А ние трябва да гълтаме забърканото и да се уригваме - извинете! - щастливо. Но това, което правят със здравето ни, вече преминава границите на нормалността, то е уродлив израз на рязане със скалпел без упойка. Със закриването или приватизирането на болниците примерно. Нова Загора и Карлово са последните примери - общинските съветници на БСП надигат глас в тяхна защита, но това не пречи на представителите в общината от другите партии, приближени на ГЕРБ, да се гаврят с възрастни и социално слаби пациенти, като ги хвърлят буквално на вълците в дебрите на криворазбраната пазарна икономика в здравеопазването. Факт е, че няма никаква държавна политика за държавните и общинските болници, където да се лекуват и хората, които нямат възможност да плащат в скъпите частни клиники. Властващите нямат доблестта да поемат политическа отговорност. Дори когато народът вече си мре марцина. А говорейки за пари, питат през рамо: \"Здраве ли, какво е това здраве?\"   \n \t\n", "date": "2018.08.31", "title": "Бъркотия на едро"}
{"url": "http://www.duma.bg/node/174264", "text": "Мнозинството на ГЕРБ в Общинския съвет на Нова Загора успя да  на общинската болница. Само БСП отказа да подкрепи решението и опита да се противопостави на превръщането на лечебното заведение в частно. \nПред ДУМА общинският съветник от БСП Димитър Бънов заяви, че социалистите многократно са настоявали да се купува нова техника и апаратура, за да се увеличат клиничните пътеки, а оттам и болницата да генерира повече приходи. \"Наляха се 2 млн. лв. за пътища, по които никой не върви. Нямало обаче пари за болница, от която всички ние имаме нужда\", възмути се Бънов.  \nКрайният резултат от възраженията на БСП се изразява в това, че в комисията по продажбата на болницата няма представител на социалистите. \n    \n \t\n", "date": "2018.08.31", "title": "Само БСП защити болницата в Нова Загора "}
{"url": "http://www.duma.bg/node/174253", "text": "За пореден път БТА ще спази традицията и ще покани български журналисти от цял свят, за да обсъдят състоянието на медиите у нас и в чужбина, както и да споделят наблюденията си от живота на българската диаспора зад граница. 14-та Световна среща на българските медии ще се състои в македонската столица Скопие от 24 до 28 октомври тази година, обяви генералният директор на БТА Максим Минчев. Организацията лежи на плещите на агенцията и Асоциацията на българските медии по света, които от 2005 г. всяка година събират журналисти от България и целия свят заедно с представители на бизнеса и държавните институции, политици, дипломати, интелектуалци, медийни експерти и значими обществени фигури. Партньори са Македонската информационна агенция (МИА), Българо-македонската камара, Фонд \"13 века България\" и др. И тази година разчитаме основно на бизнеса и дарения за организацията, отново няма да харчим държавни пари за провеждането на форума, подчерта Минчев. \nТри са основните подтеми, които за момента са заложени в програмата. Различните лица на патриотизма, бизнесът и националният дълг и пропагандата срещу журналистиката са акцентите, които родните журналисти ще обсъждат в Македония. Минчев изрази увереност, че до началото на форума ще постъпят и други идеи и предложения, както се е получавало предишни години. \nГенералният директор на БТА отбеляза, че е имало няколко причини Скопие да бъде избрано за домакин. Според Минчев отношенията между Македония и България са се подобрили през последните години. \"Надяваме се, че нашият медиен форум в Скопие ще допринесе за подпомагането на този положителен процес, който всъщност започна преди няколко години като медиен – със сключеното споразумение за обмен на новини между националните телевизии на България и Македония. Вярвам, че заради близостта на Скопие на срещата ни ще успеят да дойдат повече представители на медиите от България, повече държавници, творци, учени, хора на бизнеса, и ще се стигне до ползотворни дискусии и резултати\", отбеляза Минчев. \nСтана ясно, че от БТА са търсили и по-близка дестинация за срещата. Причина е друго престижно предстоящото домакинство, което предстои на БТА. През юни догодина в София ще се проведе Шестият Световен конгрес на информационните агенции. От 2004 г. събитието се провежда на всеки три години и носи изключителни ползи за имиджа на държавите домакини. Шефът на БТА Максим Минчев е и генерален секретар на Световния съвет на информационните агенции, а тази година БТА ще поеме отговорността по провеждането на мероприятието. Очаква се в София да пристигнат стотици гости от всички континенти. Мащабността на подготовката е станала причина БТА да се насочи към по-близки дестинации за срещата на българските медии. \nВ Скопие този октомври ще бъдат поканени между 40 и 50 български журналисти, които работят в или извън родината. Очакваме медии от Чикаго, Бостън, Канада, Западна Европа, а също и от Западните покрайнини, където в последно време се появиха няколко нови издания, отбеляза Минчев. \nСпоред доцент Георги Лозанов, който е редовен участник в Световните срещи на българските медии, а отскоро е и част от екипа на БТА, медийният форум на Българската телеграфна агенция и Асоциацията на българските медии по света е съдействал за превръщането на българските медии в общност, както и за общата толерантност, защото е важно тя да съществува като професионален стандарт.  \nКакто ДУМа вече е писала, световни срещи на българските медии вече са се провеждали в София, Чикаго, Рим, Мадрид, Варна и Бургас, Виена, Амстердам, Букурещ, Пловдив и Велико Търново, Босилеград и Цариброд, Атина, Прага и Кишинев \nМаксим Минчев отбеляза, че освен спояващо събитие за медийната гилдия, форумът е и своеобразна национална кауза, тъй като провокира диалога между сънародниците ни от всички континенти, между българската диаспора и родината. \n   \n \t\n", "date": "2018.08.31", "title": "БТА отново събира български журналисти от цял свят   "}
{"url": "http://www.duma.bg/node/174258", "text": "Трагедията край Своге осветли порочната система в обществените поръчки,  строителството, качеството на пътищата. Тя се вижда и с невъоръжено око,  но заради нея загинаха хора. Тази критична оценка направи вчера  президентът Румен Радев. Според държавния глава независимо от  заключението на следствието пътят е \"лош и това е факт, а парите са  изядени\". \"Така е не само в Своге. Ако нямаме най-сетне ефективно  наказание, не можем да променим системата. Навсякъде се вихри  безнаказаност\", възмути се президентът. \nЗа пореден път ни се поднасят обещания и нови органи, а всички ние  чакаме присъди, продължи Радев. Той отказа да коментира случката с  пътния инцидент на баща му. Президентът очаква първо да се произнесат  компетентните органи. \"Всеки, независимо кой, трябва да носи отговорност  пред закона при провинение. Няма как обаче да се отмине фактът, че цели  институции са впрегнати да раздухват случая, за да се прикрият реалните  скандали и с жертвите по пътищата, и с реалното състояние в  застраховането, срива на Търговския регистър, чуждестранните инвестиции,  корупцията\", категоричен бе Румен Радев.   \n \t\n", "date": "2018.08.31", "title": " Румен Радев: Трагедията осветли порочните обществени поръчки"}
{"url": "http://www.duma.bg/node/174259", "text": "Жителите на самоковското село Радуил излязоха вчера отново на протест, след като за пореден път свлачище блокира пътя им за Боровец. Те настояват за ремонт на опасния участък от пътя Радуил - Боровец, какъвто не е правен повече от две десетилетия. Жителите негодуват, че пътят е оставен на изживяване, на няколко места асфалтовата настилка е буквално изядена и движението се осъществява в една лента. Пътят е особено опасен и заради честите мъгли и натоварения трафик. Те се опасяват, че при евентуални дъждове селото може да остане и без път. \nОт АПИ обясниха, че са поставили знаци за ограничение на скоростта и призоваха шофьорите да се съобразят с тях. От ведомството обещават да помислят как участъкът да бъде допълнително обезопасен. АПИ твърди, че м.г. са дадени около 550 000 лв. за обезопасяването и поддръжката на пътя. Почти бил завършен ремонтът на 7-километрова отсечка преди Боровец. \nЗа 9 септември Инициативен комитет организира протест срещу невралгичното състояние на републиканските пътища на територията на община Самоков. Организаторите обявиха намеренията си във фейсбук, където за броени часове бяха подкрепени от стотици хора. Участниците в поредната демонстрация срещу лошата пътна инфраструктура в района ще се съберат в 13 ч. на паркинга пред спортна зала \"Самоков\", откъдето автоколоната ще се отправи към Дупнишкото шосе, за да го затвори.   \n \t\n", "date": "2018.08.31", "title": "Свлачище изкара жителите на Радуил на пореден протест"}
{"url": "http://www.duma.bg/node/174260", "text": "Окръжната прокуратура в Бургас се самосезира по казуса \"Силистар\" и е разпоредила на областния на Бургас Вълчо Чолаков да \"упражни контрол за законосъобразност над решението на Общинския съвет в Царево\", съобщиха от прокуратурата. С решението общинските съветници дадоха одобрение за изработване на план за застрояване на парцел в местността Силистар близо до едноименния плаж. Това решение е било взето на сесия на 24 август. \nРешението за застрояването на един от малкото незасегнати от бетона в черноморските ни курорти район предизвикало възмущение у хората. На фона на надигналата се вълна от недоволство премиерът побърза публично да раздаде заповедите си и да спре изпълнението му. \n    \n \t\n", "date": "2018.08.31", "title": "Бургаската прокуратура се самосезира за Силистар"}
{"url": "http://www.duma.bg/node/174261", "text": "Хасковската районна прокуратура ще проверява има ли корупционни схеми и престъпление при раздаването на общинските жилища в града. Има съмнения, че служители от дирекция \"Жилищно настаняване\" към общината са участвали в корупционни схеми за настаняването на хора, които не отговарят на условията.  \nЗа рекета на общинските чиновници свидетелстват граждани, от които е бил поискан подкуп, за да се сдобият с общинско жилище. Жителка на квартал \"Възраждане\" в Хасково твърди, че общински чиновник първо й е поискал 3000 лв., а после 800 лв. \nОт община Хасково потвърдиха, че има изготвени документи с невярно съдържание. \"Сигналът за това несъответствие, което е намерено, вече е подаден в прокуратурата, в полицията, така че са сезирани компетентните органи и се надяваме истината да излезе наяве\", каза говорителката на общината Диана Иванова.    \n \t\n", "date": "2018.08.31", "title": "Разследват корупция с общински жилища в Хасково"}
{"url": "http://www.duma.bg/node/174262", "text": "Автобусите на \"Витоша експрес\" между София и Пловдив не пътуваха вчера заради прекратен  договор от страна на Столичната община. Стотици пътници останаха по автогарите в двата града в търсене на алтернативни варианти за придвижване. На пловдивската автогара се стигна до напрежение между желаещите да стигнат до столицата. Хората, които предварително са си купили билети обаче, са получили парите си обратно. \nНаскоро стана ясно, че превозвачът е участвал в обществена поръчка през 2016 г. и е предложил цена от 6,86 лв. за пътуване. Веднъж спечелила поръчката, \"Витоша експрес\" обаче си добавила такса \"обслужване\" от над 7 лв. Така билетът поскъпнал до 14 лева, което всъщност е пазарната цена в момента. От сайта на компанията става ясно, че тази такса дава право на неограничено количество багаж, спиране за тоалетна, придружител на дете и др. \nОбществената поръчка е пусната от Столичната община през 2016 г. за 68 междуградски линии от София до областните градове. Основен критерий за избор на изпълнител е цената и така от \"Витоша експрес\" си гарантират победата. Договорът е от декември миналата година.  \nПо-късно вчера Министерството на транспорта обяви, че е извършило проверка на фирмата превозвач \"Витоша Експрес\" и налага глоба от 3000 лева заради нарушения при превоза на пътници. Освен това са съставени два акта по 200 лева на шофьори, които работят към фирмата.     \n \t\n", "date": "2018.08.31", "title": "София прекрати договора с \"Витоша експрес\", стотици останаха без превоз"}
{"url": "http://www.duma.bg/node/174229", "text": "ООН: Иран спазва условията на ядрената сделка \nИран се придържа към условията на своята ядрена сделка, която е сключена със световни сили, заяви ядреният наблюдател на ООН. Доклад от Международната агенция за ядрена енергетика (МАЯЕ) показва, че Иран продължава да изпълнява ключовите параметри от договора, подписан през 2015 г. В последния доклад на МАЯЕ се казва, че агенцията има достъп до „всички места и локации в Иран, които трябва да посети”.  ЕС може да свали визите за Косово \nКомисията на Европейския парламент по гражданските свободи гласува за започване на преговори на Косово със Съвета на Европейския съюз и Европейската комисия за визова либерализация. Въпросът се очаква да бъде внесен в пленарната зала на Европарламента през октомври на сесията в Страсбург.  \nАржентина се договори с МВФ за незабавен кредит \nАржентинското правителство се договори с Международния валутен фонд (МВФ) за незабавно предоставяне на част от кредита във връзка с неблагоприятната икономическа ситуация в страната. Това съобщи президентът на южноамериканската република Маурисио Макри. Според президента \"целта на това решение е да се премахне всяка несигурност\", която може да възникне на пазара във връзка със ситуацията в икономиката. От началото на годината аржентинската валута е загубила повече от 45% от стойността си.  НАФТА близо до подписване \n\"Канада и Съединените щати ще подновят търговските преговори по предстоящия договор на \"министерско ниво\" в четвъртък и ще останат до много късно през нощта\", заяви канадският външен министър Кристия Фрийланд, като двете страни изглежда са близо до споразумение. Така споразумението за свободна търговия между САЩ, Канада и Мексико е близо до подписване, тъй като САЩ и Мексико вече постигнаха договореност помежду си. \n \n \n \n    \n \t\n", "date": "2018.08.31", "title": "Кратки новини"}
{"url": "http://www.duma.bg/node/174230", "text": "Всяка държава в Европейския съюз е „свободна“да избере правителството, което иска. Франция обаче подкрепя общност, споена чрез „съюз и ценности“. Това са думите, изречени от първия дипломат на Париж Жан-Ив Ле Дриан, който се противопостави на допълнителната финансова помощ за европейските страни, които не спазват „основните принципи“ на Брюксел, пише австрийският национален ежедневник Die Presse. \nНеговите забележки се отнасят по-специално до членки на ЕС като Полша и Унгария, които са управлявани от десни популисти, поясняват от редакцията. \nВсяка държава е „свободна\" да избере правителството, което иска. Франция обаче е за „съюз и ценности\". Някои правителства в ЕС действат в противоположна насока явно с убеждението, че „изобщо не са обвързани със солидарността в общността“. Ле Дриан упрекна „утилитарния подход“ към Европа, който се прилага преди всичко при „разпределението на парите“. \nЕто защо френският външен министър настоява за бързо споразумение с Германия в европейската политика за бежанците, „за да не се оставим темата на популистите\". Това трябва да се случи преди срещата на върха на държавните и правителствените ръководители на ЕС на 20 септември в Залцбург.   \n \t\n", "date": "2018.08.31", "title": " Париж не иска да „плаща“ за популистки правителства"}
{"url": "http://www.duma.bg/node/174231", "text": "На неофициалната среща на министрите на отбраната от Европейския съюз Италия ще защити идеята за ротация на европейските пристанища за прием на спасени мигранти в рамките на средиземноморската мисия \"София\", като Франция и Испания се очаква да заемат началото на списъка, предаде АФП по данни на министъра на отбраната Елизабета Трента. \n\"Предложението е за ротация на пристанищата за дебаркиране, така че Италия да не се нагърбва сама с решаването на проблема, а в него да участват и други страни членки. Още повече, че \"София\" е мисия на ЕС“, каза Трента. \n\"Утре топката ще бъде в лагера на ЕС: ако приемат предложението ни, ще покажат, че това е истинска общност от ценности и намерения. Ако откажат, ще отрекат собствените си фундаментални принципи\", каза тя. \nПроблемите, които възникват в Средиземно море със спасените мигранти, са свързани с Дъблинската система, а не с европейската мисия „София“, която трябва да продължи своята работа, отговори германският министър на отбраната Урсула фон дер Лайен при пристигането си във Виена. \n„Това е въпрос на доверие и ангажименти. Мисията „София\" не изпитва проблеми, тя работи добре. Проблемът е свързан с Дъблинските споразумения“, посочи министърът. „Този проблем трябва да бъде решен, независимо от съществуването на мисията „София“, която трябва да продължи да работи и занапред“, смята фон дер Лайен. \n„София“ стартира през юни 2015 г. след поредица от смъртоносни корабокрушения с мигранти и с хиляди жертви сред тях, разбили се в Средиземно море. \n    \n \t\n", "date": "2018.08.31", "title": " Италия иска ротация в приема на мигранти"}
{"url": "http://www.duma.bg/node/174244", "text": "В Асеновград ще бъде разкрит Център за социална рехабилитация и интеграция на хора с увреждания, реши вчера Общинският съвет. Институцията ще започне да функционира от 1 април 2019 г. като държавно делегирана дейност. Идеята е новата услуга да продължи да се реализира по проекта \"Социално включване на хора с увреждания в община Асеновград и улесняване достъпа им до заетост\" - по Оперативна програма \"Развитие на човешките ресурси\". Проектът приключва в края на 2018 г.  \nВ центъра ще се оказва почасова подкрепа чрез психологически консултации и възстановяване на умения за водене на самостоятелен живот. Ще се изготвят и осъществяват индивидуални програми за социално включване, в това число и за хора със зависимости. Консултативните дейности ще са насочени към потребителите или техните близки. Ще се извършва и медицинска рехабилитация след назначение от лекар специалист. Центърът ще е с капацитет от 30 места и с 9 души персонал. Годишната му издръжка ще е в размер на 94 500 лв. \n    \n \t\n", "date": "2018.08.31", "title": " В Асеновград ще има център за рехабилитация на хора с увреждания"}
{"url": "http://www.duma.bg/node/174263", "text": "Управителния съвет на БАН реши да прекрати предсрочно мандатът на директора на НИМХ проф. Христомир Брънзов, който изтича през октомври. Основанието е свързано с нарушение на забраната директорите на институти да имат паралелни частни фирми, неспазване на разпореждания на ръководните органи на БАН и изгонване на одита на академията, уронване на престижа на БАН. \nВ становището на УС се казва, че отчитайки желанието на правителството за решаване на проблема с НИМХ, УС не възразява срещу отделянето на НИМХ от БАН при спазване на действащата нормативна база и в защита на интересите на учените и служителите, които искат да останат в академията. УС се ангажира в кратък срок да внесе предложение за решение в Общото събрание на БАН. \nРешението за освобождаване на Брънзов от пост идва, след като той методично заблуждава с неверни факти за финансите на НИМХ и инсинуации, че БАН несправедливо го ощетява и ден, след като на втора среща при Борисов стана ясно, че НИМХ ще бъде изваден от академията като самостоятелна институция. В сряда метеоролозите излязоха на пореден протест с настояване за решаване на искането им. \nИскането на УС да бъде освободен Брънзов от поста е още отпреди 4 месеца, когато протести още нямаше, а в Общото събрание се заговори за частните му фирми и за прехвърляне към тях на скъпи договори, изпълнявани преди от НИМХ. Опитите да се търси отговорност от директора бяха осуетявани от председателя на БАН акад. Ревалски. Брънзов обаче вчера коментира пред БНР, че решението на ЕС сега било, защото подкрепил протеста на синоптиците и метеоролозите. Той обяви, че ръководство на института ще се оттегли с него в знак на солидарност. \nПроцедурата по изваждането на НИМХ от БАН ще продължи след отстраняването на директора на института и по този начин се надяваме тя да протече по-леко, каза зам.-председателят на БАН чл.-кор. Константин Хаджииванов. По-късно министър Красимир Вълчев коментира, че дори решението на БАН да има основание, в този момент то е изключително неуместно. Според него решението не помага, а отдалечава от каквото и да е съгласие, оставя впечатление за наказание за протеста и взривява относителния консенсус от ден по-рано. От разговора му с акад. Ревалски станало ясно, че решението е на колективния орган - Управителния съвет, а не негово. Ревалски също го смятал за неуместно. \nПо-късно от НИМХ заявиха, че е блокирана работата им за описание на метеорологичната обстановка при трагичната катастрофа в Своге, защото нямало кой да го разпише, рече Анастасия Стойчева от института. Отстраняването на Брънзов саботирало, според нея, дейността на института, а и възможността за преговори с ръководството на БАН. \n    \n \t\n", "date": "2018.08.31", "title": "БАН уволнява шефа на НИМХ  "}
{"url": "http://www.duma.bg/node/174232", "text": "Администрацията на американския президент Доналд Тръмп, без да привлича внимание, е започнала да създава нов съюз за осигуряване на безопасността, наречен Близкоизточен стратегически алианс (MESA), или неофициално \"арабско НАТО\". Това съобщава електронният сайт на специализираното издание \"Дифенс нюз\", което се позовава на анонимен представител на Съвета за национална сигурност към Белия дом. \nАлиансът, в случай че бъде създаден, ще обедини усилията на Саудитска Арабия, ОАЕ, Кувейт, Катар, Оман, Бахрейн, а също така Египет и Йордания. Целта е този блок да противодейства на тероризма и екстремизма, да подкрепя стабилността в Близкия изток и най-вече да \"сдържа иранската агресия в региона\", заявява представителят на Съвета за национална сигурност, цитиран от изданието. \nОфициално целите на алианса трябва да бъдат обявени на 12-13 октомври във Вашингтон на срещата на върха на държавите от Персийския залив, допълва \"Дифенс нюз\". \nИдеята за създаването на широка коалиция от арабски страни се е зародила още през 2011 г., в началото на така наречената \"Арабска пролет\". По-късно Вашингтон се е върнал към нея през 2015 г., но тогавашната администрация на президента Барак Обама е била увлечена от плановете за съкращаване на американското военно присъствие в Близкия изток. Настоящата американска администрация проявява много по-голям интерес към този регион, по тази причина идеята за създаването на \"арабско НАТО\" е получила допълнителна подкрепа. \nСпоред експертите, цитирани от изданието, създаването на такъв съюз \"на антииранска основа\" има малки шансове за успех, защото не всички от изброените страни, потенциални участници от замисленото от Вашингтон обединение, са \"готови да дружат срещу Техеран\". Освен това разногласията между някои арабски държави са толкова силни, че на този етап техният стабилен съюз изглежда малко вероятен. Не е ясно как ще станат съюзници Саудитска Арабия и Обединените арабски емирства с Катар, с когото от 13 месеца са в остър конфликт заради обвинения, че емирството подкрепя тероризма. \nВисокопоставен ирански източник вече заяви пред Ройтерс, че \"под претекста за повече сигурност в Близкия изток американците и техните съюзници в района само повишават напрежението\" и усилията няма да постигнат нищо повече от \"задълбочаване на пропастта между Иран, регионалните му съюзници и подкрепените от САЩ арабски държави\".     \n \t\n", "date": "2018.08.31", "title": "Вашингтон създава \"арабско НАТО\"  "}
{"url": "http://www.duma.bg/node/174249", "text": "Лидерът на столичните социалисти и общински съветник в комисията по транспорт в СОС Калоян Паргов поиска да се спре достъпът на коли до Витоша. Според него дотам е по-добре да се стига с автобусни линии на градския транспорт, маршрутки и колела. В момента ограничението за автомобили в парк \"Витоша\" е от 11 до 14 ч. Коментарът му бе по повод новата експериментална временна линия, която се пуска до Витоша. Тя бе обсъдена и приета вчера на извънредна сесия на транспортната комисия. Автобусът ще върви от 6 септември до края на октомври от НИМ до местността Златните мостове. Линията ще е с номер 163, която в момента върви като допълваща на 63 от бул. \"Цар Борис ІІІ\" до Златните мостове. Автобусите ще се движат в почивни и празнични дни на 30 минути от 7 до 18 ч. \nСпоред Калоян Паргов втора стъпка трябва да е осигуряването на алтернативен транспорт, каквито са лифтовете. Ден по-рано кметът Йорданка Фандъкова заяви, че спрените лифтове трябва или да бъдат възстановени, или съборени за сметка на собственика. \"В противен случай общината ще си влезе в правото и ролята да се погрижи за това, което вече няма да е собственост на приватизаторите\", каза Фандъкова. По този повод от \"Витоша ски\" излязоха със становище, в което се казва, че единствената цел да придобият лифтовете и влековете е тяхната подмяна и модернизация. \n    \n \t\n", "date": "2018.08.31", "title": "Калоян Паргов поиска да се спре достъпът на коли до Витоша"}
{"url": "http://www.duma.bg/node/174227", "text": "Руското министерство на отбраната коментира, че ще проведе военноморски учения в Средиземно море от 1 до 8 септември, в което ще участват 25 кораба и 30 самолета. \nМинистерството допълва, че ученията включват провеждане на противовъздушни, анти-подводни и анти-минни упражнения. Маневрите са на фона на напрежението между Русия и Запада във връзка с бунтовническия район Идлиб в Сирия, а сирийският президент Башар Асад подготвя офанзива там. \nНАТО заявява, че руската флота засилва своето присъствие в Средиземно море поради нарастващото напрежение в Сирия. Русия предоставя важна военна подкрепа на сирийските правителствени сили. \n\"Няма да спекулираме с намерението на руския флот, но е важно всички действащи лица в региона да се въздържат от влошаване на вече катастрофалната хуманитарна ситуация в Сирия\", коментира говорителят на НАТО Оана Лунгеску и допълва, че някои от руските кораби са оборудвани с крилати ракети. \nРуският външен министър Сергей Лавров в сряда призова Запада да не стои на пътя на \"антитерористичната операция\" в сирийската провинция Идлиб, тъй като спекулациите растат, че Дамаск, подкрепен от Русия, планира нападение в държаната от бунтовниците провинция. \n\"Надявам се, че нашите западни партньори няма да позволят (бунтовнически) провокации да попречат на антитерористичната операция\" в Идлиб, заяви Лавров по време на пресконференция със сирийския му колега Адел ал-Джебеир в Москва. \nМеждувременно говорителката на руското външно министерство Мария Захарова обяви, че ръководената от САЩ коалиция е разположила близо 380 крилати ракети в региона на Близкия изток и е готова да предприеме нападение срещу цели в Сирия в рамките на следващите 24 часа.   \n \t\n", "date": "2018.08.31", "title": "Русия започна мащабно учение в Средиземно море"}
{"url": "http://www.duma.bg/node/174242", "text": "В редица общини Върховната административна прокуратура е открила детски градини и ясли, в които се събират такси при отсъствие на детето. Оказва се, че е регламентирано месечно заплащане с два компонента - \"постоянна\" и такса за присъствен ден. Така за детето се дават пари независимо дали то е посещавало забавачката. \nНарушения са открити в София и общините Пловдив, Велинград, Несебър, Стара Загора, Димитровград, Плевен, Ботевград, Хасково, Ловеч, Велико Търново, Созопол, Шабла, Горна Оряховица, Айтос, Горна Малина, Царево, Луковит и други. \nКъм момента са подадени 33 протеста до административните съдилища. От ВАП извършват проверки по реда на надзора за законност спрямо общински наредби, свързани с определянето и администрирането на местните такси и цени на услуги. \nУстановени са 43 наредби, чиито разпоредби противоречат на нормативни актове като  Конституцията, Закона за местните данъци и такси, Закона за предучилищното и училищното образование и др. Съгласно ЗМДТ таксата е месечна и се дължи от родители и настойници за ползване на предоставяната от общината услуга. \n    \n \t\n", "date": "2018.08.31", "title": "ВАП откри градини, които събират такси при отсъствие"}
{"url": "http://www.duma.bg/node/174243", "text": "Мечка е нападнала над 15 домашни животни в Смолян от началото на август, съобщиха вчера от Регионалната инспекция по опазване на околната среда (РИОСВ). За краткия период групата за бързо реагиране към инспекцията е проверила общо шест сигнала от собственици за нанесени от мечката щети в стопанствата им. Последният сигнал е от 29 август в село Гълъбово, община Баните. При огледа експерти са установили 6 умъртвени и 3 ранени овце. РИОСВ ще изготви предложения за обезщетяване на собствениците. Размерът на обезщетенията се изчисляват по средни пазарни цени на килограм живо тегло.   \n \t\n", "date": "2018.08.31", "title": "За месец мечка нападна над 15 домашни животни в Смолян"}
{"url": "http://www.duma.bg/node/174245", "text": "За пореден път представителите на БСП в Общинския съвет на Карлово изразиха притесненията си от бездействието на институциите, кмета и общинарите от ГЕРБ по проблемите на МБАЛ \"Д-р Киро Попов\". В специална декларация социалистите увериха, че няма да позволят закриването й. \nКарловските социалисти смятат, че е необходима промяна в модела за управление на дружеството чрез засилване на контролната функция от Общинския съвет. \"Винаги сме работили и работим за това всеки български гражданин да има достъп до здравеопазване, да има последователна държавна политика за държавните и общинските болници, където да се лекуват и хората, които нямат възможност да доплащат в скъпи частни клиники\", подчерта председателят на общинарите от БСП и лидер на местните социалисти Манол Манолов. \nПовод за декларацията бе продължаващата криза в лечебното заведение, включително и разминалото се на косъм закриване на АГ отделението. От БСП припомнят, че през последните 3 години са внасяли много докладни и питания за МБАЛ, предлагали са и антикризисни мерки. \"Тези наши усилия се сблъскаха с едно монолитно мнозинство общински съветници - групите на кмета Кабаиванов, на ГЕРБ, на \"Евророма\" и част от патриотите - което с демонстративно самочувствие и безхаберие, произтичащо от управленска немощ, протакаха решаването на проблема. Бойкотираха не само предложенията ни, но и извънредното заседание по темата. Неизпълнението от страна на кмета д-р Кабаиванов на решение на ОбС относно отделението за хемодиализа доведе до финансова загуба на болницата в размер на десетки хиляди лева\", обобщи Манолов. \nПри откровен провал в управлението на общинско дружество, какъвто е случаят с МБАЛ \"Д-р Киро Попов\", от управляващите община Карлово се очаква и доблестта да поемат политическа отговорност, призовават социалистите.   \n \t\n", "date": "2018.08.31", "title": "Карловските социалисти пак бранят МБАЛ \"Д-р Киро Попов\""}
{"url": "http://www.duma.bg/node/174246", "text": "Идеята на мнозинството в Нова Загора да приватизира местната общинска болница в крайна сметка мина на заседание на Общинския съвет, въпреки възраженията на БСП. Общинарите се запознаха с правния анализ за състоянието на лечебното заведение, информационния меморандум и приватизационната оценка. Мнозинството, доминирано от ГЕРБ, продължи да настоява, че приватизацията на болницата е наложителна. От БСП за пореден път алармираха, че превръщането й в частна ще повиши цените на услугите, от което ще пострада населението. Социалистите така и не подкрепиха предложението за приватизация. Крайният резултат от възраженията им се изразява в това, че в комисията по продажбата на болницата няма представител на БСП. Комисията ще бъде оглавена от гербаджията д-р Сергей Радилов, който освен че работи във въпросната болница, е и общински лидер на партията на Бойко Борисов. \nЛечебното заведение е оценено на близо 2,8 милиона лева за 14 декара площ и над 6600 кв.м застроена специализирана площ. \nЗа ДУМА общинският съветник от БСП в Нова Загора Димитър Бънов припомни, че това не са първите опити на БСП да спаси лечебното заведение. Социалистите многократно са се опитвали да убедят колегите си в ОбС да направят необходимите инвестиции в болницата. Настоявали са да се купува нова техника и апаратура, за да може да се увеличат клиничните пътеки, а оттам и болницата да генерира повече приходи. \"Наляха се 2 млн. лв. за пътища, по които никой не върви. Нямало обаче пари за болница, от която всички ние имаме нужда\", възмути се Бънов. Той съжали, че общината е абдикирала от болницата. Възмутен бе и от отношението на кмета Николай Грозев и съветниците от ГЕРБ, които опитали да обвинят за всичките си несгоди \"комунистите\". \nДо края на годината сделката се очаква да приключи, а общината да се отърве от болницата си.   \n \t\n", "date": "2018.08.31", "title": "Само БСП защити болницата в Нова Загора "}
{"url": "http://www.duma.bg/node/174247", "text": "Близки на загинали при наводнението във варненския квартал \"Аспарухово\" започват съдебна битка срещу институциите. 19 наследници са отправили граждански искове на стойност над 3 милиона лева срещу регионалното министерство, общината и областната администрация във Варна. Потърпевшите са убедени, че за бедствието вина носят и институциите, а не само проливният дъжд. \nПрипомняме, че Апелативният съд окончателно прекрати наказателния процес за трагедията, при която се удавиха 13 души, а прокуратурата не намери виновни. Причина за инцидента се оказа единствено лошото време. Затова близките на жертвите са завели граждански дела в Софийския градски съд. Това е единствената възможност да докажем това, че има бездействие на институции, каза Михаил Томов, адвокат на потърпевшите. От адвокатската кантора са направили и частна експертиза, чието становище се разминава с това на прокуратурата. \"Според документите, които ние имаме и експертните заключения, се касае за натрупване на обстоятелства, включително и човешки грешки\", каза Томов. \nБлизките на загиналите не са съгласни с констатациите на съда. \"Не е само дъждът. Този канал, който в момента е зад мен, ако беше направен, може би нямаше да има това нещо\", категоричен е Стефан Ангелов, който е преживял потопа, но е загубил близък. Съдебните битки ще продължат години, а за потърпевшите остава надеждата, че ще получат възмездие.   \n \t\n", "date": "2018.08.31", "title": " Пострадалите в кв. \"Аспарухово\" започват съдебна битка"}
{"url": "http://www.duma.bg/node/174248", "text": "Утвърденият окончателен график на учебното време и ваканциите за новата учебна 2018-2019 г. публикуваха от Министерството на образованието. Децата ще имат четири ваканции. Тази година коледната ще продължи 12 дни - от 22 декември до 2 януари 2019 г. включително. Първата почивка за децата през есента ще бъде от 1 до 4 ноември. Междусрочната ваканция ще е само един ден - 5 февруари. През пролетта учениците от I до XI клас ще почиват от 30 март до 7 април включително. За дванадесетокласниците пролетната ваканция ще бъде от 5 до 7 април включително. \nМатурите през следващата година остават на същите дати - на 21 май по български език и литература и на 23 май - по предмет по избор. Държавните зрелостни изпити по желание ще се проведат в периода 28-31 май. В сесията август-септември изпитът по български език и литература ще е на 28 август, вторият задължителен - на 29 август, а изпитите по желание ще са в периода 30 август - 4 септември. \nНационалните външни оценявания за IV клас ще започнат с изпит по български език и литература на 9 май. На следващия ден ще е по математика, а оценяванията по \"Човекът и обществото\" и по \"Човекът и природата\" ще са на 14 и 16 май. \nСпоред утвърдения график седмокласниците ще положат национално външно оценяване по български език и литература на 17 юни, а по математика - на 19 юни. Подаването на документите за участие в приема за гимназиите ще е от 3 до 5 юли. Резултатите от първото класиране на учениците трябва бъдат обявени до 11 юли, а от второто класиране - до 18 юли. Обявяването на незаетите места след втори етап на класиране ще бъде на 23 юли.   \n \t\n", "date": "2018.08.31", "title": "Учениците ще имат четири ваканции"}
