{"url": "http://www.duma.bg/node/173380", "text": "Близо 2000 души станаха свидетели на емоционално предложение за брак по време на концерта на Любо Киров от турнето \"Както преди\" в Летния театър на Варна. Буквално ден преди събитието бъдещият младоженец Костадин Иванов се свързал с екипа на изпълнителя и заедно организирали изненадата за приятелката му Йоланда Йорданова. \n\"Заедно сме от 7 години и винаги сме харесвали музиката на Любо Киров, а \"Мога\" е \"нашата песен\", свързваме я с най-хубавите ни моменти. Веднъж Йоли на шега ми беше казала, че ако някога ще й предлагам брак, трябва да е именно на фона на тази песен и аз просто изчаках подходящия момент. Огромни благодарности на Любо и екипа му, че ми помогнаха да направя този момент наистина специален\", разказва Костадин. Секунди след заветното \"да\" на половинката му и под акомпанимента на бурните аплодисменти на публиката Любо Киров изпълни \"Мога\", още няколко от големите си хитове, както и песните от новия албум \"Както преди\". \nАртистът не крие, че подобни предложения за брак са се случвали неведнъж на сцената. \"За мен тези концерти са възможност както за нас, музикантите, така и за публиката да споделяме и изразяваме любовта си чрез музиката. Няма по-хубаво нещо за един артист от това да види, че е вдъхновил някого да сподели своята любов пред толкова много хора. В Пловдив, Бургас и Варна изненадите и емоциите бяха страхотни, очакваме да ги преживеем и в останалите градове\", допълва изпълнителят. \nЗаедно с маестро Живко Петров (клавиши), Калин Вельов (барабани и перкусии), Ангел Дюлгеров (китара) и беквокалистките от LaTiDa Любо Киров продължава към следващите спирки от турнето - в летните театри в Русе на 4 септември и Велико Търново на 5 септември. Билетите са ограничен брой, но все още може да се купят на eventim.bg. YouTube: http://www.youtube.com/watch?v=6-rVVutONjo \nVBOX: https://www.vbox7.com/play:abcf4cef58 \nSpotify: https://spoti.fi/2sNEpzl \nApple Music: https://apple.co/2JxMJh3 \nGoogle Play: https://bit.ly/2sDdNBI \nПоследвайте Любо Киров в: \nYouTube: https://bit.ly/2sN6oPt \nFacebook: https://www.facebook.com/LuboKirovSinger/ \nInstagram: https://www.instagram.com/lubokirov/   \n \t\n", "date": "2018.08.20", "title": "Предложиха брак на турнето на Любо Киров във Варна"}
{"url": "http://www.duma.bg/node/173377", "text": "Музикантите от Big Sexy Noise, известни като \"нечестивото трио\", ще закрият летния сезон на радиофестивала \"Аларма пънк джаз\" на 27 август, понеделник, в Първо студио на БНР. На сцената в 21.30 ч. ще излязат легендите Лидия Лънч (вокали), Джеймс Джонстън (китари) и Йън Уайт (барабани). Събитието е част от отбелязването на 10-годишнината на предаването за алтернативна култура \"Аларма\" и фестивала \"Аларма пънк джаз\" на Българското национално радио. \nБилети за концерта се продават онлайн в системата на EpayGo и на касите на EasyPay в цялата страна на цена 27 лв., а на входа преди концерта ще струват 30 лв.   \n \t\n", "date": "2018.08.20", "title": "\"Нечестивото трио\" в Първо студио на БНР"}
{"url": "http://www.duma.bg/node/173376", "text": "В по-младите си години роденият в Северна Ирландия Лиъм Нийсън печели шампионска титла по бокс в родината си. Този боен спорт му донася счупване на носа. Първоначално иска да стане учител и дори следва за това, но през 1976 г. се присъединява към театрална група в Белфаст, където прави дебют на сцената. Две години по-късно се премества в дъблински театър, а през 1980 г. участва в \"За мишките и хората\" на Джон Стайнбек в ролята на Лени. \nСледват второстепенни участия в множество филми редом със звезди като Мел Гибсън, Антъни Хопкинс, Джеръми Айрънс, Робърт де Ниро, Питър О`Тул, Уди Алън, Джуди Дейвис... В \"Списъкът на Шиндлер\" на Стивън Спилбърг, който на 26 август закрива панорамата по bTV Cinema, Нийсън е в ролята на харизматичния индустриалец Оскар Шиндлер, който по време на Третия Райх спасява близо 1200 юдеи от нацистите, като ги назначава в своята фабрика. Това е и големият пробив на актьора. Българската тв премиера на \"Тед 2\" с участието на актьора е днес, 20 август, в 21.00 ч. Във вторник и сряда филмовият канал на bTV Media Group ще излъчи \"Сблъсъкът на титаните\" и продължението \"Гневът на титаните\". В \"Без име\", който ще бъде показан в четвъртък, Нийсън играе д-р Мартин Харис. \"Директен полет\" ще завладее малкия екран в петък. \"Твърде лично\" в събота ще представи Лиъм Нийсън като бивш шпионин.   \n \t\n", "date": "2018.08.20", "title": "Лиъм Нийсън печели шампионат по бокс"}
{"url": "http://www.duma.bg/node/173415", "text": "ЧЕЗ Разпределение въвежда защитни стикери за превенция срещу манипулация на електромерите, съобщиха вчера от компанията. Стикерите се залепват върху средствата за търговско измерване в допълнение към познатите пломби, като имат три нива на контрол и множество защитни елементи. Това прави фалшификацията или незабелязаната интервенция върху тях практически невъзможна.  \nОгромен е броят на отличителните знаци и защити на стикерите, които ще предпазват средствата за търговско измерване от нерегламентиран достъп до вътрешността на устройството и намеси, които могат да се упражнят върху тях. Стикерите са изработени по технологии от най-ново поколение и прикриването на нарушението на целостта им е изключено. \nВ тях са закодирани елементи, които не подлежат на фалшификация и се виждат само от експерти с подходящо оборудване, преминали обучение за оценка на автентичността и целостта на стикерите, обясниха от компанията. Защитните средства имат вградени 3D мотиви, текстове, триизмерни обекти, променящи се цветове, изображения, предупредителни знаци и са персонализирани с уникален номер. Стикерите имат многослойна структура, която се разрушава много лесно при опит за третиране с различни разтворители или при опит за разлепяне, като същевременно издържат при екстремни температури. Те са защитени от специални елементи, чрез които се откриват дори микропрерязвания с тънък скалпел, които са сред честите начини за външна намеса при старите стикери. \nОт ЧЕЗ съобщиха, че за първите 7 месеца на 2018 г. са констатирани 4251 кражби на електроенергия, като около 40% от тях са реализирани чрез манипулация на електромери. Все по-изобретателните и дръзки кражби, които включват и подмяна на елементи от устройствата за търговско измерване, са принудили дружеството да вземе по-сериозни мерки за защита на електромерите. Въведените стикери са произведени по българска технология. Те имат 3 нива на контрол: визуална оценка, наблюдение с помощни средства и експертно ниво. \n    \n \t\n", "date": "2018.08.20", "title": "ЧЕЗ слага стикери срещу манипулации на електромерите"}
{"url": "http://www.duma.bg/node/173414", "text": "Предложените промени в Наредбата за регистриране и отчитане на продажби в търговските обекти чрез фискални устройства ще доведат до необосновано повишаване на административната тежест и разходите на бизнеса. Това се казва в становище на Българската стопанска камара (БСК), изпратено до министъра на финансите Владислав Горанов. \n Според организацията предложените от финансовото ведомство корекции в подзаконовия нормативен акт не кореспондират с поставените цели и са неприложими в някои браншове. Например при търговията на едро и разносната търговия в много случаи началото и приключването на продажбите не се осъществява в рамките на един календарен ден. Това обективно възпрепятства предприятията да генерират предвидените дневни отчети и да предоставят информация в НАП в рамките на деня, категорични са от работодателската организация. \nДо средата на следващата година всички търговци в страната трябва да приведат фискалните си устройства в съответствие с новите промени в Наредба №Н-18 от 13 декември 2006 г. за регистриране и отчитане на продажби в търговските обекти чрез фискални устройства. Измененията все още са на ниво обществено обсъждане.    \n \t\n", "date": "2018.08.20", "title": "БСК е против предлаганите промени в наредбата за касовите апарати"}
{"url": "http://www.duma.bg/node/173413", "text": "Концесиите на десет плажа по Южното Черноморие ще бъдат прекратени след края на сезона, ако не отстранят проблемите, за които са им издадени предписания, каза пред журналисти министърът на туризма Николина Ангелкова, която откри драстични нарушения на централния плаж в Слънчев бряг. \"Наложили сме неустойка от 35 хил. лв. за драстични нарушения, свързани с наличието на бетонови площадки около 6 заведения. Там сме дали предписания, защото е абсурдно да има бетонови площадки на плажа\", заяви министърът. Бил открит и асфалтов паркинг на територията на плажа. Николина Ангелкова каза, че сериозни пропуски има на плажа \"Буджака\" на Созопол. Там липсвали спасители и медицинско обслужване, имало и търговски обекти извън одобрената схема. По думите на Ангелкова на плажовете \"Равда-ХТИ\" и \"Равда-НДК\" също има драстични нарушения. \"Такива нарушения имаме на 4 плажа на територията на община Бяла. Там също сме в хипотезата на липса на спасители и допълнителна търговска площ\", каза още министърът.     \n \t\n", "date": "2018.08.20", "title": "Ангелкова плаши с отнемане на концесиите за десет плажа "}
{"url": "http://www.duma.bg/node/173416", "text": "Индексът на тържищните цени, който отразява цените на хранителните стоки на едро, през седмицата падна с 0,68%. Доматите, отглеждани на открити площи, поевтиняха с 9,9 на сто и се продават по 1,18 лв. за кг. Краставиците поевтиняват с 13% до 1,07 лв. средно за кг. Корнишоните се продават по 1,24 лв. за килограм. Картофите се търгуват по 0,61 лв. за кг на едро. Цената на зелените чушки пада с 13,5 на сто до 0,90 лв. за кг. Червените чушки поевтиняват с 14,4 на сто до 1,43 лв. за кг. Тиквичките поскъпват с 16,3 на сто до 0,93 лв. за кг. Морковите поевтиняват с 5,9 на сто и се търгуват по 0,80 лв. за кг. \nЯбълките поевтиняват със 7,1 на сто и се продават по 1,30 лв. за кг. Прасковите поскъпват с 2,6 на сто до 1,20 лв. за кг. Гроздето поевтинява с 1,6 на сто до 1,87 лв. за кг. \nКравето сирене поскъпва с 0,5 процента и се търгува по 5,95 лв. за кг, кашкавалът, тип \"Витоша\", се купува по 10 лв. за кг, а олиото поевтинява с 2,1 на сто до 1,91 лв. за литър. \nКаймата поскъпва с 0,7 на сто и се търгува по 4,50 лв. за кг. Пакетче краве масло от 125 грама се търгува за 2,36 лв. Пилешкото замразено месо поскъпва с 1,0 на сто до 4,01 лв. за кг на едро. Захарта се търгува по 1,06 лв. на кг, а брашното тип 500 поскъпва с 1,2 на сто и се продава по 0,83 лв. Яйцата се продават по 0,20 лв. за брой на едро.   \n \t\n", "date": "2018.08.20", "title": "Лек спад на цените на хранителните стоки на едро"}
{"url": "http://www.duma.bg/node/173417", "text": "Първично огнище на туберкулоза по говедата е констатирано в кравеферма на територията на община Стрелча. Това съобщиха от общината. По този повод вече е проведено извънредно заседание на Общинската епизоотична комисия. Предприети са действия за уведомяване населението за въведените мерки срещу разпространението на заболяването на територията на община Стрелча. \nМерките за контрол и недопускане разпространението на заболяване от туберкулоза при хора и животни на територията на община Стрелча включват задължения на собствениците на селскостопански животни и домашни любимци. Забранява се извеждането на селскостопански животни и на домашни любимци на територията на общината, които не са регистрирани и на които не са извършени мерките по програмата за профилактика и контрол за ликвидиране на болести по животните. Собствениците трябва да декларират пред районния ветеринарен лекар животните си и да ги предоставят за изследване. Здравите животни ще трябва да се имунизират. Освен това е необходимо да се извърши дезинфекция наоколо и в помещенията, където се отглеждат животните. Забранява се провеждането на пазари и изложби на животни и животински продукти. Мляко може да се консумира само след термична обработка. Препоръчва се пастирите и собствениците на животни също да преминат през лабораторни изслeдвания. \nМеждувременно стана известно, че африканската чума по свинете е достигнала на 15 км от Силистра. Потвърдено е огнище в окръг Кълъраш, който се намира в Югоизточна Румъния и стига до брега на река Дунав, пише dcnews.ro. Същевременно у нас оградата срещу африканската чума трябва бъде готова утре. Болестта е засегнала две свинеферми в област Borcea. Положителните проби са потвърдени от Националната референтна лаборатория за диагностика на здравето на животните. В двете стопанства са наложени строг контрол, както и ограничения на движението на хора, продукти, субпродукти и транспорт. Същевременно се събират проби от умрелите и вече заклани животни, които ще бъдат изпратени в лаборатория, отново за тест. Собствениците на животните ще бъдат обезщетени в съответствие с румънските разпоредби. \n Броят на огнищата на африканска чума по свинете в Румъния достигна 677. Заболяването обхвана 132 общини в Северозападна и Югоизточна Румъния, заяви по-рано президентът на Държавната ветеринарна служба (ANSVSA) Джеронимо Бранеску. Към момента окръзите, засегнати от чумата, са Сату Маре, Бихор, Сала, Тулча, Браила, Констанца, Яломица и Галац. Вече и Кълъраш влиза в това число. \n  \n    \n \t\n", "date": "2018.08.20", "title": "Откриха огнище на туберкулоза по говедата в Стрелча "}
{"url": "http://www.duma.bg/node/173379", "text": "18-годишен грузински ученик нареди шест кубчета на Рубик под вода на един дъх, за да постави рекорд на Гинес, съобщи Ройтерс. Вако Маркевашвили беше потопен в стъклен контейнер за 1 минута и 44 секунди, докато нареждаше кубчетата пред зрители в аквапарка \"Джино парадайз\" в Тбилиси. \nВако се е подготвял за подводния номер шест месеца, като е тренирал по няколко часа на ден. \"Мисля, че резултатът ми ще остане рекорден дълго време. Надявам се да подобря още много постижения\", каза момчето. \nГрузинската федерация по рекордите издаде сертификат на Вако Маркевашвили, потвърждаващ резултата. Организацията ще изпрати документи и потвърждения за рекорда в централата на Гинес. Досегашното постижение принадлежи на Антъни Брукс от Ню Джърси, който през август 2014 г. нареди 5 кубчета на Рубик под вода.   \n \t\n", "date": "2018.08.20", "title": "Грузинец нареди 6 кубчета на Рубик под вода за Гинес"}
{"url": "http://www.duma.bg/node/173378", "text": "От киностудиото Warner Bros искат да намерят жена, която да режисира филма за Супергърл, съобщи CBR. През миналата седмица от гиганта обявиха официално, че ще работят по продукция за героиня, която да е еквивалент на Супермен. Експерти са вдъхновени от големия успех на филма \"Жената чудо\". Негов режисьор беше Пати Дженкинс, като сега от студиото искат нов пробив с представителка на нежния пол на режисьорския пост. \nОбразът на Супергърл вече има сериозен успех със сериала, който тече по американската телевизия. Все още не е ясно с кои режисьори се преговаря. От студиото не са обявили и кои актриси обмислят за главната роля.   \n \t\n", "date": "2018.08.20", "title": "Търси се режисьорка на филм за Супергърл"}
{"url": "http://www.duma.bg/node/173381", "text": "Градът на тепетата ще се превърне в световна столица на високоалкохолните напитки от днес до 25 август. Пловдив е домакин на международния конкурс Spirits Selection by Concours Mondial de Bruxelles. Експерти от цял свят ще дегустират уиски, водка, текила, бренди, джин, грапа, байжиу, писко и ракия, ще посещават български производители и културно-исторически забележителности. \nПрограмата на събитието вече е готова, заяви Меглена Михова от Probegex, представител на конкурса у нас. Над 70 международни журналисти, енолози и вносители ще открият българската индустрия, традиции, история и култура. \nЕксперти пристигнаха в страната още вчера, а на 20 август сутринта започват майсторските класове за тях, които ще продължат цял ден. Как се разпознават различните видове уиски, ще представи френският експерт и автор на енциклопедия Сирил Малд, който пристига специално за конкурса. \"Посланикът\" на чилийското писко Родриго Флорес ще говори за отлежали спиртни напитки. Три от майсторските класове са за българската ракия - различни видове, как се дегустира и консумира, как се съчетава с храна. Мастъркласовете за родната \"вода на живота\" ще водят проф. Николай Бакалов, проф. Николай Стоянов и собственикът на Rakia Shop Светлин Мирчев. Вечерта ще има експо \"Запознайте се с българските производители\", а след него е официалното откриване на конкурса.  \nДо обяд през всеки от следващите три дни -  21, 22 и 23 август - международно жури ще оценява чрез \"сляпа дегустация\" високоалкохолни напитки. На 21 и 22 август следобед ще се посещават производители като \"Ви Пи брандс интернешънъл\", най-голямата на Балканите фабрика за етанол и суровини \"Есентика\" и изба \"Карабунар\". \nСледващата страна домакин на Spirits Selection ще бъде обявена на 23 август на обяд. След това международно жури ще посети някои забележителности в Пловдив. Денят ще приключи с шоу в Амфитеатъра и галавечеря в Стария град. \nЗа чуждестранните съдии, които искат да научат повече за България, е предвидена допълнителна програма в централната и източната част на страната ни. На 24 и 25 август ще се посещават производствата на български фирми като \"Сис индустрийс\" и \"Едоардо Миролио\", Долината на тракийските владетели (Казанлъшката гробница) и Долината на розите, както и дестилерията \"Дамасцена\", където експертите ще видят как се прави българско розово масло. \nБългария участва в Spirits Selection за първи път през 2015 г., като успеваемостта ни (спечелени медали спрямо подадени мостри) e между 30 и 40%. Миналата година, когато 1200 мостри от 54 страни се борят за награда, родна напитка е отличена за първи път с Grand Gold медал.   \n \t\n", "date": "2018.08.20", "title": "Високоградусни напитки ще завладеят Пловдив  "}
{"url": "http://www.duma.bg/node/173396", "text": "28 кадъра на Българската федерация по художествена гимнастика ще бъдат изложени от днес, 20 август, до 5 септември в Градската градина до Народния театър \"Иван Вазов\". Официалното откриване е на 21 август от 12.30 ч. На него се очаква да присъстват националните отбори на България и техните треньори, посланикът на Световното - Мария Петрова, талисманът на шампионата - Радина Филипова, Росина Атанасова, генерален секретар на БФХГ, и директорът на националните отбори Деспа Кателиева, информира gong.bg. \nС тази изложба желаем да доближим всички хора до нашия спорт и да представим настоящия отбор. Нека всеки, който още не е идвал на състезание, да мине през изложбата и после, сигурна съм, ще му се прииска да дойде в залата и да подкрепи тези прекрасни момичета\", споделя Илиана Раева, президент на БФХГ. \nВсички кадри показват последните години на художествената гимнастика и ще поставят акцент върху момичетата, които между 10 и 16 септември  ще се борят за медалите в София в зала \"Арена Армец\". Световното първенство ще събере най-талантливите състезателки по художествена гимнастика за най-значимото състезание в спорта. \n    \n \t\n", "date": "2018.08.20", "title": "Изложба на \"Златните момичета\" се открива в столицата"}
{"url": "http://www.duma.bg/node/173395", "text": "\"Калиман Карибе\" организира изложба с вдъхновяващи гледки и интересни съпоставки на забележителности от София и Хавана в културен паралел. 60-те фотоса от България и Куба пренасят атмосферата на двете култури, показвайки приликите между тях в природен, архитектурен и социален план. \"Етюд-и-те на София\" на фотографа Иван Шишиев изтъкват родните акценти, а фотографии от Кубинския културен фонд от Хавана открояват духа на \"Острова на свободата\" в София, правейки идеен мост между двете държави. Инициативата се осъществява с подкрепата на Столичната община и кубинското посолство в България. Изложбата символично отбелязва 500-годишнината на Хавана и гордостта на неостаряваща София. Откриването е на 22 август от 11.30 ч. \"Атмосфера от София и Хавана\" може да бъде разгледана безплатно до 3 септември на Моста на влюбените край НДК.     \n \t\n", "date": "2018.08.20", "title": "Атмосфера от София и Хавана във фотоси"}
{"url": "http://www.duma.bg/node/173394", "text": "Сайтът Audioknigi.bg предлага големия си асортимент от най-горещи заглавия. Ако все още не сте изпробвали да слушате аудиокнига, докато шофирате, задължително трябва да опитате - с интересна история, разказана от някой от страхотните ни актьори, времето лети неусетно, твърдят създателите на сайта. В последно време категорията \"Съвременна българска литература\" стана наистина интригуваща - добавихме много нови нашумели заглавия и хумористични аудиокниги, които са идеални за лежерен следобед на плажа, допълват от екипа с пожелание за приятна ваканция. \n    \n \t\n", "date": "2018.08.20", "title": " Ваканция с аудиокниги"}
{"url": "http://www.duma.bg/node/173393", "text": "Десетото юбилейно издание на Беглика фест ще се състои от 22 до 27 август. Беглика фест е традиция, която ежегодно събира общност от съмишленици - свободни хора, ентусиасти и мечтатели, които търсят хармония с природата и среща с близки по дух хора, отбелязват организаторите. Това е най-старият екофест в България, който се провежда от 2008 до днес. 2018-а е годината на десетото му юбилейно издание, което ще се проведе под наслов \"Десет стъпки по пътя\". В музикалната програма ще участват Котарашки, Белослава, \"Мерудия\", Таралежков, Вяра Иванова, Бояна Желязкова, \"Мечоците\", \"Амбиент фолклор\" и др. Ще има още сцена за музика, танци, поезия, цирк, театър, кино, читателски клуб, традиционни и нови занаяти, спортни занимания, детска градина за най-малките и още... \n    \n \t\n", "date": "2018.08.20", "title": "Беглика фест с десето издание"}
{"url": "http://www.duma.bg/node/173397", "text": "НАТФИЗ \"Кр. Сарафов\" започва кандидатстудентската кампания, която ще определи първокурсниците в 70-ата учебна академична година. От 20 до 24 август (9,30 - 17,30 ч.) ще се приемат заявленията на кандидатите. Какъв ще бъде броят на подалите документи и колко младежи ще се съревновават за всяка свободна позиция може да се определи едва след последния ден - 24 август. Двата факултета - \"Сценични изкуства\" и \"Екранни изкуства\", ще приемат близо 220 първокурсници в 18 бакалавърски и 9 магистърски програми. \nБакалавърските са актьорство за драматичен театър, актьорство за куклен театър, театър на движението - пантомима, режисура за драматичен театър, режисура за куклен театър, сценография, театрознание и театрален мениджмънт, театрална продукция (нова програма), филмова и телевизионна режисура, филмово и телевизионно операторство, филмов и телевизионен монтаж, филмов и телевизионен звук, филмово и телевизионно продуцентство, филмов и телевизионен дизайн (нова програма), фотография, анимация, драматургия, екранни изследвания и журналистика. \nВъзможностите за магистратури са мениджмънт в сценичните изкуства, театрално изкуство, публична реч, мениджмънт в екранните изкуства, филмово и телевизионно изкуство, естетика на приложната фотография, образователен и терапевтичен куклен театър, режисура в куклено-театралните практики, екранна режисура (нова програма). \nРъководители на I курс в специалност актьорство за драматичен театър ще бъдат проф. Здравко Митков и проф. Снежина Танковска. Проф. Маргарита Младенова ще поеме първокурсниците в режисура за драматичен театър. Проф. Румен Рачев ще води клас актьорство за куклен театър, проф. Светослав Кокалов - сценография, проф. д-р Александър Илиев ще ръководи театър на движението - пантомима, проф. д.н. Камелия Николова - театрознание и театрален мениджмънт. \nПроф. д-р Станислав Семерджиев, проф. д-р Дочо Боджаков, проф. д-р Светослав Овчаров, проф. д.н. Мая Димитрова, доц. Иглена Русева, проф. д.н. Любомир Халачев, доц. д-р Емил Рашев, доц. д-р Елена Тренчева, доц. Росица Илиева и доц. Владислав Будинов ще водят основните дисциплини във факултет \"Екранни изкуства\". \nТаксата за участие във всеки от изпитните кръгове е 50 лв. Те се провеждат от 1 до 10 септември, информира Десислава Димитрова, гл. експерт ВО на академията.   \n \t\n", "date": "2018.08.20", "title": "220 първокурсници ще приемат двата факултета на НАТФИЗ"}
{"url": "http://www.duma.bg/node/173411", "text": "Два милиарда души живеят в бедност по света, а други 753 млн. са в изключителна бедност и се борят за оцеляването си, гласи Докладът за глобална хуманитарна подкрепа 2018 (GHAR2018). \nТой бе публикуван по повод Световния ден на хуманитарната помощ, отбелязан всяка година на 19 август. \nДвата милиарда души получават по-малко от 3,2 долара на ден. Изключително бедните хора оцеляват с по-малко от 1,9 долара дневно. \nСпоред доклада тази година най-малко 201 млн. души в 134 държави са се нуждаели от хуманитарна помощ, за да оцелеят. 20,7 млн. души в Йемен са били в нужда, следвани от 13,7 млн. сирийци, страдащи от гражданската война в страната им.  Приютявайки 3,5 млн. сирийци, Турция е на трето място в списъка с 12,8 милиона души, които се нуждаят от хуманитарна помощ. В списъка са споменати също така Етиопия, Ирак, Нигерия, Демократична република Конго, Южен Судан, Афганистан, Сомалия, Кения, Хаити, Малави, Колумбия, Судан, Чад, Зимбабве, Мали, Украйна, Камерун, Ливан, Пакистан, Бурунди, Йордания, Централно-Африканската република, Уганда, Нигер, Палестина, Мозамбик, Мадагаскар, Либия, Ангола, Бангладеш, Шри Ланка, Непал и Мианмар.     \n \t\n", "date": "2018.08.20", "title": "Два млрд. души живеят  в бедност "}
{"url": "http://www.duma.bg/node/173409", "text": "Бабиш: ЕС да затвори границите за мигрантите \nЧешкият премиер Андрей Бабиш призова ЕС да се затвори за мигрантите. \"Трябва да изпратим ясен сигнал, че Европа е затворена и никой друг вече не може да дойде тук\", каза той пред в. \"Право\". Според него посланието на Европа за бежанците трябва да бъде: \"Стойте си у дома и ще ви помогнем там. Съобщението не трябва да бъде двусмислено. Ако си казал, че няма да приемеш нито един нелегален мигрант, това трябва да се случи\", изтъкна Бабиш. \n Турция с подкрепа от Германия и Сърбия   \nЛидерът на управляващата Германска социалдемократическа партия Андреа Налес намекна, че Берлин може да обмисли предоставянето на помощ на Турция в настоящата икономическа криза, предаде ДПА. \"Турция е член на НАТО, който не можем да игнорираме. В интерес на всеки е Турция да остане икономически стабилна и настоящото вълнение, свързано с нейната валута, да бъде овладяно\", каза Налес. Притискана от САЩ, Турция получи още една важна подкрепа\", коментира \"Хаберлер\". На свой ред сръбският външен министър Ивица Дачич заяви, че \"Белград никога няма да заеме място в рамките на коалиция, която ще работи срещу Турция\". Той изрази тази позиция в Белград на съвместна пресконференция с турския си колега Мевлют Чавушоглу в Белград. \n 14 ранени на концерт в САЩ \n Най-малко 14 души бяха ранени и откарани в болници, след като подпори на входа на курортен комплекс, в който концерт трябваше да изнесе групата Backstreet Boys, рухнаха и затиснаха зрители, предаде Асошиейтед прес. Инцидентът станал в американския щат Оклахома. Подпорите били повалени от бурен вятър.  \n Серия от земетресения по света  \nСилно земетресение с магнитуд 6,3 по скалата на Рихтер разтресе индонезийския остров Ломбок, причинявайки свлачища и повреждайки сгради. На островите Фиджи в тихоокеанския район, към който спада и Индонезия, бе регистрирано земетресение с магнитуд 8,2. То бе на дълбочина 565 км, поради това няма жертви и разрушения, нито опасност от цунами. Трус от 5,6 степен бе регистриран и в Колумбия, Южна Америка. Всички тези страни се намират в т.нар. \"Огнен обръч\" около Тихия океан, за който са характерни земетресения, вулкани, урагани и други бедствия. Отделно на гръцките Додеканезки острови също бе регистриран трус от 4,9 степен. Той е бил на дълбочина от 114 км и няма данни за жертви и материални щети. \n \n \n    \n \t\n", "date": "2018.08.20", "title": "Кратки новини"}
{"url": "http://www.duma.bg/node/173412", "text": "В понеделник Бразилия ще изпрати свои войски в град Пакараима на границата си с Венецуела за извеждане на венецуелски имигранти от техните импровизирани лагери. \nДесетки хиляди венецуелци пресякоха границата на Бразилия през последните три години в търсене на спасение от кризата в родината им. Заради продължаващата икономическа криза, огромна инфлация, липса на основни продукти, хората от Венецуела бягат от родината си. \nПроцесът непрекъснато е съпровождан с изблици на напрежение между бразилци и венецуелци. Последният такъв сблъсък беше в събота, след като местен търговец беше ограбен и жестоко пребит. За инцидента бяха обвинени венецуелци. Инцидентът беше в град Пакараима, където около 1000 венецуелци живеят по улиците. \nСлед грабежа десетки местни жители нападнаха двата основни импровизирани имигрантски лагера, подпалиха имуществото на пришълците и принудиха венецуелците да пресекат обратно границата. Имаше изстрели, разбити магазини и множество отломки по улиците. \n\"Беше ужасяващо, те подпалваха палатки и всичко, което беше вътре в тях\", казва Карол Маркано, венецуелка, която работи в Боа Виста и беше на границата на път за родината си. \"Имаше изстрели, запалени автомобилни гуми\". \nГубернаторът на щата Рораима Суели Кампос отправи призив за временно затваряне на границата и поиска от централното правителство изпращане на усилени екипи на силите за сигурност, за да действат срещу увеличаването на престъпността, за което са обвинявани венецуелците. От министерството на обществения ред ще изпратят 60 бойци. \nНапрежението в Латинска Америка нараства поради емиграцията, предизвикана от кризите във Венецуела и Никарагуа. \nПеру и Еквадор стопират имигрантите на границите си и изискват от тях показване на паспортите - каквито много от тях нямат - а не на обикновените идентификационни карти. \nСамо през миналата седмица 20 000 венецуелци влязоха в Перу. \nОт Колумбия изразиха безпокойство, че затягането на мерките по границата на Еквадор, което влезе в сила от събота, ще блокира хиляди венецуелци в Колумбия. Всеки ден около 3000 души минават от Колумбия в Еквадор. \nСпоред ООН около 2,3 милиона венецуелци бягат от кризата в страната си в търсене на работа и измъкване от бедността. За момента Колумбия е дала временно пребиваване на 800 000 от тях. \nМного венецуелци се стремят да достигнат Перу, Чили, Аржентина и дори Уругвай. Властите на Перу съобщиха, че на 11 август границата е била пресечена от 5100 венецуелци, което е рекорден брой за един ден.   \n \t\n", "date": "2018.08.20", "title": "Венецуелци бягат от родината си  "}
{"url": "http://www.duma.bg/node/173398", "text": "Представен като проект с работно заглавие \"Нанук\" на \"София мийтингс\" през 2014 г., където получи наградите на \"Mediterranean Film Institute\" и \"Synchro Film\", \"Video & Audio\", Виена, филмът \"Ага\" продължава фестивалния си път с триумф в Сараево, където спечели голямата награда за най-добър филм \"Сърцето на Сараево\". \nПремиерата на \"Ага\" беше през февруари в основния конкурс (извън състезанието) като закриващ филм на \"Берлинале\", а през март откри официално 22-рото издание на Международния \"София филм фест\". Дебютният филм на Милко Лазаров \"Отчуждение\" също бе част от програмата на \"София мийтингс\" и бе селектиран за премиерно представяне на най-стария фестивал в света - във Венеция. В Сараево \"Ага\" се състезаваше с още девет филма в основния конкурс, а председател на журито беше иранският сценарист и режисьор Асгар Фархади. \nМилко Лазаров и Симеон Венциславов са автори на сценария на \"Ага\", който през 2015 г. в конкуренция с още десет проекта от общо седем източноевропейски държави беше отличен с престижната награда \"Кшищоф Кешловски\" на \"ScriptEast\" в Кан за сценарий от Източна и Централна Европа. Преди това \"Ага\" спечели две награди за проект на \"София мийтингс\", там продуцентите успяха да привлекат като партньор Гийом дьо Сей, \"Arizona Productions\". Продуцент на \"Ага\" е Веселка Кирякова, която работи с Милко Лазаров още от първия му филм \"Отчуждение\". Оператор на филма е Калоян Божилов.  \nСюжетът на българо-германско-френската копродукция пренася зрителите в юрта сред снежните полета на севера, за да разкаже история за сблъсъка на цивилизациите през призмата на любовта и човешките взаимоотношения. \n\"Ага\" е мажоритарна българска копродукция с участието на Германия и Франция. Продуцент е \"Ред карпет\" - Веселка Кирякова, копродуценти са \"42film\", \"Arizona Productions\", БНТ, ZDF/Arte. Филмът е заснет с финансовата подкрепа на Националния филмов център, Mitteldeutsche Medienfеrderung, Aide aux Cinеmas du Monde, Centre national du cinеma et de l'image animee, Institut Fransais, научи ДУМА от Светлана Дамянова от \"Арт фест\".   \n \t\n", "date": "2018.08.20", "title": " \"Ага\" спечели \"Сърцето на Сараево\"  "}
{"url": "http://www.duma.bg/node/173404", "text": "Британският мултимилионер Джулиън Дънкъртън дари 1 милион паунда (около $1,2 милиона) за публичната кампания \"Гласът на народа\" в полза на нов референдум за \"Брекзит\". Това съобщава в. \"Гардиън\". \nДжулиън Дънкъртън вярва, че ново гласуване ще даде реален шанс да се \"прекъсне\" ситуацията с напускането на Обединеното кралство от Евросъюза. \nКакто бе отбелязано, Дънкертън каза, че британските политици \"са объркали\" в споровете за \"Брекзит\". \nНово гласуване означава провеждането на референдум, който ще позволи на британците да одобрят или отхвърлят проекта за споразумение между Великобритания и ЕС относно \"Брекзит\". Последните допитвания показват, че днес мнозинството британци биха гласували на евентуален референдум срещу излизането на страната им от ЕС. \nПо-рано медиите съобщиха, че ЕС обмисля компромис относно \"Брекзит\", което би позволило на Обединеното кралство да запази достъпа до единния пазар.   \n \t\n", "date": "2018.08.20", "title": "Милиардер предлага нов референдум за \"Брекзит\""}
{"url": "http://www.duma.bg/node/173405", "text": "Доналд Тръмп обясни защо трябва да се среща с чуждестранни лидери. \"Много хора ме питат защо се срещам с чуждестранни лидери, защо си губя времето. В действителност това е много важно. Много пъти съм го казал. Ако си президент, трябва да се срещаш с чуждестранни лидери. Няма да загубиш нищо, но може много да спечелиш. Това се случи в Сингапур. Вижте какво се случи с лидера Ким (на КНДР). Поради факта, че срещата се състоя, ние си върнахме най-големите ни герои (обратно в САЩ). Никой не изстрелва ракети към нас и не провежда ядрени опити. И други ужасни неща не се случват\" - каза Тръмп в едноминутно видео, публикувано в туитър. \nПрезидентът заяви, че е \"имал потресаваща среща с Путин. Много неща са изпълнени. Срещите с чуждестранни лидери са добро нещо, не са лошо нещо, няма да се случи нищо лошо, но може да се промени към по-добро, особено ако вашият президент знае какво прави\", добави Тръмп. \nТой също обяви, че е оторизирал служителите на Белия дом да сътрудничат на разследването за руската намеса в изборите, ръководено от специалния прокурор Робърт Мюлер. \"Разреших на адвоката на Белия дом Дон МакГан и на всички други служители да сътрудничат напълно със специалния прокурор\", каза Тръмп.     \n \t\n", "date": "2018.08.20", "title": "Тръмп за срещите с чужди лидери"}
{"url": "http://www.duma.bg/node/173406", "text": "Една от жертвите на разрушения мост край Генуа е починала в болницата. Така броят на жертвите от трагедията се увеличи до 43 души, съобщи агенция АНСА за ТАСС. Според нея 36-годишен мъж от Румъния е починал в болницата в Сан Мартино. \nРъководителите на компанията \"Аутостраде пер л'Италия\", която е управлявала рухналия във вторник мост в Генуа, обяви, че 500 млн. евро вече са готови, за да се подпомогне градът и да се изгради нов мост. Това са средства, които ще са на разположение още в понеделник, обяви директорът на компанията Джовани Кастелучо. Италианското правителство хвърли вината за рухването на съоръжението именно върху \"Аутостраде пер л'Италия\". \nМеждувременно Джовани Кастелучо поиска прошка от Генуа и италианците. \"Не бяхме способни да ви засвидетелстваме своятa близост, за което ви молим от цялото си сърце за прошка. Ние можем и трябва да дадем много на Генуа\", каза той. Според него организиран е фонд от средства за първа необходимост за семействата на жертвите, който ще бъде управляван от кметството на Генуа. \n    \n \t\n", "date": "2018.08.20", "title": "Жертвите на рухналия мост в Генуа са 43"}
{"url": "http://www.duma.bg/node/173407", "text": "Гръцкото правителство ще изпрати хиляди предупреждения до данъкоплатците, които са променили първоначалните си данъчни декларации и са успели значително да намалят дължимия си данък или да си осигурят големи възстановявания от данъци поради дарения, съобщават местни медии. \nИнициативата е част от усилията на кабинета да се справи с широко разпространени данъчни измами. Неофициално се посочва, че сумата възлиза на 5 млн. евро. Някои от гърците дори са успели да си възстановят до 45 000 евро. \nОдитите ще започнат с лица, които са получили най-големите суми за възстановяване през последните пет години, и ще бъдат призовани от данъчната служба, за да представят оригиналните документи за техните дарения. Ако не успеят да направят това, властите ще преизчислят данъка и ще наложат големи глоби. Властите досега са засекли 150-170 подозрителни декларации. \nОт националната данъчна агенция припомнят, че в Гърция счетоводители вземат и процент от спестената сума за данъци. По тази причина властите внимателно ще разследват дали измамата е съзнателно направена от собственика на декларацията, или той е бил подведен от своя счетоводител.   \n \t\n", "date": "2018.08.20", "title": "Гърция разследва укриване на данъци"}
{"url": "http://www.duma.bg/node/173410", "text": "Словенският парламент избра за премиер Мариян Шарец, който по-рано се прослави като комик с пародиите си на местни политици. За Шарец гласуваха 55 депутати, а срещу - 31. Той стана и най-младият премиер на Словения, твърди RTVSlo. \nВ началото на юни предсрочните парламентарни избори в страната бяха спечелени от дясноцентристката Словенска демократическа партия (СДП) на бившия премиер Янез Янша, която спечели 24,96% от гласовете. Лявоцентристката партия \"Списъкът на Мараян Шарец\" получи 12,66 на сто. След като депутатите не одобриха кандидатурата на СДП, премиер стана именно Шарец. \nНавремето той стана известен като актьор и сатирик в радио- и телевизионни програми. Той е пародирал бившия словенски президент Янез Дърновшек, известния политик Антон Роп, премиерите Янез Янша и Андрей Баюк, Усама бен Ладен и Фидел Кастро. Шарец започна политическата си кариера през 2010 г., участваше и в президентските избори през 2017-а.   \n \t\n", "date": "2018.08.20", "title": "Комик стана премиер на Словения"}
{"url": "http://www.duma.bg/node/173408", "text": "Три часа продължиха преговорите между руския президент Владимир Путин и германския канцлер Ангела Меркел. Срещата се проведе в резиденцията Мезеберг на 70 км северно от Берлин. В преговорите от руската страна взеха участие помощникът на президента Юрий Ушаков и заместник-ръководителят на администрацията на Кремъл прессекретарят Дмитрий Песков. \nПреди началото на срещата лидерите заявиха, че възнамеряват да обсъдят въпроси като състоянието в Сирия, украинския конфликт, ситуацията около сделката по иранската ядрена програма, двустранни теми, включително и за газопровода \"Северен поток-2\". \nТричасовите преговори между президента на Русия Владимир Путин и германския канцлер Ангела Меркел в Берлин бяха задълбочени и детайлни, съобщи Дмитрий Песков. \"Преговорите бяха дълги. Много подробен задълбочен разговор по теми, които предварително бяха обозначени в изявлението на президента и на канцлера\", каза Песков след срещата между двамата лидери. \nТой отбеляза, че страните не са имали никакво намерение да постигат споразумения. \"Това беше една много полезна дискусия за сверяване на часовниците по различни актуални, активно развиващи се въпроси\", каза той. Според прессекретаря Путин и Меркел са обсъдили двустранните отношения, а също така са отбелязали растежа на търговията между Русия и Германия. \nДвамата лидери са се противопоставили на политизацията на проекта на газопровода \"Северен поток-2\", а също така са обсъдили транзита на газ през Украйна, заяви Песков. \"Не е била поставена цел за достигане до някакво споразумение (поради американските санкции). Но като цяло се е стигнало до съгласие, че проектът е необходим и трябва да бъде завършен\", добави той. \nВ този случай Путин и Меркел според Песков са се съгласили, че проектът е изгоден от търговска гледна точка и трябва да бъде защитен от атаки. Двамата лидери са засегнали и въпроса за възможни санкции от САЩ срещу компании, участващи в реализацията на \"Северен поток-2\". Те стигнали до извода, че е необходимо да се вземат мерки, за да бъде предпазен проектът от възможни неконкурентни и незаконни нападки от страна на трети страни. \nКакто стана известно наскоро, администрацията на президента на САЩ Тръмп завършва работа по пакет санкции срещу фирмите, които участват в изпълнението на проекта за газопровода \"Северен поток-2\". Те може да бъдат въведени до няколко седмици, пише в. \"Уолстрийт джърнъл\". \nПо време на разговора си с Путин канцлерът Меркел подчерта, че с изпълнението на този проект Украйна трябва да запази ролята си на страна, която транзитира руския газ в Европа. Относно това Путин отново увери Меркел, че \"Северен поток-2\" не отхвърля възможността за транзит на газ през Украйна. \n\"Русия придава огромно значение на развитието на взаимноизгодното сътрудничество с Германия в политическата, икономическата и други сфери. Едно от приоритетните направления е енергетиката\", каза Путин още преди срещата си с Меркел. Президентът на Русия напомни, че Германия е един от крупните купувачи на руските енергийни ресурси. \nПо въпроса с украинската криза двамата лидери са изразили съжаление за неизпълнението на минските договорености. Германският канцлер е представила на президента Путин детайлен план за включване на миротворческа мисия в Донбас. Това съобщи главният редактор на радио \"Ехото на Москва\" Алексей Венедиктов, цитиран от в. \"Взгляд\". \nСред другите въпроси от дневния ред е  разрешаването на сирийския конфликт. \"Путин отбеляза постепенно набиращия динамика процес на завръщане на бежанците, настоявайки европейските столици да допринесат за необратимостта на този процес\", каза Песков. \nВ допълнение Путин и Меркел са обсъдили непредвидимото поведение на някои страни по въпроса за санкциите и са изразили загриженост, че това може да има негативни последици за международната търговия. \n     \n \t\n", "date": "2018.08.20", "title": "Меркел и Путин свериха часовниците  "}
{"url": "http://www.duma.bg/node/173418", "text": "Назначена е съдебно-психична експертиза спрямо 60-годишния мъж, който завчера уби свой съсед в село Лесново, съобщиха от МВР на извънреден брифинг вчера. Експертизата следва да установи дали мъжът е бил вменяем при извършването на убийството. Негови съседи твърдят, че той имал психически проблеми. Полицаите обаче информират, че при ареста мъжът е бил в адекватно състояние. Жилището на задържания, където той се барикадирал, след като застрелял 24-годишния си съсед, бе претърсено и там са открити гилзи, освен оръжието на убийството, което е отнето от извършителя при задържането му. Стрелецът няма разрешение за притежание на оръжие. Мъжът бе задържан след операция на Специализирания отряд за борба с тероризма (СОБТ). \nПо случая тече разследване. Изясняват се мотивите за престъплението. Вероятно става въпрос за битов скандал - спор, породен заради велосипед, посочи зам.-директорът на Областната дирекция на софийската полиция Юрий Николов. По думите му двамата участници в свадата не са криминално проявени лица. Няма данни между тях да са възниквали други конфликти.   \n \t\n", "date": "2018.08.20", "title": "Експертиза преценява дали е бил вменяем  убиецът от Лесново"}
{"url": "http://www.duma.bg/node/173419", "text": "От днес започва премахването на автомобили от част от паркинга до Националния стадион \"Васил Левски\" в София. Това се налага, тъй като от 1 септември пространството ще се стопанисва и управлява от \"Пазари Запад\" и Столичната община и паркирането, и престоят на автомобили ще се плащат. В района попада и импровизираният пазар за велосипеди и ски аксесоари. Той обаче няма да бъде премахнат, но търговците ще трябва да плащат наем на общината.  \nВ началото на април столичните общински съветници решиха паркирането в дясната част до Националния стадион до метростанцията вече да бъде платено, като достъпът на автомобили ще бъде ограничаван с бариера. В зоната ще има 100 паркоместа, като в събота и неделя върху 44 от тях ще се разполага пазарът за ски и велосипеди. Цената за престой ще се определя от общината и тъй като районът попада в зелената зона, като цената за час паркиране е 1 лв. \nМотивът за превръщането на пространството в паркинг беше, че сега мястото се използва като нерегламентиран паркинг, като автомобилите блокират достъпа до Борисовата градина. Паркирането ще продължи да бъде безплатно от лявата страна на стадиона до езерото \"Ариана\". \n    \n \t\n", "date": "2018.08.20", "title": "100 паркоместа около стадион \"Васил Левски\" стават платени"}
{"url": "http://www.duma.bg/node/173420", "text": "Големият пожар над Карлово бе овладян вчера с помощта на 100 души, но пълното му потушаване вероятно ще отнеме няколко дни. Заради трудния терен хората на практика гасяха огъня единствено с тупалки. Допълнително бяха направени просеки, за да се спре разрастване. Председателят на кризисния щаб и заместник-кмет на Карлово Антон Минев разказа, че до мястото на пожара не достигат нито коли, нито специализирани машини и хората са се борили с пожара без вода и пяна, а само с голи ръце. \nВ гасенето са участвали военни от 61-ва механизирана Стрямска бригада, пожарникари от Карлово и Пловдив, както и 20-ина доброволци. Подобен пожар на съседен хълм е имало преди 20 години. Тогава причината е била човешка небрежност, но сега е още рано да се каже, още повече, че теренът е недостъпен.  \nОколо 100 декара борова гора са изгорели при пожара, който започна в събота около 20 ч.   \n \t\n", "date": "2018.08.20", "title": "100 души гасиха с тупалки голям пожар над Карлово"}
{"url": "http://www.duma.bg/node/173421", "text": "33-годишната Ренета Томова починала при раждане в Сливенската областна болница. Близките й твърдят, че става дума за лекарска грешка и се опасяват, че случаят може да бъде прикрит. Жителите на града се събрали на протест пред местната болница. \nРенета постъпила в МБАЛ Д-р Иван Селимински на 15 август в 1 ч. след полунощ. Това било първо раждане за нея. По думите на баща й бременността преминала без усложнения, при раждането настъпили усложнения и лекарите решили да използват форцепс при раждане на бебето. Когато успял да влезе при нея, тя му се оплакала, че всичко я боли. Ренета разказала, че след раждането си тя не е можела да се обърне от силните болки. На баща й обяснили, че детето трудно излизало. На следващия ден Ренета била приведена в реанимация, а малко по-късно съобщили на родителите й, че починала. Според разказите на близките й лекарите скачали по корема й и се редували да избутат бебето - Мария, което е получило сериозни травми - пареза на едната ръчичка и мозъчен оток. \n\"Те я убиха\", казва майката на Ренета. Близките на починалата настояват за справедливост и търсят възможност за аутопсия в друго населено място. \nСпоред д-р Юлия Бянкова причината за смъртта е настъпило белодробно усложнение, вследствие на раждането: \"При нас в реанимацията беше приета с тежка дихателна недостатъчност, причинена от белодробен отток, с високи стойности на артериалното налягане. Беше отхвърлена диагнозата белодробна емболия.\"   \n \t\n", "date": "2018.08.20", "title": " Жена е починала при раждане в Сливенската болница"}
{"url": "http://www.duma.bg/node/173434", "text": "Трябваше да минат близо 5 месеца, откакто Комисията по финансов надзор официално е уведомена от кипърския надзорен орган за проблемите на застрахователя \"Олимпик\", но чак след като ножът опря до кокала на родните клиенти на злополучната компания, нашите управници започнаха на час по лъжичка да дават някаква информация на потърпевшите. А тя в повечето случаи е в оправдателен режим. Че видите ли КФН нямала правомощия, че не можело на ужилените, които трябва втори път да извадят пари за задължителната полица, да им бъде гарантирано, че ще си получат вложените средства, че трябвало първо решение на съда в Кипър, после да се наредят на дългата опашка на кредиторите на компанията, пък може и да получат нещо, ама не било сигурно. МВР пък \"великодушно\" съобщава, че на първо време няма да гони тези, дето нямат нови застраховки. Що ни баламосвате? \nКъде и защо през цялото това време от май до 18 август - датата, от която падат полиците на \"Олимпик\", и контролният орган, че и държавата спаха и мълчаха? А най-паче защо на българския пазар е допусната компания, за която няма гаранция, че при фалит хората ще си получат парите, ако е така? \nИ всичките обяснения на Вечната Амбър, зам.-шефката в КФН по застраховането Ралица Агайн, са само опити да се измъкне от въпросите. А преди по-малко от две години беше правен преглед на застрахователните дружества и не чухме нещо да не е наред. Бойко Борисов пък с присъщата си шизоидна способност да се поставя извън нещата, за които иначе той като премиер носи отговорност, най-нагло препоръча на хората да внимават в какви компании правят застраховките си. Скандално! Но така е явно в държавата на Борисов. Никой за нищо никога не носи никаква отговорност. \nДа им се чудиш и на онези 200 хиляди, които вече са платили веднъж. Вместо масово да излязат на улицата и да питат защо им искат втори път да се цакат, а никой не поема ангажимент дали ще получат обезщетение, те мълчат и голяма част от тях вече си направиха нова застраховка. На протест излязоха само шепа хора. То и това поведение е разбираемо, защото всеки гони и срокове, и задачи и не ще да си има още проблеми, освен повторното плащане, ама и агнешкото им мълчание само затвърждава убеждението у управляващите, че са на прав път, като ни тъпчат с олимпийска наглост. А казусът се оказа доста по-голям, защото на куката са се хванали и една от най-големите болници в страната - \"Пирогов\", както и три общински болници в Пловдив. \nЛевицата обаче не мълчи. БСП поиска извънредно заседание на парламента заради случая \"Олимпик\". Държавата може и е длъжна да помогне, заяви Корнелия Нинова, защото има механизъм. Сега остава да разберем дали насред август у властта, а и у депутатите от управляващата партия има воля казусът да бъде разрешен. Или 200 хил. ще си платят за нова застраховка, която вече е и по-скъпа, и ще пият по една студена вода.   \n \t\n", "date": "2018.08.20", "title": " Олимпийска наглост"}
{"url": "http://www.duma.bg/node/173422", "text": "Просрочените вземания от чужди държави и фондове са 754 хил. лв. към юни. Това става ясно от стенограма от заседание на Надзорния съвет на НЗОК. В същото време просрочените задължения на НЗОК към чужди фондове към края на 2017 г. са 115 млн. лв. и са предимно към Австрия, Германия, Великобритания, Франция, Белгия и Гърция. Припомняме, че в тазгодишния бюджет на НЗОК са заложени 73 млн. лв., от които 4 млн. лв. са плащане на лечението на граждани от ЕС у нас, а останалите са лечение на здравноосигурени българи в чужбина. Според председателя на Надзора и здравен зам.-министър Жени Начева тези пари са \"реалистични, изпълними и няма да създадат напрежение или искове до края на годината с държавите, към които имаме най-големи задължения, както и с останалите държави\". От думите й става ясно, че към средата на годината България все още няма погасителен план, но Начева предлага към ноември, когато има яснота по бюджета на НЗОК за 2019 г., да започнат срещите и разговорите с представители на европейските фондовете за разсрочване на задълженията. Представителят на КНСБ д-р Иван Кокалов обаче пита кой дава гаранция, че тези 73 млн. лв. ще са достатъчни и няма да има искове? \nНа последното преди лятната ваканция  заседание на НС на НЗОК става ясно, че идеята на управителя на касата д-р Дечо Дечев за обединяване на Комисията за лечение в чужбина и Фонда за лечение на деца е възприета и в МЗ. \"Той и г-н Ананиев отбеляза за обединяването на комисиите, които дори и административно биха оптимизирали дейността си, а и д-р Дечев в свои изявления също каза, че там има нова визия\", казва Начева. По думите й с \"европейските плащания чисто бюджетно не се очертават проблеми\", но проличава и безпокойството й \"за размера на просрочията и набиращия скорост проблем с европейските плащания\". Става ясно, че Начева е разговаряла със зам.-министър д-р Бойко Пенков по отношение на трансплантациите. \"Там има какво да се направи с бюджета за следващата година. За съжаление, трябва да се заложи доста по-голям размер средства, които на този етап сме планирали да бъдат 160 млн. лв. Но и текущите, и бъдещи плащания да не са в тези мащаби, защото размерът на текущи и бъдещи плащания достига нивото на едногодишни параметри на първичната и специализираната помощ, като е по-добре да намерим алтернатива тези средства наистина да се усвояват в България\", е мнението на Начева.   \n \t\n", "date": "2018.08.20", "title": "Чужди каси имат 754 хил. лв. просрочени дългове към НЗОК  "}
{"url": "http://www.duma.bg/node/173431", "text": "Пред поредна  са изправени училищата в цялата страна по-малко от месец преди началото на учебната година. Проверка на ДУМА установи, че във всички области масово се търсят кадри, като най-голям е дефицитът в големите градове като София, Варна, Бургас, Пловдив и Стара Загора. В столицата например директорите са обявили към 600 свободни позиции, което е рекорд за последните години. Дори частни школа имат проблем с намирането на кадри, става ясно от обявите за работа на управленията по образование. \n Спешно се търсят и психолози, ресурсни учители, педагогически съветници и логопеди. Традиционно най-трудно се намират преподаватели по математика, чужди езици и информационни технологии.  \n    \n \t\n", "date": "2018.08.20", "title": " Стотици учители се търсят в страната "}
{"url": "http://www.duma.bg/node/173423", "text": "Три министерства и поне 10 изпълнителни и държавни агенции нямат сертификат за сигурност на сайта си, твърди bTV. Сред безпрецедентния срив на Търговския регистър официалните сайтове на още две държавни институции блокираха миналата седмица. Сред тях е и сайтът на Министерството на правосъдието, под чиято шапка е и Агенцията по вписванията, стопанисваща Търговския регистър. Отсъствието на сертификат го индексира като несигурен от всички браузъри, защото повечето фалшиви сайтове нямат такъв сертификат. \nВсяка база данни трябва да се съхранява на поне две места, като добрите практики налагат данните да се архивират на облак, онлайн и на хардуер. Така се цели запазване на локалната отговорност за контрол по системите и изграждане на обща система за наблюдение, обясниха експерти по киберсигурност. Според тях процедурите за защита не са скъпи, но малко администратори на бази данни се отнасят отговорно към това.  \n    \n \t\n", "date": "2018.08.20", "title": "Сайтовете на много държавни ведомства не са защитени"}
{"url": "http://www.duma.bg/node/173424", "text": "Бившата шефка на Агенцията по вписванията Зорница Даскалова заявява в мотивите си за оставката, че е станала жертва на политически натиск. Тя депозира оставката си в петък пред правосъдния министър Цецка Цачева, която я прие незабавно. Припомняме, че работата на Търговския регистър блокира на 9 август, а пълният му обем на информация и до днес не е възстановен напълно. В сряда Даскалова заяви пред журналисти, че въпросът за нейната оставка въобще не е на дневен ред, защото в момента е необходима, за да координира работата. В четвъртък премиерът Бойко Борисов каза, че не е доволен от шефката на Търговския регистър и там ще има промени. Те следвало да станат след 4-5 дни, когато се преодолее кризата и си довършат работата, обясни премиерът.  \nДва дни по-късно в оставката си Даскалова посочва, че е неин дълг да се оттегли заради безпрецедентния срив на 9 август на Търговския регистър. \"Опитът да се отклони вниманието от преките изпълнители и отговорните лица съгласно подписаните договори ясно говори за политически натиск от определени групи хора и контролираните от тях субекти\", посочва тя, без да назове имена на политици или партии. Даскалова подчертава, че \"в Агенцията по вписванията се намира цялата документация, доказваща взетите управленски решения от всеки ръководител (новоназначаван почти всяка година), както и документираното състояние на системите\". \"Искрено се надявам да бъде оповестено какво е реалното състояние на тези изключително важни за държавата системи, предвид на наблюдаваните и цитирани по-горе процеси\", допълва Даскалова. \nДУМА припомня, че миналия понеделник БСП поиска оставките на Цачева и Даскалова. В петък Борисов привика Цачева в МС и след два часа Министерството на правосъдието съобщи, че Даскалова е освободена \"по нейно желание\". В петък лидерът на БСП Корнелия Нинова обяви, че БСП ще внесат подписка за свикване на извънредно заседание на парламента за един ден преди края на лятната ваканция, на което премиерът да бъде изслушан и заради кризата с Търговския регистър.     \n \t\n", "date": "2018.08.20", "title": "Шефката на Търговския регистър напуснала заради политически натиск"}
{"url": "http://www.duma.bg/node/173427", "text": "Протестен концерт под прозорците на изпълнителния директор на БНР Александър Велев организира днес Детският хор към националното радио. Причината е отстраняването на диригента на хора - маестра Венеция Караманова.  \nТова е поредният музикален състав на БНР, който решава да изрази недоволството си с протестен концерт. Преди няколко месеца по този начин протестираха музикантите от Симфоничния оркестър, Смесения хор, Биг бенда и Оркестъра за народна музика към БНР. Те настояваха за по-високи заплати, а недоволството им беше насочено към правителството. \nДетският радиохор обаче ще протестира днес в 12 ч. срещу ръководството на БНР и персонално срещу директора Велев. \"Протестният концерт е последната ни надежда за опазването на културната институция Детски хор на БНР\", пише в страницата на събитието във фейсбук. Там се казва, че на 20 юли \"ръководството на БНР внезапно прекратило договора на маестра Караманова едностранно, без предизвестие нито за хористите, нито към родителите им, нито към самата диригентка. Просто в петък следобед (докато младите певци са във ваканция) ръководството благодари на Караманова за успехите и й съобщава от понеделник да не идва в радиото, а работата й се поема от назначената през март диригентка Теодора Димитрова\", пишат организаторите на протеста. \nВенеция Караманова е свързана с Детския хор на БНР от 1978 г.   \n \t\n", "date": "2018.08.20", "title": " Протестен концерт прави Детският радиохор"}
{"url": "http://www.duma.bg/node/173428", "text": "\"Вече поставих директно въпроса за компенсациите на тракийските бежанци пред президента на съседна Турция. Справедливите ни очаквания са историческата истина да бъде отстоявана и това зависи от всички нас\", заяви президентът Румен Радев в своето слово на историческата местност Петрова нива по време на отбелязването на 115 г. от Илинденско-Преображенското въстание. \nДържавният глава подчерта, че революционните дейци от VII въстанически окръг ясно са съзнавали, че \"двадесетте дни свобода\" на Одринско ще имат висока цена, а погромът на бунта ще бъде кървав. \"Едновременно действаха ножът, куршумът, огънят и бесилката\", припомни президентът думите на летописеца на въстанието Христо Силянов, а хиляди бежанци ще поемат своя \"поход към земята на спасението\" - към свободна България. \nПрезидентът и върховен главнокомандващ Въоръжените сили прие почетния строй на представителните роти на Българската армия.   \n \t\n", "date": "2018.08.20", "title": " Радев поставил пред Ердоган въпроса за имотите на тракийските бежанци"}
{"url": "http://www.duma.bg/node/173429", "text": "Все още 700 деца чакат на опашка за прием в ясли и градини в столичния район \"Младост\", показват данни на електронната система за класиране на общината. От тях над 400 не са се класирали в ясли, а останалите - за градински групи. Справката бе направена от Инициативния комитет за качествена и иновативна образователна система след изказването на кмета Йорданка Фандъкова, че в района почти няма недостиг на места за градинските групи. В четвъртък тя откри нова сграда на филиал на детска градина в \"Младост\", която обяви за най-голямата в София. Тогава кметицата реагира гневно на предупрежденията за протест на инициативни комитети и обяви действията им за политически, а не граждански. От изказването й стана ясно, че непрекъснато се строят нови забавачки и проблеми с приема - редовен или нерегламентиран, на практика няма. Според нея в \"Младост\" дори имало 70 свободни места. Проверка на ДУМА обаче показа, че извън новооткрития филиал в четвъртата част на квартала, в останалите двайсетина забавачки има единични свободни бройки, а част от тях са за почасово гледане. Изказванията на Фандъкова предизвикаха възмущения от страна на родители в социалните мрежи, които обявиха, че ще заведат децата си на ул. \"Московска\" 33, за да ги гледа тя. \nВ същото време директорът на 107 ОУ \"Хан Крум\" в \"Лозенец\" Данко Калапиш излезе с изявление във фейсбук и призова за контрапротест колегите си. \"Защо да не излезем и ние на протест, мълчалив протест срещу тези, които не ни позволяват да се вършим работата качествено, а после изискват от нас и имат претенции към възпитанието и образованието на децата! Нека спрем този тенденциозен обстрел над директорите на детски градини и училища!\", написа Калапиш.   \n \t\n", "date": "2018.08.20", "title": "Все още 700 деца от \"Младост\" чакат за прием забавачка"}
{"url": "http://www.duma.bg/node/173430", "text": "Месец преди новата учебна година ръководствата на училищата са изправени пред криза в търсенето на кадри. Проверка на ДУМА показа, че вакантните места за преподаватели в страната са стотици. Така за поредна година школата полагат отчаяни опити да привлекат не само ученици, но и учители, и възпитатели. Освен това спешно се търсят и психолози, ресурсни учители, педагогически съветници и логопеди.  \nИстински рекорд в издирването на преподаватели поставя столицата. В момента свободните места са около 600, докато миналата година по това време бройката беше към 400. Липса има не само в училищата, но и в детските градини. Най-много се търсят учители по математика и чужди езици, както и по информационни технологии.  \nВ останалите големи градове като Варна, Бургас, Пловдив и Стара Загора регионалните управления по образованието са обявили средно по 200 свободни работни места. В Пловдивско основната бройка от 134 позиции са за учители в начален, прогимназиален и гимназиален етап на образование. \nЗа тези области, както и за София се очаква да се появят достатъчно кандидати и до 15 септември местата да се запълнят. Експертите обаче очакват по-големи трудности в осигуряването на кадри в по-малките области и населени места. Там вакантните места са малко, но трудно се намират преподаватели и други специалисти.  \nМежду 40 и 60 са търсените учители в Ямболско, Добричко, Кюстендилско, Врачанско, Пернишко, както и в София-област. Малко над 60 са обявените свободни места за учители в Пазарджик. Най-много са незаетите бройки в община Септември. В областта няма обявени свободни места за педагози в общините Сърница, Велинград, Стрелча, Брацигово и Ракитово. В област Русе най-голям е дефицитът на специалисти по информационни технологии.  \nОколо 80 свободни работни места за учители и възпитатели са обявили 31 училища от област Велико Търново. Там най-големи шансове да започнат работа имат тези, които са завършили начална училищна педагогика, но не по-малко търсени са и филолозите, и учителите по езици. \nНа опашката по търсене на преподаватели са областите Търговище, Ловеч, Шумен и Хасково, където дефицитът в момента е от около 10 души, а в Кърджалийско засега търсят само двама учители.    \n \t\n", "date": "2018.08.20", "title": "Стотици учители се търсят в цялата страна "}
{"url": "http://www.duma.bg/node/173426", "text": "БСП внася днес подписка в Народното събрание за свикване на извънредно заседание на парламента по време на депутатската ваканция, за да се помогне на ощетените над 200 хиляди клиенти на фалиралата кипърска застрахователна компания \"Олимпик\". Това обяви в петък пред журналисти лидерът на социалистите Корнелия Нинова. \"В понеделник внасяме искането за извънредно заседание на парламента и настояваме да се свика бързо, за да помогнем на засегнатите от кипърската компания. Не знам защо правителството мълчи и не дава обяснение какво се случва\", заяви председателят на левицата. Тя напомни, че между българския и кипърския гаранционен фонд има споразумение как да се действа в такива случаи. \"Това споразумение просто трябва да се приложи. То съществува, но никой не иска да го каже на хората. Не разбирам защо. Просто ви призовавам - излезте и обяснете\", обърна се Нинова към управляващите. \n\"Българската държава може да даде на хората парите и след това да претендира от тяхно име към кипърската страна. Това е единственото решение да помогнем на тези над 200 хиляди души, които пострадаха\", категорична е Нинова. \nМеждувременно десетки ужилени клиенти на \"Олимпик\" излязоха на среднощен протест пред парламента в петък срещу събота, когато полиците им официално станаха невалидни. Те настояват да не сключват нови застраховки \"Гражданска отговорност\", а да продължат да карат колите си с невалидните полици. Първи се организираха хора от Перник, които бяха очаквани в центъра на София от много полиция и жандармерия. Протестиращите опитаха да блокират с коли движението по бул. \"Цар Освободител\", но полицията не им позволи.  \nПрипомняме, че кипърските власти отнеха лиценза на \"Олимпик\" още през май, а преди седмица информираха страната ни, че компанията е в несъстоятелност и от 19 август българските й полици са невалидни. От \"Пътна полиция\" веднага призоваха ощетените над 200 хиляди собственици на автомобили у нас да сключат нови полици с друга компания. След дълго мълчание едва в петък Комисията за финансов надзор обяви, че засегнатите трябва да водят дела срещу кипърския застраховател, след като местният съд открие процедура по ликвидация на компанията. \"У нас действа и Обезпечителен фонд, той е към Гаранционния фонд - за да бъдат обезщетени клиенти на застрахователи, които са изпаднали в несъстоятелност. Този фонд покрива отговорността на застрахователите, които имат лиценз в България\", обясни в петък зам.-шефката на КФН Ралица Агайн. \"Олимпик\" трябва да възстанови на българските си клиенти 9,3 млн. лв. От Гаранционния фонд информираха, че над 66 000 застраховани в \"Олимпик\" у нас вече са с втора полица към друга компания. От \"Пътна полиция\" дадоха няколко дни толеранс на шофьорите да сключат нова полица, без да ги глобяват на пътя. Шофьорите обаче да са наясно, че при евентуална катастрофа без наличие на валидна полица трябва сами да покрият щетите, предупредиха от КАТ. Изплашен от поредния скандал в държавата, вчера премиерът Бойко Борисов обяви, че в понеделник свиква спешна среща с финансовия министър Владислав Горанов и ръководството на КФН. Той искал да обсъдят ситуацията с \"Олимпик\" и да предложат на българските евродепутати да изготвят законови предложения в еврозаконодателството. \"Ще положим всички усилия да помогнем, доколкото ни позволява законът, на клиентите на кипърската застрахователна компания, която е в ликвидация. Така или иначе това би било опасен инцидент - ние ще им помогнем с юристи и с каквото можем, доколкото позволява законът. Когато стане нещо, искаме държавата да помогне, само че държавата е на данъкоплатеца и когато кажем, че държавата трябва да помогне, това означава, че всеки от нас отделяме от данъците си за тази сфера\", коментира Борисов, цитиран от правителствената пресслужба.  \nЛидерът на БСП Корнелия Нинова реагира веднага с пост във фейсбук, в който призова Борисов да не лъже. \"Г-н премиер, не лъжете българските данъкоплатци. Твърдите, че ако държавата се намеси и плати на пострадалите от фалита на застрахователното дружество \"Олимпик\", това ще бъде от парите на всеки български данъкоплатец. Това е лъжа\", категорична е тя. Според нея премиерът или не познава материята, или се опитва да настройва едни българи срещу други. \"Средствата в гаранционния фонд не се събират от нашите данъци. Те са вноски от самите застрахователни дружества (включително \"Олимпик\") именно като гаранция за такива случаи\", напомни Нинова на Борисов.       \n \t\n", "date": "2018.08.20", "title": "БСП внася подписка за извънредно заседание на парламента "}
{"url": "http://www.duma.bg/node/173425", "text": "Испански гражданин с бизнес връзки с фигури от бившата силова групировка СИК е собственик на фалиралия кипърски застраховател \"Олимпик\", пише сайтът \"Биволъ\", позовавайки се на търговските регистри в Кипър и Люксембург. Изданието цитира изявление на самия Алонсо пред испанската медия Infolibre.es, в което признава, че е едноличен собственик на люксембургската фирма Hispakol, която е краен собственик на \"Олимпик\". \nСпоред данните настоящият управител на \"Бул Инс\" в миналото е ръководил клона на \"Олимпик\" у нас. \"Бул Инс\" бе собственост на братята Красимир и Николай Маринови-Маргините, които са част от бившата СИК и се укриват от закона в чужбина. Друга връзка между собственика на \"Олимпик\" и СИК минава през \"Фокус Пропърти\" АД, което е собственост на кипърския застраховател. Един от директорите на \"Фокус Пропърти\" - Петър Паунов, е бивш съдружник на Силивия Панагонова, вдовица на разстреляния ексбос на СИК Милчо Бонев-Бай Миле. \nАко Диего Гонсалез Алонсо се явява подставено лице на собствениците на \"Бул Инс\", става дума за нарушение на Закона за разкриване на офшорните собственици, приет по инициатива на депутата от ДПС и медиен магнат Делян Пеевски, посочва изданието. Името на испанеца е свързвано със случай от 2015 г., когато местната Комисия за финансов надзор CNMV предупреждава, че управляваната от него компания JD Business Capital няма право да извършва финансови инвестиционни услуги в Испания. Малко по-късно фирменият сайт изчезва, което медиите разтълкуваха като заличаване на следи. Въпреки това нашата Комисия за финансов надзор позволи на \"Олимпик\" да работи в България.   \n \t\n", "date": "2018.08.20", "title": "Кипърският застраховател свързан с лица от СИК"}
