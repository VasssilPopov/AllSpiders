{"url": "http://www.duma.bg/node/176156", "text": "Оборотите в търговските обекти ще трябва да се отчитат в реално време според промени в наредбата за касовите апарати, която е в сила от днес, след като бе публикувана в \"Държавен вестник\" в края на миналата седмица. Промените засягат всички фирми в страната, които ползват касови апарати, софтуер за управление на продажбите, интегрирани автоматизирани системи за продажби. Става въпрос за около 440 000 регистрирани фискални устройства, като половината от тях вероятно ще трябва да се подменят, а на останалите - да бъде актуализиран софтуерът, за да отговорят на новите изисквания. Фирмите с регистрация по ДДС са около 250 000, сочат данните на НАП. Срокът, в който регистрираните по ДДС търговци трябва да сменят или пренастроят своите касови апарати, се удължава с три месеца до края на март 2019 г., предвижда наредбата. За всички останали търговци срокът остава без промяна - до юни 2019 г. за нерегистрираните по ДДС, и краят на следващата година за ползващите интегрирани автоматизирани системи за продажби - например търговските вериги. \nСъществуващата в момента нормативна уредба не предлага достатъчно възможности за детайлизиране на информацията, която постъпва в НАП без това да е свързано с извършване на проверка на място. С промените такава вече няма да е нужна, защото информацията от всяка продажба ще пристига до 5 минути. \nЦелта на наредбата е да ограничи сивия сектор, защото сега фискът губи около 330 млн. лв. годишно от укриване на обороти, твърдят данъчните. Най-рискови са заведенията за хранене и баровете, търговците на дребно, продажбите на облекла и обувки, горивата, посочиха от НАП. Първоначално се предвиждаше това да бъде в реално време, но мобилните оператори смятат, че обемът от данни, които следва да се обменят, може да се отрази негативно на преследваните от Министерство на финансите и НАП цели. Заради риска от възникването на технически трудности и невъзможност за изпращане на данните към НАП, което би довело до блокиране работата на всички търговци, е постигнато съгласие срокът от 5 мин. от издаването на фискалния бон и отчитането му в НАП за оптимален, обясниха от приходната агенция. \nОсвен това на всяка една касова бележка ще бъде отбелязан баркод, който ще съдържа цялата необходима информация. Баркодът на касовия бон дава възможност и на клиента да провери на място дали търговецът се отчита пред данъчните в рамките на пет минути, обясниха от НАП. Преди време вицепремиерът Валери Симеонов обяви, че бензиностанциите масово укриват обороти, защото всяка нощ между 23:45 и 00:00 часа системите им спират и не издават касови бележки, защото \"правят актуализация на софтуера и пращат отчети към НАП\". С промените се прекратява издаването на хартиени сторно бележки.     \n \t\n", "date": "2018.10.01", "title": "Отчитат продажбите до 5 мин. "}
{"url": "http://www.duma.bg/node/176155", "text": "Две от големите фирми за обществен автобусен превоз у нас - \"Юнион Ивкони\" и \"Груп плюс\", да станат 100% собственост на ново дружество - \"Транспект\", разреши КЗК. Това става ясно от регистъра на антимонополната комисия. Сделката е на няколко етапа, при които се прехвърлят дялове. Финалният е придобиването на двете транспортни фирми от \"Транспект\", като те ще продължат да съществуват като юридически лица. Целта на сделката представлява възможност за стратегическа инвестиция, пише в документа на КЗК. Очаква се тя да позволи на \"Транспект\" да се конкурира ефективно на пазара. \nТова ще бъде постигнато чрез анулиране на минимум 7 часови лота, които се изпълняват паралелно от двамата превозвачи, а пътнико-потокът е недостатъчен дори за един пълен курс. Икономията в пробег в този случай би била 2,1 млн. км, а финансовото изражение на тази икономия е 1,66 млн. лв., като анулирането на този пробег няма да доведе до свиване на приходите. От свиване на наеми на търговски офиси ще се икономисат 100 000 лв. Има възможност да се прави икономия от възнаграждения и осигуровки на служители в администрацията и в търговските офиси, които ще бъдат закрити. Тя се изчислява на 690 000 лв. на година.   \n \t\n", "date": "2018.10.01", "title": " \"Юнион Ивкони\" и \"Груп\" се сляха"}
{"url": "http://www.duma.bg/node/176158", "text": "През септември общият показател на бизнес климата намалява с 1.5 пункта в сравнение с август, което се дължи на строителството и  сектора на услугите, съобщи НСИ. Показателят \"бизнес климат в строителството\" се понижава с 5.8 пункта, което се дължи на изместване на оценките и очакванията на строителните предприемачи за бизнес състоянието на предприятията от \"по-добро\" към запазване на \"същото\". Същевременно мненията им относно строителната активност през последните три месеца, както и очакванията им за следващите три месеца, са по-неблагоприятни. Недостигът на работна сила, несигурната икономическа среда и конкуренцията в бранша остават основните проблеми за развитието на дейността. \nБизнес климатът в търговията на дребно остава приблизително на нивото си от август. Оценките на търговците на дребно за обема на продажбите през последните три месеца са благоприятни като и в прогнозите им за следващите три месеца се отчита известно подобрение. Основните пречки за развитието на бизнеса продължават да бъдат свързани с конкуренцията в бранша, несигурната икономическа среда и недостатъчното търсене. Относно продажните цени търговците очакват те да останат без промяна през следващите три месеца. \nБизнес климатът в сектора на услугите намалява с 1.7 пункта главно поради изместване на оценките на мениджърите за настоящото бизнес състояние на предприятията от \"по-добро\" към запазване на \"същото\". Мненията им за настоящото търсене на услуги са по-резервирани, като и очакванията за следващите три месеца се влошават. Най-сериозните затруднения за дейността остават конкуренцията в бранша и несигурната икономическа среда, като през последния месец се отчита засилване на негативното въздействие на първия фактор. По отношение на продажните цени в сектора на услугите мениджърите предвиждат запазване на тяхното равнище през следващите три месеца. \nСъставният показател \"бизнес климат в промишлеността\" запазва нивото си от предходния месец. Промишлените предприемачи оценяват настоящата производствена активност като благоприятна. Според тях обаче осигуреността на производството с поръчки е намалена, което е съпроводено и с понижени очаквания за дейността на предприятията през следващите три месеца. \n    \n \t\n", "date": "2018.10.01", "title": "Бизнес климатът у нас се влошава"}
{"url": "http://www.duma.bg/node/176154", "text": "Печалбата на банковата система към 31 август отбеляза нов рекорд - 1,088 млрд. лв., докато година по-рано беше 913 млн. лв. А през 2016 г., когато бе отчетен най-добрият резултат, за осемте месеца, бе 1,040 млрд. лв. Това показват данните на БНБ за състоянието на банковата система. Собственият капитал на банките в края на миналия месец възлиза на 12,4 млрд. лв., като нараства със 139 млн. лв. Активите на банковата система са се увеличили на месечна база с 0,7%, или със 717 млн. лв., и достигат 103 млрд. лв. Разходите за обезценка на активи от началото на годината са 301 млн. лв. спрямо 329 млн. лв. година по-рано. Депозитите възлизат на 88,7 млрд. лв., като са се увеличили през месеца със 701 млн. лв., или 0,8%. Повишение се отчита при депозитите на домакинства, а намаление - при тези на нефинансови предприятия. Кредитите, отпуснати за бизнеса, нарастват с 0,2% на месечна база. Ръстът на заемите за домакинства за същия период е 0,9%, или 184 млн. лв. \n    \n \t\n", "date": "2018.10.01", "title": "Рекордна печалба за банките"}
{"url": "http://www.duma.bg/node/176157", "text": "Поредният ценови шок започва от днес, след като в сила влиза поредното поскъпване на природния газ. В края на миналата седмица комисията за енергийно и водно регулиране реши на закрито заседание цената на природния газ за последното тримесечие да бъде увеличена с 13,89%. Така цената на 1000 куб. м ще стане 456,65 лв. без акциз и ДДС. Комисията прие внесеното от \"Булгаргаз\" предложение за цена. \nОт енергийния регулатор се оправдават за скъпия газ с условията по действащия договор между \"Булгаргаз\" и \"Газпромекспорт\" и цената на петрола на международните пазари през последните девет месеца. В цената е включена и компонентата \"задължение към обществото\", която покрива разходите на \"Булгаргаз\" ЕАД за съхранение на количества в газохранилището Чирен. В предлаганата цена на природния газ не са включени цени за достъп и пренос. Изчисленията показват , че след новите цени на синьото гориво топлоенергията за битови потребители ще поскъпне с до 9% в различните градове на страната. Очаква се и хлябът да поскъпне с около 25% заради слабата реколта и новите цени на енергоносителите.   \n \t\n", "date": "2018.10.01", "title": "Газът по-скъп от днес с 13,89%"}
{"url": "http://www.duma.bg/node/176163", "text": "\"Визия за България\" е била представена пред над 5000 души на над 150 срещи в страната през последните два месеца, отчете зам.-председателят на партията Кирил Добрев. Проведени са разговори с 36 организации, сред които Съюзът \"Произведено в България\", Националният съюз на Трудово-производителните кооперации, ЦКС, Отечественият съюз, Съюзът на военноинвалидите, Общобългарският комитет \"Васил Левски\", Конфедерацията на обществени организации от сигурността и отбраната, Българският съюз на частните предприемачи \"Възраждане\", Българската земеделска партия. \n\"Така даваме възможност на всеки наш член, на всеки български гражданин, да участва като съавтор при създаването на нашето предложение за бъдещето на България. Целта ни е чрез възможно най-много мнения, предложения и критики да се подготви един стойностен и адекватен документ, който да бъде основа на една бъдеща платформа за управление\", заяви още Кирил Добрев. По думите му целта на проекта е да препозиционира БСП от опозиция към алтернатива на сегашното управление.  \nКирил Добрев допълни, че освен срещите с организации, ПГ на \"БСП за България\" е взела решение част от народните представители да излязат от НС и на ротационен принцип да обикалят страната за срещи с хората и обсъждане на проекта на левицата. Той отбеляза, че в област Благоевград в рамките на 2 дни са проведени 14 срещи, в които са се включили над 850 участници и 51 народни представители. \"Освен това бяха проведени срещи с представители на малкия и средния бизнес в Банско, с юридическата гилдия в Благоевград и с читалищни дейци в Гърмен\", каза още той. \nЗам.-председателят на левицата обясни, че в област Велико Търново в рамките на два дни 48 народни представители и един представител в ЕП са провели 12 срещи, с над 1000 участници. Той подчерта, че на срещите са присъствали и представители на местната власт и на други политически партии. \nВ област Варна са проведени 21 срещи в рамките на два дни - от тях 6 с браншови организации в града - Морската камара и морския клъстър, Съюза на пенсионерите, Съюз на синдикалистите ветерани, СОСЗР, две срещи с представители на академичните среди и пациентските организации. По думите му в тях са се включили 45 народни представители и над 900 участници. \nКирил Добрев подчерта, че освен тези срещи са били проведени и такива на международно равнище - среща с посланиците на страните членки на ЕС, двустранни срещи с посланиците на Полша и Холандия. \n    \n \t\n", "date": "2018.10.01", "title": "Левицата представи Визията на 150 срещи в страната"}
{"url": "http://www.duma.bg/node/176166", "text": "Между 1000 и 22 хил. лв. годишно ще доплащат пациенти със 7 диагнози, които се лекуват с биологични препарати. За това е гласувал на последното си заседание Надзорният съвет на НЗОК. Това съобщи за ДУМА председателят на федерация \"Български пациентски форум\" Иван Димитров. В момента НЗОК плаща 75% от стойността на въпросните лекарства, а 25% поемат фармакомпаниите. На практика болните ще доплащат частта на касата. По информация на Димитров доплащането от пациентите се очаква да влезе в сила от 15 октомври.   \nНай-голяма сума ще доплащат болните с псориатичен артрит, които имат телесно тегло над 100 кг - до 22 хил. лв. Ако тежат по-малко от 100 кг, ще доплащат за биологичния препарат между 2 и 5 хил. лв. годишно. За биологичните препарати за лечение на ревматоиден артрит годишното доплащане ще бъде между 1000 и 4 хил. лв., за ювенилен артрит (заболяване при деца) - до 3500 лв., а за болестта на Бехтерев - между 2 и 9 хил. лв. За пациентите с псориазис под 80/100 кг доплащането ще бъде между 3 и 9 хил. лв., а за пациентите с телесно тегло над 80/100 кг - до 20 хил. лв. За болестта на Крон и улцерозен колит (възпалителни заболявания на червата) доплащането ще бъде между 1000 и 5500 лв. \nСпоред запознати доплащане ще има и за други скъпи терапии, сред които и тези за рак, но най-вероятно това ще стане от началото на идната година. \nДУМА припомня, че идеята на новия управител на НЗОК д-р Дечо Дечев е общественият фонд да покрива най-евтиното от група биологични препарати за лечение на дадена диагноза. Ако на пациент е изписано по-скъпо лечение, той трябва да поеме разликата или фирмата производител. \nСред решенията на Надзорния съвет е да отпадне изискването за наличие на становище от Постоянен експертен съвет. ПЕС бе въведен през пролетта. Пациенти и лекари сериозно се възпротивиха, тъй като това налагаше пътуване до София. Надзорниците решиха в петък управителят на НЗОК да утвърди изисквания при издаване на протоколи за провеждане на лечение по конкретни заболявания и групи лекарствени продукти при умерен до тежък активен серопозитивен ревматоиден артрит, активен ювенилен артрит, активен и прогресиращ псориатичен артрит и тежък активен анкилозиращ спондилит с антиревматични лекарствени продукти над 18 г. в извънболничната помощ. Същото се отнася и за диагнозите тежък псориазис, болест на Крон и Улцерозен колит при лечение с биологични лекарствени продукти над 18 г., както и за ензим-заместваща терапия при болест на Фабри в извънболничната помощ. \n    \n \t\n", "date": "2018.10.01", "title": " До 22 хил. лв. ще доплащат пациенти за скъпи лекарства "}
{"url": "http://www.duma.bg/node/176164", "text": "доайенът на българската международна журналистика, един от най-обичаните представители на гилдията. Десетилетия наред неговите блестящи анализи бяха пътеводител за читатели, зрители слушатели, колеги, студенти в международната проблематика - европейската и световната сигурност, процеса на разоръжаване, двустранните и многостранните преговори по най-горещите проблеми на времето, дипломатическите механизми за уравновесяване на \"разведряващия се\" свят през Студената война и др. \nНевероятен ерудит, Ненчо Хранов бе истински учител на поколения журналисти във Факултета по журналистика на СУ, където водеше курса по международната тематика. Преминалите през неговата школа по професионализъм и дипломация пишещи братя се отличават от останалите, винаги бяха около него, търсеха съветите му. Ненчо беше изключително етичен, деликатен и фин човек. Такъв ще го помним всички.    \nПоклон пред Ненчо Хранов и делото му, което оставя уникална диря в българската журналистика!  \nБлагодарим ти, Ненчо, за всичко, което даде на България и на нас! \n                    ДУМА      \n \t\n", "date": "2018.10.01", "title": "След тежко боледуване на 89 години ни напусна"}
{"url": "http://www.duma.bg/node/176151", "text": "САЩ могат да наложат морска блокада за ограничаване ролята на Русия на енергийния пазар, заяви американският министър на вътрешните работи Райън Зинке в реч в град Питсбърг, щата Пенсилвания. \n\"САЩ имат възможност с помощта на нашия флот да гарантират, че морските пътища са свободни и, ако е необходимо, да въведат блокада..., за да гарантират, че техните  енергоносители няма да стигат на (световния) пазар\", цитира го изданието Washington Examiner.\"Смятам, че единствената причина те (Русия) да се намира в Близкия изток е, че искат да разпределят потоците от енергоносители така, както го правят в Източна Европа\", добави още Зинке. \nРусия не е страна, която може да бъде блокирана и потъпквана, а властите на САЩ трябва да четат повече история,  отвърна пред РИА \"Новости\" депутатът Михаил Шеремет от комисията по енергетика към Държавната дума. \n    \n \t\n", "date": "2018.10.01", "title": "Министър на САЩ допуска морска блокада на Русия"}
{"url": "http://www.duma.bg/node/176165", "text": "В село Ямна тази събота членове на Младежкото обединение на БСП в Етрополе възстановиха паметник, посветен на загинали антифашисти. Акцията на младите социалисти включваше истински ремонтни дейности - освен почистването от боклуци и бурени бяха подсилени основите на постамента, бе поставена и нова мраморна облицовка.  Младежите се постараха да залепят всичко счупено, а паметникът бе освежен с нова замазка. Позлатяване на буквите и боядисване на оградата също бяха част от инициативата на младите хора. Поръчана е и нова червена петолъчка, която да бъде поставена на мястото на изчезналия оригинален знак. \n\"Не бива да забравяме миналото си. Твърде много паметници тънат в забрава и са изоставени. Определено това няма да е последната ни подобна инициатива\", коментира председателят на МО в Етрополе Лъчезар Лазаров. Материалите за ремонта бяха осигурени от общинската организация на БСП в Етрополе. Председателят на местните социалисти Давид Давидов изрази задоволството си от акцията на младежите. Той увери, че всички подобни инициативи ще бъдат подкрепени от организацията. Очаква се край паметника в Ямна да бъдат поставени и пейки, осигурени от етрополските социалисти.     \n \t\n", "date": "2018.10.01", "title": "Млади социалисти възстановиха паметник в Ямна"}
{"url": "http://www.duma.bg/node/176167", "text": "НС на БСП, парламентарната й група и Съюзът на българските писатели учредиха Национална награда за литература \"Христо Смирненски\" по случай 120 години от рождението на поета. Тя има за цел да популяризира и поддържа жив интереса към творчеството на Смирненски и на други представители на пролетарската литература, да стимулира и подпомага творците, да съдейства за разширяване художественото слово в обществения живот и да задълбочава връзките с читателите.  \nНаградата ще се връчва ежегодно през септември по решение на ИБ, ПГ и УС на СБП. Всеки носител на приза ще получава специална грамота и плакет, финансиране за издаване на следваща нова книга и право на специални публикации в изданията на БСП и СБП. Призьорът става член на комисията по определяне на следващите носители на наградата. \n    \n \t\n", "date": "2018.10.01", "title": "Учредиха награда за литература \"Христо Смирненски\""}
{"url": "http://www.duma.bg/node/176175", "text": "Антикорупционната комисия на този етап няма достатъчно събрани доказателства от многото сигнали срещу депутата-бизнесмен Делян Пеевски. В огромните по обем документи срещу него \"няма един незаконен ред\". Това заяви в телевизионно интервю вчера шефът на Комисията за противодействие на корупцията и отнемане на незаконно придобито имущество (КПКОНПИ) Пламен Георгиев. \n\"Събрахме огромен обем доказателства и установихме, че при този човек няма един незаконен ред. Видно е от всички документи. Това проверявано лице е един от най-големите данъкоплатци в държавата\", подчерта Георгиев. Той допусна, че вероятно резултатите от проверката срещу Пеевски не се харесват на \"някой\" и затова изкарват комисията, че не си е свършила работата. \nБившият енергиен министър Трайчо Трайков има около три месеца да докаже произхода на милионите в сметките си, каза още Георгиев. Процедурно Трайков не можел да получи удължаване на срока за доказване на тези 2,4 млн. лв., с които се разминават декларираните и реалните му средства. Ако обаче в рамките на тримесечния срок, в който антикорупционната комисия трябва да внесе в съда иска си за отнемане на запорираното му имущество, Трайков внесе документи за произхода на парите, те ще бъдат взети предвид и дори можело да не се стигне до дело. \nГеоргиев определи като \"пълен абсурд\" обвиненията на Трайков към КПКОНПИ, че действа преднамерено и изпълнява поръчки на властимащите срещу определени хора. \"И да искаме, няма как да го направим. Говорим за приходи и разходи - неща, които са видими и проверими. Как да кажеш, че едно лице има приход, когато го няма\", посочи той. \"Българският модел за борба с корупцията създава всички предпоставки за добри резултати, защото превенцията се съчетава с борбата с корупцията\", изтъкна шефът на КПКОНПИ.   \n \t\n", "date": "2018.10.01", "title": " Антикорупционната комисия:  Пеевски е чист като сълза, най-големият данъкоплатец е"}
{"url": "http://www.duma.bg/node/176162", "text": "По време на представянето на \"Визия за България\" в Балчик, като основен проблем жителите на общината поставиха разрухата на родното образование чрез делегираните бюджети и промените в Закона за предучилищното и училищното образование. Те подчертаха, че учителите са се превърнали в администратори и затова системата на администриране на учебния процес трябва да се опрости. Секретарят на ПГ на \"БСП за България\" Ирена Анастасова представи Визията на левицата в сферата на образованието. Присъстващите изразиха подкрепа за заложените във Визията мерки за един учебник по предмет и отпускането на държавни средства само за държавните и общинските училища. Те настояха да се изучават българските автори, защото те са нашата същност. Народният представител Пенчо Милков представи предложенията на БСП в сферата на здравеопазването и финансите. Хората изразиха своето мнение против допълнителните осигурителни плащания и нуждата от персонална здравна карта. Депутатът Стефан Бурджев отговаря на въпросите на присъстващите в сферата на политиките за младите хора. \nЖители на община Шабла, сред които и представители от различни партии, дискутираха предложенията на БСП във \"Визия за България\" с народните представители Васил Антонов и Кольо Милев. \n    \n \t\n", "date": "2018.10.01", "title": " В Балчик се обявиха за предложението да има един учебник по предмет"}
{"url": "http://www.duma.bg/node/176136", "text": "В поредицата \"Дебюти\" днес, 1 октомври, от 19 ч., в Литературния клуб на Столичната библиотека ще бъде представена първата книга на Ана-Мария Герасимова \"Пияните мисли на една трезва глава\". \n\"Макар да съм само на 19 години, дебютната ми стихосбирка е моята изповед, моят бунт към реалността и нейните забравени ценности. Потъпканите идеали в любовта са факт, срещу който борбата е... \"безмилостно жестока\", споделя авторката. И добавя: \"Едно от стихотворенията ми гласи: \n\"За да запълниш празнотата в сърцето, \nТрябва да имаш сърце...\" \nИ е вярно. Искам да запълня празнотите в сърцата на хората с вяра, надежда и любов. Трите магични думи, чрез които стават чудеса.\"   \n \t\n", "date": "2018.10.01", "title": "\"Пияните мисли на една трезва глава\" представят в Столичната библиотека"}
{"url": "http://www.duma.bg/node/176168", "text": "Предстоят двустранни срещи на ръководствата на органите за връзка на България и Австрия и България и Германия по отношение на обезщетенията в натура по реда на европейските регламенти за координация на системите за социална сигурност. На 17 октомври управителят на НЗОК трябва да съгласува срещата с германската делегация, а на 24 октомври с австрийската делегация. От българска страна в срещите ще участват Жени Начева - председател на Надзорния съвет на НЗОК, и зам. здравен министър, Пламен Таушанов - представител на пациентските организации в Надзорния съвет, и управителят на касата д-р Дечо Дечев.  \nПодобни срещи по това време на годината имаше и през 2017 г., когато председател на на НС на НЗОК бе Кирил Ананиев. \nДУМА припомня, че по данни на касата към 31 януари т.г. НЗОК дължеше на европейски здравни каси 271 200 475 лв., като близо половината от тези задължения бяха просрочени. Дълговете към Германия бяха най-много - 128 138 188 лв., а към Австрия - 22 743 536 лв. От справката на касата тогава стана ясно, че в падеж до 31 декември т.г. са 73 448 844 млн. лв., а догодина НЗОК може да плати без лихва други 64 347 292 лв. \n    \n \t\n", "date": "2018.10.01", "title": "Предстоят срещи с чужди здравни каси"}
{"url": "http://www.duma.bg/node/176132", "text": "пак има повод на 1 октомври да превърне рождения си ден в ефектно дръм шоу. Запаленият по подводното гмуркане отговорен секретар на любимия ни вестник обаче е изцяло потопен в най-екстремното приключение на живота си - възпитанието на неговия син Александър. Сред грижите, които полага за него, се откроява предизвикателството да направи от 2-годишното дете също толкова лоялен фен на ЦСКА, какъвто е самият Иво. Като истински естет, но обвързан мъж, продължава истински да цени красотата само на жената до него. И дава пример, че и в семейния живот човек може да открие с нищо несравним адреналин и неподправено щастие. \nЗатова пожелаваме на колегата ни да е много здрав, да запази естествената си радост от живота и да продължава да създава ненадмината графика във вестникарството. От екипа на ДУМА   \n \t\n", "date": "2018.10.01", "title": "Най-добрият барабанист сред графичните дизайнери"}
{"url": "http://www.duma.bg/node/176135", "text": "Най-добрите готвачи и сладкари бяха избрани на престижен конкурс в курорта \"Св. Св. Константин и Елена\". След 10-годишно прекъсване Българската хотелиерска и ресторантьорска асоциация - най-голямата браншова организация в туризма с над 30 структури в страната, поднови надпреварата. Състезанието се проведе в гранд хотел \"Варна\" в морския ни курорт в рамките на форума \"Туризъм и кулинария\", а темата бе \"Иновативна балканска кухня - новаторство и стил\". \nКонкурсът събра 38 професионалисти от цялата страна. В категорията \"Най-добър готвач на БХРА за 2018 г.\" победителите са Николай Лапунов от Пловдив, Александър Валентинов от Русе и Станислав Петков от КК \"Св. Св. Константин и Елена\". Наградените за \"Най-добър сладкар на БХРА за 2018 г.\" са Йордан Петров от КК \"Златни пясъци\", Свилен Стоилов от КК \"Св. Св. Константин и Елена\" и Елина Такева от КК \"Албена\". Отличията за \"Най-добър млад готвач на БХРА за 2018 г.\" грабнаха Красимир Баналиев от Варна, Василена Димитрова от Свищов и Теодора Прагова от Велинград. Приза \"Най-добър млад сладкар на БХРА за 2018 г.\" получиха Неше Неждет от Добрич, съгражданката й Николета Ненчева и Камелия Петрова от Котел.     \n \t\n", "date": "2018.10.01", "title": "Избраха с конкурс най-добрите готвачи и сладкари в страната"}
{"url": "http://www.duma.bg/node/176133", "text": "Дейзи Ланг направи ценно дарение за българското училище \"Св. Св. Кирил и Методий\" в Лос Анджелис. Десислава Кирова, както е истинското име на трикратната световна шампионка по бокс, остави в школото връченото й неотдавна престижно отличие \"Световна легенда в спорта\", съобщи \"ВИП комюникейшън\". \n\"Това е истински празник за децата, на които Деси преподаде урок по трудолюбие, целеустременост, воля, амбиция и най-вече по родолюбие. А събота и неделя са най-българските дни тук. Защо ли? Защото работят българските училища! Благодарим ви, български учители\", с тези думи консулът на страната ни в Лос Анджелис Веселин Вълчев представи спортната легенда в САЩ. \n\"За мен беше удоволствие да подаря една от моите награди на българско училище за стимулиране на спортната активност на подрастващото поколение\", сподели Дейзи Ланг след събитието.   \n \t\n", "date": "2018.10.01", "title": " Дейзи Ланг направи ценен жест на българско училище в САЩ  "}
{"url": "http://www.duma.bg/node/176134", "text": "Известният предприемач Илон Мъск сключи сделка с Комисията за ценни книжа и фондови борси на САЩ бизнесменът да плати 20 млн. долара и да се оттегли от поста председател на съвета на директорите на компанията \"Тесла\". Американският борсов регулатор обяви, че е постигнато споразумение само два дни след като заведе дело с искане Мъск да бъде отстранен от поста главен изпълнителен директор. \nКомисията реши да го съди за измама на инвеститорите заради съобщението му в туитър от 7 август, че обмисля изваждането на компанията от фондовата борса при цена на акциите й от 420 долара и финансирането за тази операция е осигурено. \nСъгласно постигнатото споразумение, ще бъде излъчен нов председател на СД, а Мъск ще остане главен изпълнителен директор на компанията, произвеждаща електрически автомобили.   \n \t\n", "date": "2018.10.01", "title": "Илон Мъск плаща $20 млн. и няма да е шеф на \"Тесла\""}
{"url": "http://www.duma.bg/node/176138", "text": "Предаването \"Артефир\" на програма \"Христо Ботев\" на БНР ще е домакин на Нощ на поезията и музиката за трета поредна година. Събитието е днес, 1 октомври, в клуб \"Перото\" на НДК от 18 ч. Входът е свободен. Талантливи млади, както и утвърдени поети ще четат стихове. Музикални изпълнения ще вдъхновяват публиката и участниците. Водещите Дарина Анастасова и Митко Новков ще представят нови творби на Аксиния Михайлова, Александър Секулов, Александър Шурбанов, Амелия Личева, Анна Лазарова, Бойко Ламбовски, Валентина Радинска, Виолета Христова, Владимир Левчев, Ивайло Диманов, Иван Христов, Камелия Кондова, Кристин Димитрова, Лилия Трифонова, Лора Динкова, Мария Липискова, Мирослав Христов, Мирела Иванова, Надежда Тричкова, Пейчо Кънев, Петър Чухов, Пламен Киров, Румен Леонидов, Роман Кисьов, Росен Кукушев, Хайри Хамдан, Цочо Бояджиев. Някои от авторите пък ще влязат в ролите си на поети с китари. Работещите в БНР поети също са подготвили творчески изненади за Световния ден на поезията и музиката. С част от музикално-поетичния спектакъл \"Хвърчащите хора\" по стихове и басни на Валери Петров ще ни запознае директорът на програма \"Христо Ботев\" Кирил Калев.   \n \t\n", "date": "2018.10.01", "title": "\"Артефир\" е домакин на Нощ на поезията и музиката"}
{"url": "http://www.duma.bg/node/176137", "text": "Популярната и обичана изпълнителка Ваня Костова ще излезе от къщата на \"ВИП Брадър\" със специално разрешение на продуцентите на шоуто по Нова тв, за да участва заедно със Стефан Диомов в концерта \"Изкуството на песента - акустично\". Двете знаменитости на родната сцена ще бъдат специални гости утре, 2 октомври, от 19,30 ч., в новия музикален формат, който стартира това лято Кирил Калев (вокал, китара, автор и модератор), с участието на Мишо Шишков (пиано, вокал) и Лина Шишкова (вокал). Мястото е Сити Марк арт център (бившето кино \"Левски\"). \nКонцертът се осъществява като първа \"Бургаска вечер\", с която през този сезон се подновява проектът \"Обединени в изкуството\". Събитието включва песни от трите авторски албума на Кирил Калев и богата ретроспектива от песенното творчество на български и световни музиканти и поети като Радой Ралин, Валери Петров, Недялко Йорданов. Ще прозвучат и творби на големи автори на песни. \nПо замисъл, специалните гости са любими изпълнители и творци от българската музикална сцена. Авторът на спектакъла ги представя в интересна и любопитна документална среда. Михаил и Кристина Белчеви гостуваха в първото издание на \"Изкуството на песента - акустично\". Водещи имена от родните арт среди са поканени да се включат в следващите издания на формата. \nУчастието на Ваня Костова в риалитито \"ВИП Брадър\" предизвика подчертан интерес още преди старта на шоуто. Преди дни зрителите видяха Лора Караджова да плаче по време на нейно акапелно изпълнение. Ваня е любимка на публиката от началото на кариерата си в \"Тоника СВ\" през 1980 г., впоследствие във \"Фамилия Тоника\" и от самостоятелните си записи и участия. Носителка е на много награди от различни конкурси. Има издадени албуми - самостоятелни, както и с формациите, в които е пяла.     \n \t\n", "date": "2018.10.01", "title": "Ваня Костова ще пее в нов формат "}
{"url": "http://www.duma.bg/node/176141", "text": "Третият творчески сезон на балета на Старозагорската опера ще бъде открит днес - в Международния ден на музиката, със спектакъл на танцовата драма по музика на Марин Големинов \"Нестинарка\", научи ДУМА от Сийка Лапачка. Дебют в ролята на Струна ще направи Ромина Славова. Анелия Димитрова ще бъде Демна, Фиорди Лоха - Найден, Станко Танев - Старецът, Ивайло Янев - Кольо. На 16, 17 и 18 октомври на сцената на Софийската опера ще бъдат изиграни \"Машина на времето\" на Детската студия \"Маргаритки\", балетните спектакли \"Нестинарка\", \"Делвата\" и \"Фантастичното дюкянче\". \n\"В сравнение с началото преди две години, съставът на балета е увеличен над четири пъти\", сподели на брифинг художественият му ръководител Силвия Томова. Когато в края на 2016 г. тя приема поканата на директора на операта Огнян Драганов да създаде балетен състав, артистите са били 12-13. Сега те са над 50. На 16 септември е проведен конкурс за балетисти и балерини, на който са се явили 30 чужденци от Англия, Италия, Испания, Полша, Португалия, Гърция, Япония и пр. Според Томова всички, с изключение на един кандидат, са се представили много добре. От тях, тя оставя в състава половината. Преди това, в края на учебната година, от сфийското балетно училище са пристигнали 3 момичета и едно момче, които ще бъдат назначени с договор.     \n \t\n", "date": "2018.10.01", "title": " \"Нестинарка\" открива балетния сезон в Стара Загора"}
{"url": "http://www.duma.bg/node/176140", "text": "Емблематични песни от звездната кариера на световноизвестната поп група \"АББА\" бяха представени пред публиката, изпълнила зала 1 на НДК. Шведската четворка \"Waterloo\", китари, барабани, кийборди, дамски струнен квартет от Националния симфоничен оркестър - Лондон, две беквокалистки и знаменитият саксофонист/флейтист от оригиналната група Улф Андерсон вълнуваха в продължение на два часа феновете на шведския феномен от 70-те години на миналия век, съперничил по популярност на \"Бийтълс\". Вече 45 години мнозина се опитват да разгадаят формулата на този главозамайващ успех, която очевидно е валидна дори и след половин век, съдейки по огромната младежка фенска маса, която днес припява и танцува на същите песни. Със сигурност навремето я е открил Бени Андерсон, автор на повечето хитове и аранжименти на \"АББА\". Както, разбира се, и останалите нейни членове - Агнета Фелтског, Ани-Фрид Люнгстад и Бьорн Улвеус, които с характерните си тембри, стил на пеене и свирене, сценично поведение, много труд и дисциплина надграждат талантливата музика. Посветен е в тази тайна и Улф Андерсон, който споделя, че е щастлив да участва в шоуто под режисурата на Матю Фрийман, което го връща в 70-те години и за втори път в живота си може да изпълнява музиката на една от най-успешните световни групи. \n\"Summer Night City\" откри концерта и последваха \"Money, Money, Money\", \"Dancing Queen\", \"Mamma Mia\", \"Knowing Me, Knowing You\", \"Voulez-Vous\", \"Super Trouper\", \"I Have A Dream\", \"I Do, I Do, I Do, I Do\", \"Chiquitita\", \"Gimme! Gimme! Gimme!\", \"Fernando\", \"Take a Chance on Me\"... всичко, всичко, което публиката очакваше да чуе. Звездната \"Waterloo\", с която \"АББА\" спечели \"Евровизия 1974\" и която й отвори вратите към световните сцени, прозвуча като бис. Музикантите завършиха с \"Thank You for the Music\" - с благодарност и поклон пред своите идоли, в чест на които неуморно разнасят техните песни по цял свят. \"Шоуто на \"АББА\" гостува в Пловдив и София по покана на \"Моко сълюшън\".   \n \t\n", "date": "2018.10.01", "title": " \"АББА\" завинаги!"}
{"url": "http://www.duma.bg/node/176142", "text": "Националната библиотека \"Св. св. Кирил и Методий\" отбеляза Международния ден на музиката - 1 октомври, с откриване на изложбата \"Молитвата на Борис Христов: Мир на земята и благоволение на човечеството\" и прожекция на едноименния документален филм на д-р Магдалена Манолова (автор и продуцент), Орлин Атанасов (дизайн), Александър Шопов (оператор) и Мирчо Сливенски (фотограф). \nИзложбата ще остане отворена за посетители до 15 октомври. 14-те пана на експозицията срещат отблизо ценителите на класическата музика с артиста, човека и един от най-великите гласове на ХХ век Борис Христов (1914-1993), както и с неговите послания към България и човечеството. Богатата душевност на \"царя на басите\" е представена в атмосферата на катедралния храм \"Св. Александър Невски\", където той прави потресаващия запис на \"На многая лета\" след завръщането си в родината. \n\"Явлението Борис Христов в света на операта, приносът му в оперния театър и, от друга страна, неговата молитва в храма на вярата са отправните посоки в опита да се обхване необятната вселена на неговата личност\", пише авторката на изложбата и филма Магдалена Манолова.  \nИзложбата съдържа фотоси, запечатали процеса на музикалните записи и моменти от завръщането на  Христов в България. Диптихът \"Молитвата на Борис Христов\" - изложба и филм, бе част от националната програма за честването на 100-годишнината от рождението на прочутия бас, избран за Личност на годината в Културния календар на ЮНЕСКО през 2014 г. Сега, по повод Международния ден на музиката, НБКМ е домакин на повторното му представяне. Своеобразно допълнение към съдържанието на експозицията са шестте витрини с материали от Музикалния отдел на НБКМ - фотоси, книги, публикации, грамофонни плочи, свидетелстващи за изключителната творческа кариера на световния оперен изпълнител, научи ДУМА от Виолета Цветкова, експерт ВО към НБКМ.   \n \t\n", "date": "2018.10.01", "title": " \"Молитвата на Борис Христов\" във фотоси  "}
{"url": "http://www.duma.bg/node/176143", "text": "МЕЖДУНАРОДЕН ДЕН НА ВЪЗРАСТНИТЕ ХОРА. Празникът е учреден с решение на Общото събрание на ООН през 1990 г. Целта е да се повиши вниманието към проблемите на възрастните хора и да се отдаде почит към техния принос за обществото. СВЕТОВЕН ДЕН НА МУЗИКАТА. Отбелязва се от 1974 г. по решение на Международния съвет за музика при ЮНЕСКО. На този ден от 1980 г. празнуват българските певци и музиканти. Поводът е 700-годишнината от рождението на св. Йоан Кукузел. Днес е и българският Ден на поезията. МЕЖДУНАРОДЕН ДЕН НА ВЕГЕТАРИАНТСТВОТО. Учреден е през 1977 г. с решение на световния конгрес на вегетарианците във Великобритания по инициатива на Северноамериканската организация на вегетарианците. ДЕН НА ЗАСТРАХОВАТЕЛЯ. На този ден през 1891 г. в Русе е учредено първото българско застрахователно дружество \"България\". Денят е честван за първи път през 1994 г. Обявен е за професионален празник през февруари 1996 г. с решение на Асоциацията на българските застрахователи и Съюза на частните застрахователи. ПРОФЕСИОНАЛЕН ПРАЗНИК НА ЗЕНИТНО-РАКЕТНИТЕ ВОЙСКИ В БЪЛГАРИЯ. Отбелязва се от 1 октомври 1960 г., когато в Казахстанската степ български дивизион за първи път осъществява боен пуск на зенитна ракета. 1888 - СЪЗДАДЕН Е СОФИЙСКИЯТ УНИВЕРСИТЕТ. Първоначално е основан Висш педагогически курс с 43 курсисти към Първа софийска мъжка гимназия начело с Александър Теодоров-Балан. Според закона от 18 декември с.г. той е наречен Висше училище. На тази дата през 1961 г. е основан Висшият медицински институт във Варна, днес Медицински университет \"Проф. д-р Параскев Стоянов\". С решение на 39-то НС от 2002 г. 1 октомври е обявен за празник на Академията на МВР. 1911 - РАЖДА СЕ ЗАХАРИ ЖАНДОВ, КИНОРЕЖИСЬОР УМИРА 1998 Г.). Един от създателите на  българското кино. Творческата му дейност започва през 40-те години като фотограф-художник и режисьор (заснема погребението на цар Борис III през 1943 г.). Снима няколко документални филма - \"Един ден в София\", \"Хора сред облаците\". В игралното кино дебютира с \"Тревога\". Режисьор е още на \"Земя\" по повестта на Елин Пелин, \"Отвъд хоризонта\", \"Шибил\" и др. 1946 - ПРОИЗНЕСЕНИ СА ПРИСЪДИТЕ НА НЮРНБЕРГСКИЯ ТРИБУНАЛ. Първият и най-известен процес се води срещу 24 главни нацистки военнопрестъпници от Втората световна война. Започва на 20 ноември 1945 г. Присъдата е произнесена на 30 септември - 1 октомври 1946 г. Дванайсет от обвиняемите са осъдени на смърт чрез обесване, трима - на доживотен затвор, двама - на 20 г. затвор, един - на 15 г., един - на 10 г., трима са оправдани. Нюрнбергският трибунал е първият международен съд, който съди държавници и висши военни за престъпления против човечеството.   \n \t\n", "date": "2018.10.01", "title": "Датата"}
{"url": "http://www.duma.bg/node/176139", "text": "Осемнадесетият международен майсторски клас на Райна Кабаиванска, организиран от Нов български университет, завърши по традиция с галаконцерт в Софийската опера и балет. Втори галаконцерт, по покана на Община Бургас, ще се състои днес, в Деня на музиката, от 19 ч. в залата на бургаската опера. След прослушване на 59 кандидати от 21 страни Райна Кабаиванска избра 13 млади таланти (10 активни участници и трима курсисти), с които работи в продължение на три седмици за усъвършенстване на вокалната им техника и артистична интерпретация. Александрина Михайлова, Йоана Кадийска, Мария Николова, Давиде Риу и Рейналдо Дроз са част от артистите в майсторския клас. В програмата са включени арии от \"Сватбата на Фигаро\", \"Любовен еликсир\", \"Силата на съдбата\", \"Самсон и Далила\", \"Кармен\", \"Дама пика\", \"Бохеми\" и др., един героичен и два любовни дуета, както и големият квартет от ІV действие на \"Риголето\".    \n \t\n", "date": "2018.10.01", "title": "Райна Кабаиванска представя 13 млади таланти"}
{"url": "http://www.duma.bg/node/176152", "text": "\"Днес е истински празник. Аз очаквам чрез масовото гласуване, с високата избирателна активност още веднъж да се потвърди и многоетническото единство на нашите граждани и цялостното политическо единство на гражданите извън всяка политическа партия или политически убеждения.\" Това каза премиерът и лидер на СДСМ Зоран Заев, след като гласува в началното училище \"Никола Вапцаров\" в Струмица на референдума, с който македонците трябва да изкажат мнението си за Договора от Преспа, подписан по-рано между Скопие и Атина. \nЛидерът на опозиционната ВМРО-ДПМНЕ Християн Мицкоски няма да гласува на днешния референдум в Република Македония. \"Мицкоски е взел това решение, защото въпросът на референдума бил манипулативен и многозначителен. Мицкоски е срещу промяна на името и срещу този договор, който унижава Македония\", каза говорителят на партията Наум Стоилковски. \nПрезидентът Георги Иванов също се обяви против референдума. \"На 30 септември няма да отида да гласувам и аз знам, че и вие скъпи сънародници, ще вземете мъдро решение\", каза той. Допитването има консултативен характер. Договорът от Преспа не предвижда задължително провеждане на референдум. В избирателния списък има 1 806 000 души, но поне 350 000 трайно са се изселили от страната и не участват в никакви избори, което ще затрудни постигането на валидност.     \n \t\n", "date": "2018.10.01", "title": "Македония гласува за новото име"}
{"url": "http://www.duma.bg/node/176144", "text": "По случайно съвпадение преди дни у нас едновременно бяха публикувани две класации. Едната е на 500-те най-големи корпорации в Централна и Източна Европа (ЦИЕ), изготвена от международната кредитна застрахователна компания Кофас (Coface) - Coface CEE Top 500. Другата е на БТПП за 100-те най-динамично развиващи се компании у нас. Макар и по различен начин от двете класации се вижда, че крупен бизнес у нас вече почти не съществува. \nВ рейтинга на Кофас България фигурира в списъка с едва 17 дружества, най-голямото от които е държавният \"Български енергиен холдинг\", следван от руския \"Лукойл Нефтохим\" и медодобивния завод \"Аурубис\". Страната е на едва 7-а позиция от общо 12 държави, включени в класацията. Общият оборот през 2017 г. на 17-те български компании е 18,5 млрд. евро, като по-зле от България са само Словения, Хърватия, Сърбия, Естония и Латвия, които имат по-малко големи фирми. България присъства предимно с дружества от сектор \"Енергетика\" - БЕХ, \"Лукойл Нефтохим\", \"Лукойл България\", НЕК, \"Булгаргаз\", \"Сакса\", \"АЕЦ Козлодуй\", \"ОМВ\", \"Енерго Про\". От фирмите извън този бранш на по-предна позиция в класацията (298-ма) е само инвестиционната компания \"Адванс Пропъртис\", контролирана от братя Домусчиеви. Повечето от българските фирми заемат позиция след 300 в класацията. Сред тях са \"Експрес лоджистикс енд дистрибюшън\", \"Астра Биоплант\", \"Софарма\" и БТК. Лидер Безспорен лидер по брой на големите корпорации в региона е Полша, която има 175 компании в списъка с общ оборот 262 млрд. евро. Полша има и най-диверсифицираната индустриална структура, без силно доминиращи отрасли. Водещата компания в топ 500 на ЦИЕ е най-голямата полска петролна рафинерия - PKN Orlen, чийто годишен оборот е по-голям от този на целия едър бизнес у нас - близо 23 млрд. евро за 2017 г. В най-големите компании в Полша работят 1,2 милиона души, докато в най-едрия бизнес у нас - едва към 23 хиляди души. В същото време населението на Полша е само около 5 пъти по-голямо от това на България.  Прави впечатление, че България е предпоследна по брой заети в едрия бизнес. Само Латвия, която е представена в класацията от 6 фирми с общ оборот около 5,2 млрд. евро, има по-малко работници в тях - към 18 хиляди души. За сравнение, Сърбия, която е представена от 10 фирми с оборот 9,6 млрд. евро, отчита към 71 хиляди души, работещи в тях. \nУнгария и Чехия също отчитат голям брой фирми в топ 500 - съответно 71 дружества (96 млрд. евро) и 67 дружества (97 млрд. евро). Румъния е на четвърта позиция с 56 едри фирми с оборот от 59 млрд. евро, тоест приблизително колкото целия БВП на България. Следва по-малката от България Словакия, представена от 43 големи фирми с общ оборот от 50 млрд. евро. По-добре от България се представя дори Литва, която има под 3 милиона души население. \nСпоред другата класация, на БТПП за 100-те най-динамично развиващите се компании у нас, средната печалба на тези уж големи компании е 1,1 млн. лв. Оказва се че 40% от фирмите в списъка се занимават с търговия, 23% с услуги и 14% със строителство. Всеки може да си направи сметката колко остава за едрия бизнес. Ако не бяха тъжни, тези факти щяха да бъдат смешни. \nПрез пролетта  се появиха снимки от първите четири блока на АЕЦ \"Козлодуй\". Тъжна гледка. Някогашната енергийна гордост на България приличаше на пункт за изкупуване на скрап. Изваждането  от експлоатация на първите четири блока на АЕЦ \"Козлодуй\" започна през 2003 г., като част от условията за приемането ни в Европейския съюз, и трябва да приключи през 2030 г. Блоковете бяха спрени преди изтичането на техния експлоатационен срок, а можеха да работят без проблеми още дълги години. До момента страната ни е похарчила за изваждането на блоковете от експлоатация общо 592 млн.  евро. От тях 226 млн.  евро са българско финансиране, останалите 336 млн. евро идват от европейски фондове. През 2018 г. българското финансиране за закриване на реакторите ще намалее малко, но делът на държавата в тази операция ще се запази около 30%. Общата сума за изваждане от експлоатация още не е ясна. Първоначалната оценка бе за 1,106 млрд. евро, но се очаква, че ще се необходими 90 млн. евро допълнително след 2027 г. \nТова е един от типичните примери, че България е единствената държава от бившите социалистически страни, която през последните 30 години е инвестирала милиарди  в собственото си разрушение. А такива примери са много. Развитие Според инж. Иван Пехливанов, бивш зам.-министър и дългогодишен председател на Българската индустрална и стопанска асоциация (БИСА) в края на 80-те години на миналия век България е била силно развита индустриална държава, една от 30-те, участващи в световния експорт на машини. У нас са били създавани  технологии и продукти, които могат да бъдат гордост за всяка нация.  \nДо 1950 г. у нас е нямало металургия. Към 1989 г. вече произвеждахме 3 милиона и 300 хиляди т стомана и сме 27-ата металургична страна в света. Всичко обаче бе унищожено. Оказва се, че В България са положени 70 хил. т газопроводни тръби. От тях 50 хил. т са от българска стомана, произведени от Завода за спиралошевни тръби в гр. Септември. Другите 20 хил. т са вносни правошевни тръби. Всички досегашни аварии по технически причини са при вносните тръби. Въпреки това заводът в Септември буквално беше разграбен и унищожен докато в Турция бе построен подобен завод. Същото стана и с най-големия на Балканите завод за плоско стъкло край Разград. Той бе съсипан, а край Търговище се появиха два стъкларски завода на турската \"Шишеджам\".  \nИндустриалната ни химия в средата на миналия век е била в зародиш. Внасяли сме дори сода каустик и син камък.  Към 1989 г. отрасълът вече произвежда годишно 2,5 млн. т минерални торове, 1 милион тона калцинирана сода, 400 хил. т пластмаси, 1,8 млн. автомобилни гуми, 20 хил. т химикали за растителна защита. Преработваше 12 млн. т суров нефт. Имаше 11% от националните промишлени основни фондове. Даваше 8,5% от националната промишлена продукция. През 1945 г. в машиностроенето в България е имало десетина предприятия и 50 работилници с общо 4000 работещи и не повече от 200 инженери.  В 1989 г. в отрасъла работеха 730 завода, 430 хиляди работещи и 35 000 инженери. Металообработващите машини бяха основно направление на отрасъла. Започнало през 30-те години в 5-6 малки работилници, към 1980 г. то имаше 40 завода, произвеждащи 18 хиляди стругове, фрези, бормашини, агрегатни машини, обработващи центри, автоматични технологични линии, манипулатори, роботи. 90% от тях се експортираха в десетки страни от Близкия изток до Западна Европа. \nДържавата се раздели на символична цена и с флагмана на родната електроника, ДЗУ - Стара Загора. Гигантът, който до 1989 г. имаше 23 дъщерни фирми и оборот от 1,5 млрд. долара годишно, бе купен от унгарската фирма \"Видеотон\" за 54 000 долара, за да бъде ликвидиран след години. България не можа да продаде например завода си за автомобилни гуми на някой световен производител, както направиха всички източноевропейски страни. И сега внася годишно милиони гуми. Заводът във Видин бе закрит, както и няколкото големи завода край него. Производствените площадки тънат в разруха, а градът се  обезлюди.  Тенденция За сметка на това през последното десетилетие родната икономика се превърна в икономика на ишлемето, като стана една от най-желаните аутсорсинг дестинациии. А както е известно, аутсорсингът е съвременното название на ишлемето. При него главно големи западни компании изнасят производството си към уж външни фирми в сравнително в слабо развити страни с единствената цел да намалят разходите си и да увеличат печалбите. Най-голям дял у нас има аутсорсингът на услугите. Според доклада от 2017 г. на Българската аутсорсинг асоциация, заетите в сектора  у нас са  55 хил. души. Приносът на аутсорсинга на услуги е около 3,3 млрд. лв. Въпросната индустрия навлезе преди 7-8 години с познатите на всички кол центровете, като днес вече имаме в широк спектър аутсорсинг на бизнес процеси - фактуриране и покупки на стоки, маркетиг, техническа поддръжка. \nПрез последните години не преставахме да се хвалим, че тук работната ръка е евтина и качествена, което в един момент ни изигра лоша шега. Пример в това отношение  е заплащането при производството на автокомпоненти. В един провинциален град у нас, при производство на ел. платки за автоклиматици на поточна линия се получава работна заплата в рамките на 700-800 лв. За същата работа в Централна Европа (Чехия, Унгария) се заплаща 2 хил. лв., а в Германия - над 3,5 хил. лв. И това са разлики при нискоквалифицирания труд, а при висококвалифицираните дейности тези пропорции неколкократно се увеличават. Така например, в изнесен отдел \"Финансов одит\" на британска компания в България месечното възнаграждение на служителите е 2 хил. лв., за същата длъжност във Великобритания заплатата е 5 - 6 хил. лв. Въобще оперативните и другите разходи при осъществяване на дейността на чуждите западни компании в страната падат с над 50%. За какво им е тогава на инвеститорите да развиват крупна индустрия у нас, като са намерили далеч по-лесни начини  да печелят и да изнасят спечеленото в чужбина.    \n \t\n", "date": "2018.10.01", "title": "Икономика на ишлемето  "}
{"url": "http://www.duma.bg/node/176153", "text": "\"За трети път от 26 март мирът е застрашен по абсолютно неприемлив начин\". Това обяви сръбският президент Александър Вучич в извънредно обръщение към нацията. Той подчерта, че присъствието на Косовските специалните сили и на президента Хашим Тачи в Газивода е било неправомерно и в нарушение на споразумението от Брюксел. \n\"Те се опитаха да покажат, че не са обвързани с този договор и най-лошото е, че те имат подкрепата на своите западни съюзници\", заяви Вучич. \nТой добави, че в операцията са участвали между 110 и 130 членове на косовските сили за сигурност, всички албанци, които блокирали пътища и съоръжения за достъп до езерото Газивода. \nПо повод действията на косовските специални сили в северната част на страната Вучич попита какво означават споразуменията с ЕС и НАТО, ако Прищина не ги уважи. \"Въоръжени албанци в северната част на Косово, според споразумението, което имаме, могат да влизат на тази територия само при изпълнението на две условия - с одобрението на НАТО и с пълната подкрепа на местната сръбска общност\", категоричен бе Вучич. \n\"Това означава ли, че споразуменията, които подписваме с Брюксел траят, докато тече пресконференцията, а след това не означават нищо\", попита сръбският президент. \nТой припомни, че в събота в първото изявление на КейФОР се посочва, че мироопазващите сили нямат информация за присъствието на косовски специални части в момента, в който всички те са били в района на Газивода. \"От какво трябва да се въздържаме сега е моят въпрос към ЕС? Всички да кажат (в ЕС) от какво да се въздържаме, какво направихме? Или трябва да се въздържаме макар и от лицемерие\", заяви Вучич в извънредното си обръщение към сръбските граждани. \nСлед неочакваното посещение на Тачи в населеното с етнически сърби Северно Косово Сърбия отправи протест до генералния секретар на НАТО Йенс Столтенберг. Според Белград това е провокация, която е нарушила няколко международни споразумения. \nСъщото езеро в оспорваната от Белград и Прищина територия бе посетено преди три седмици от сръбския президент Александър Вучич, припомнят медиите. \nПредседателят на канцеларията за Косово и Метохия Марко Джурич отправи остри думи по адрес на мисията на НАТО в Косово, тъй като, по думите му, е допуснала албански полувоенни формирования в Сръбския Север. \"С това се оказа за трети пореден път, че сръбският народ в Косово и Метохия не може да разчита нито на НАТО, нито на КейФОР. Първият път бе, когато някои от нас бяха арестувани в Косовска Митровица, вторият път - когато попречиха на президента Вучич да посети и да бъде със сърбите в село Баня. А третият път е днешният случай\", категоричен бе той. \nВучич реши да се обърне и за помощ към Русия. Държавният глава ще пристигне на официално посещение в Москва на 2 октомври, като се очаква да се срещне с руския президент Владимир Путин. \n\"Ние ще уведомим Путин за всичко, което се случва, и ще го помоля да ни окаже подкрепа на всички международни форуми и да ни даде съвет\", заяви Вучич на пресконференция пред журналисти. \nМеждувременно от 1 до 5 октомври руски и сръбски военни пилоти ще провеждат тренировки в Сърбия с бойни самолети \"МИГ-29\" и вертолети \"МИ-8\". \nВодната електроцентрала \"Газивод\" и подстанцията \"Валак\" са ключови енергийни съоръжения в северната част на Косово и принадлежат към сръбската мрежа. Приходите от водноелектрическата централа, според някои източници, възлизат на десетки милиони евро годишно. Тук се намира ключовият за Северно Косово канал Ибр-Лепенец. \nПо-рано косоварите многократно заявяваха, че ВЕЦ \"Газивод\" трябва да бъде включена в енергийната система на Косово.     \n \t\n", "date": "2018.10.01", "title": "Вучич към нацията:  Мирът е застрашен "}
{"url": "http://www.duma.bg/node/176150", "text": "Американският президент Доналд Тръмп заяви, че той и севернокорейският лидер Ким Чен Ун \"се влюбили\" и техният романс прераснал в поредица от \"красиви писма\". \nНа митинг в щата Западна Вирджиния, където той подкрепи местен кандидат от Републиканската партия, президентът каза: \"Отначало аз бях много твърд, както и той, а после започнахме дискусиите. После ние се влюбихме един в друг. Наистина: той ми пишеше прекрасни писма. Ние се влюбихме един в друг\", цитира го ТАСС с уточнението, че това е казано на шега. Тръмп добави също, че заради тези му думи медиите в САЩ ще го сметнат за некомпетентен. Той отбеляза също, че след срещата му с Ким тази година, Пхенян е спрял ядрените и ракетните изпитания. \nНа същия митинг той подчерта, че \"Америка отново побеждава. Америка отново е уважавана. Току-що си тръгнах от ООН. Повярвайте ми, те (световните лидери) ни уважават отново\".   \n \t\n", "date": "2018.10.01", "title": "Тръмп: Аз и Ким се влюбихме"}
{"url": "http://www.duma.bg/node/176149", "text": ". \n\"Как може един пенсионер да си позволи да доплати над 100 лева за болнично лечение\"  \n\"Министърът на здравеопазването не изпълни решението на Народното  събрание да представи стратегия за запазване и стабилизиране на  общинските болници\" -Доц. Йорданов, кои проблеми решава представеният преди дни модел за реформа в здравеопазването? \n- Концепцията, която министърът на здравеопазването Кирил Ананиев представи, е във връзка с решение на Народното събрание от края на юни тази година. Той обаче не изпълни друго решение на парламента от февруари 2018 г., което го задължаваше да разработи стратегия за запазване и стабилизиране на общинските болници. Все още чакаме този документ - всички знаем какво е състоянието на голяма част от общинските болници.  \nКонцепцията на министър Ананиев не представя идеи за здравна реформа в Република България, а само за промени в начина на финансиране на системата на здравеопазване. Най-общо казано, предлага се преминаване от солидарен модел на здравно осигуряване към персонализиран модел и съчетание на здравно осигуряване със здравно застраховане. Касае се за допълнителен над 1 млрд. лева за финансиране на здравеопазването. Откъде ще дойдат тези пари? От джоба на българските граждани. И в двата варианта на концепцията се предвижда събиране на допълнителни суми от гражданите и то в немалки размери. Това са 12 лева в сметките на допълнително задължително здравно застраховане, което реално представлява над 2% увеличаване на здравната вноска. Плюс 15% т.нар. съучастие при хоспитализация с цена на клиничната пътека до 700 лв., което прави още над 100 лева. Плюс допълнително полузадължително здравно застраховане.  \nПредставете си какво означава това за българските граждани! Как може един пенсионер да си позволи да доплати над 100 лева за клинично лечение? Освен това болниците могат да изискват допълнително заплащане за различни услуги, които предлагат.  \nПредлага се централизирано приемане на цени на медицинските дейности, но се дава възможност на болниците да могат да ги увеличават с различни договорки с пациентите и да изискват доплащане от тях. Това е плащане за същия продукт няколко пъти. \n- Според вас кои са неясните места в предлаганата концепция? \n- Не е ясно кой ще плаща допълнителните суми за тези категории, които сега плаща държавата - децата, учениците, безработните, пенсионерите, държавните служители. Говори се за контрол върху здравната система, но не е ясно как ще се администратира той. Кой ще бъде органът, който ще решава споровете между гражданите и здравните застрахователи - съдът ли? Ако е така, това допълнително ще утежни системата и достъпа до здравеопазване. И още нещо много важно: как ще се преодолее Конституцията? В нея е записано ясно, че всеки гражданин има право да здравно обслужване по реда на задължителното здравно осигуряване. А тук ни се предлага нещо, което влиза в противоречие с Конституцията - задължително здравно застраховане.  \nНе е ясна ситуацията, при която българският гражданин се нуждае от неотменима болнична помощ в спешен порядък, за която той трябва да доплати своите 15%, но той ги няма.  \nНе са ясни финансовите задължения на българските граждани, които продължително отсъстват от страната.  \nНе е ясно при фалит на здравен застраховател и предлаганото задължение на НЗОК тя да поеме финансирането на гражданите от фалиралия фонд - откъде касата ще вземе необходимите средства? При това, едно от условията да бъде на този пазар, определен застраховател трябва да има минимум 500 хил. застраховани. Откъде касата ще вземе пари, за да ги поеме?  \nВъпросите и неяснотите по предлагания модел - и в двата му варианта, са прекалено много. Но основният въпрос е: това, което предлага министър Ананиев, изпълнява ли основната цел на една здравна реформа, така както я разбират гражданите - подобряване на достъпа до здравеопазване и подобряване качеството на медицинската помощ? Никъде не се вижда медицинската експертиза. \n- Очевидно е, че проектът се опитва да решава финансовите проблеми на здравеопазването и никъде не става въпрос за подобряване качеството на медицинските услуги, не се вижда мястото на медицинските специалисти. Какво предлага левицата за решаване точно на тези проблеми? \n- На първо място ние смятаме, че финансирането на здравеопазването е достатъчно. Не е необходимо увеличаване на здравната вноска. Предлагаме увеличаване на ефективността и контрола при разпределението на финансовите средства. Крайно време е да спре безконтролното увеличаване на лечебните заведения. Затова предлагаме ефикасен държавен контрол върху този процес, на базата на научно обосновани критерии за потребността от лечебни заведения и медицински кадри и териториалното им разпределение. Всички говорят за това, но не се предприемат мерки. Както казах, това може да стане на базата на анализ, а не по административен път.  \nПредлагаме въвеждането на нова структура на териториално разпределение на лечебните заведения и обединяването им в регионални сдружения на база на еврорегионите, с цел оптимално взаимодействие въз основа на капацитет, възможности и нива.  \nПредлагаме да отпадне търговският статут на българските лечебни заведения и тези от тях, които искат да работят и да се финансират с публичен ресурс, да се регистрират по нов ред, определен с закон.  \nНаправили сме изчисления, въз основа на които е предложението ни за намаляване на ДДС за лекарства от 20% на 8%. Смятаме, че при такова ДДС ще се намали непосилната тежест върху социално слабите  граждани и пенсионерите.  \nПредлагаме въвеждане на договорно начало при медицинското образование с приемане на задължение след това за работа определен брой години по държавно разпределение, включително за системата на следдипломната специализация. България се превърна в инкубатор на медицински кадри, при това с отлична подготовка, за западните страни.  \nТези и много други предложения са залегнали във \"Визия за България\", която постоянно се допълва с нови предложения правени от гражданите при нашите срещи с тях в страната. Това ще ни позволи да обобщим и предложим един нов модел на обществено здравеопазване, от който се нуждаем, с ефективно и контролирано използване на ресурсите, с достъпно и качествено здравеопазване и в крайна сметка с удовлетвореност и на българските граждани, и на медицинските ни кадри. \n- Какво е бъдещето на съсловните организации? \n- Предлаганата концепция от министър Ананиев на практика изключва Лекарския съюз и другите съсловни организации от договорния процес при финансиране на здравеопазването. Ние смятаме, че всичко положително при развитието на здравеопазването през последните 25 се случи с активното позитивно участие на Българския лекарски съюз и искаме така да продължим и занапред. Игнорирането на съсловните организации е неприемливо.     \n \t\n", "date": "2018.10.01", "title": " Не е необходимо увеличаване на здравната вноска"}
{"url": "http://www.duma.bg/node/176145", "text": "Има едно обезлюдено градче в България, където трайно се е настанила безнадеждността. Там глобализацията продължава да е далечно ехо, а за развитието на туризма се говори в бъдеще време вече почти 30 години.  \nДа, разказваме ви за Трън - една от най-бедните общини у нас. Когато напускаме милионния мравуняк на столичния град и се отправяме на запад към областта Краището, пред погледа ни изникват високи планински зъбери, чиито заснежени върхове се нижат като броеница на фона на есенното небе, и долини, все още нашарени с билки и цветя. В далечината се кипри връх Руй - първенецът на едноименната планина.  \nПътят до Трън се вие край стари махали с по 5-10 жители, предимно възрастни хора, чиито деца и внуци отдавна са се преселили в по-големите градове. Повечето от селата са без табелки. Пред къщите седят умърлушени хора. Животът тук сякаш е спрял, за да не започне никога отново.  \nПетък е. Пазарен ден. Но площадчето в Трън е почти безлюдно. Мотаят се само няколко общински чиновници, а група мургавелки се забавляват на една пейка. Сред търговците на пазара няма местни независимо, че Трънско е известно с производството на картофи. Всички продавачи са от Кюстендил. Ама то и  купувачи няма. Две-три баби си избират по няколко чушки и дълго развързват възелчетата на кърпите си, в които са скътали по някоя и друга банкнота.  \n\"Самички сме, баби! Младите заминаха кой в Перник, кой в София. Няма живот в Трънско. Осиротя Краището. В училището в клас учат по четири-пет българчета. Останалите са ромчета. Няма школи, няма допълнителни курсове за децата, като в големите градове. И работа няма\", проплаква леля Марийка, която пъха в джоба на престилката си няколко главички чесън.  \nА преди години една от най-обезлюдените към днешна дата общини е била околия, съставена от 21 общини с над 30 000 жители. Сега те са около 2300. Изконният български край с изконни българи безвъзвратно загива. Да напомня, че по Ньойския договор Трънският край има две отхапвания на територии, които днес са в Западните покрайнини. \n\"Няма села, няма хора\", мъдро заявява инж. Михаил Михайлов. Той ни разказва, че в много от населените места в общината живеят по десетина души. Къшле например има само един жител. Във Врабча те пък са 19. Михайлов е възмутен, че цената на дървата за огрев тази година е скочила с близо 60 лева.  \n\"Лани един кубик се търгуваше за 120 лева, а сега е 180 лева. Като дадеш и 200 лева за превоз, то спестяваното цяла година от пенсийката свършва. А около нас е пълно с дървета. Едно време с дърводобив се изхранвахме. Не знам сега откъде ги карат и защо са толкова скъпи\", негодува човекът. \nИ друго тормози местните. Те се оплакаха, че едри земевладелци им присвоили земята без тяхно съгласие. Петър Арсов от село Рани луг ни показва писмо до областната дирекция \"Земеделие\" в Перник. В него той сигнализира, че някой е фалшифицирал подписа му в споразумение, с което преотстъпва нивите си на други хора, които да ги обработват. Арсов е декларирал, че иска сам да обработва земите си и че не желае да участва в масиви за ползване по чл. 37а от Закона за стопанисване и ползване на земеделски земи в землището на Рани луг. Независимо от жалбата си, не срещнал разбиране. Но твърдо е решил да не се предава... \nТова не е единственият случай в Трънско, допълва Александър Христов. Много хора са в положението на Арсов. Някои от тях живеят в София и дори не знаят, че земята им се ползва от други и че за това трябва поне да получават рента, уточнява Христов. \nЗаставаме до читалището, което носи името на родената в Трън голяма народна певица Гюрга Пинджурова. Сградата е санирана и боядисана в свежи цветове. Но...оказва се, че това е само скъпа черупка. Местните ни разказаха, че салонът отдавна не се ползва, защото е протекъл.  \n\"Нищо не работи. Навремето идваха театри. Изнасяха се концерти. Имаше културен живот. Сега-нищичко\", споделя леля Тотка, която бърза да си купи мляко от близкото магазинче. Всъщност, ако не си от този край, трудно ще разбереш какво ти говорят трънчани. Според мен колоритният трънски диалект отдавна е трябвало да бъде обявен за лингвистичен паметник на духовната ни култура... Но освен него хората тук са известни и със своя инат. Те доказаха това около референдума, с който отхвърлиха намерението за златодобив в района. С типичната си недоверчивост местните не се полакомиха и не се подадоха на обещания, а поискаха да запазят чиста уникалната природа на своя роден край.  \nВ Трън работа няма. Функционират единствено общината, полицията, горското и дребни фирмички, които една по една фалират. Закрит е и авторитетният Строителен техникум \"Влади Тричков\" поради липса на пари. Огромната сграда не се ползва за нищо и се руши. За трънските строители напомня само каменният майстор Гига, който с тъга гледа в миналото, когато цяла България се възхищаваше на талантливите им ръце... \nА иначе Трън не може да се оплаче от липса на туристически забележителности. Една от тях е Музеят на киселото мляко в село Студен извор - родното място на д-р Стамен Григоров. Той е откривател на прословутата лактобацилус булгарикус - бактерията \"виновник\" за заквасването на млякото. Сред посещаваните забележителности в района е и село Бусинци, прославило се със своята уникална керамика, измислена от бай Петър Гигов.  \nВ планините на Краището са скрити и много скални феномени, но повечето от тях стоят анонимни. Тук най-ясно личи незаинтересоваността на общината да развива туризъм. За признатото за едно от най-красивите ждрела в България - Ябланишкото, край село Банкя, дори не е поставена табела. Но най-известната забележителност в района е ждрелото на река Ерма. То представлява тесен пролом между две огромни скали, високи около 200 м. В най-тясната си част е широко 10 м, а дължината му е около 100 м. Реката е образувала няколко малки водопада и множество бързеи. Малцина знаят за ждрелото, намиращо се над Драговската махала на село Филиповци, което има над 20 водопада по протежение на реката. Тръгваме си от Трън, видели като през разбито стъкло изчезналата надежда, живяла някога в този прекрасен край... \n    \n \t\n", "date": "2018.10.01", "title": "Майстор Гига гледа с тъга в миналото  "}
{"url": "http://www.duma.bg/node/176160", "text": "\"Във Визията трябва да се развият антикорупционните мерки и да се акцентира върху съдебната система. Това е изключително навременен документ и поздравяваме БСП, че постави темата.\" Това казаха хората от община Вълчи дол пред народните представители от левицата Надя Клисурска, Радослав Стойчев, Илиян Тимчев и Валентин Ламбев. Като основен проблем в региона присъстващите на срещата посочиха, че ромските деца не знаят български и това затруднява учебния процес. \"Когато се говори за демографска политика, трябва да се говори за подобряване на качеството на живота, а не само за броя на ражданията. Качеството на живота преминава и през защита на уязвимите групи\", заяви Надя Клисурска. Друг проблем, на който акцентираха хората, беше липсата на лекари в населените места и това, че спешната помощ не работи ефективно. Народният представител Илиян Тимчев допълни, че БСП предлага да отпаднат и лимитите на направленията. Трябва да се направи нова здравна карта на филиалите за спешна помощ според регионите\", допълни той. \"Приветстваме идеята държавата да се върне в икономиката в определени сектори\", коментираха присъстващите. \nТемата за здравеопазването беше основна и в община Аксаково, където народните представители от левицата проф. Румен Гечев, Михаил Христов, Теодора Халачева и Димитър Георгиев се срещнаха с хората, за да обсъдят проекта \"Визия за България\". \nХората от община Ветрино поставиха много предложения и въпроси пред народните представители от ПГ на \"БСП за България\" Николай Бошкилов, Георги Стоилов и Георги Андреев. Основни теми на дискусията бяха земеделието и образованието. \nВ Суворово хората поискаха от народните представители от левицата Донка Симеонова, Петър Витанов, Иван Генов и Тодор Байчев държавна политика за младите. \n    \n \t\n", "date": "2018.10.01", "title": "Вълчи дол подкрепя идеята държавата да се върне в някои сектори"}
{"url": "http://www.duma.bg/node/176169", "text": "НС на БСП обнови Националния предизборен щаб. Негов председател е зам.-председателят на ПГ на \"БСП за България\" Георги Свиленски. От структурата бяха извадени досегашният зам.-председател Георги Гергов и Красимир Янков, който сам подаде оставка. \nПредизборният щаб има четирима зам.-председатели. Кирил Добрев ще координира партийната дейност, Стоян Мирчев ще осъществява връзките с парламентарната група, Кристиан Вигенин ще обобщава европейската тематика и ще работи с европейските институции, а Антон Кутев ще отговаря за медиите, ракламата и информационно обслужване. Секретар по общата координация е Вяра Емилова, която сменя на поста Асен Димитров. \nНовите попълнения в щаба са Александър Симов, Иван Иванов, Николай Цонков, Иван Ченчев, Ия Гурбалова, Деница Златева, Явор Божанков и кметовете на Гоце Делчев и на Троян Владимир Москов и Донка Михайлова.   \n \t\n", "date": "2018.10.01", "title": "Нов предизборен щаб на \"червените\""}
{"url": "http://www.duma.bg/node/176159", "text": "Благодарност от името на БСП към военноинвалидите и пострадалите в мирно време изказа народният представител Георги Гьоков на среща със Съюза на военноинвалидите и военнопострадалите. Той обясни, че основен приоритет на \"Визия за България\" е създаването на справедлива социална система, в основата на която се направи разграничение между пенсии и социални помощи. Гьоков добави, че Визията предлага и нова пенсионна реформа.  \n\"Стремежът ни е система, която справедливо преразпределя социалноосигурителните приходи на всеки, според приноса му към нея, а социалното осигуряване на хората с увреждания да бъде базирано на потребностите им\", коментира Гьоков. Той припомни, че БСП предлага пенсионна реформа, която пряко да повлияе на размера на пенсиите посредством няколко механизма, един от които е преизчисляване на пенсиите, отпуснати до 31 декември 2015 г. Народният представител припомни, че въведеният от ГЕРБ здравноосигурителен праг от 2600 лв. е в услуга само на богатите и ощетява обикновения човек. Според него пенсиите на хората с увреждания и военноинвалидите, заедно с други пенсии за нетрудова дейност, трябва да се извадят от пенсионната система, защото по този начин държавата има шанс да осигури малко по- достойно възнаграждение.  \nПредставителите на Съюза на военноинвалидите и военнопострадалите отправиха молба към ПГ на \"БСП за България\" проектът да обърне внимание на всяка една, изоставена от държавата, група хора. \n    \n \t\n", "date": "2018.10.01", "title": "Военноинвалидите заслужават достоен живот"}
{"url": "http://www.duma.bg/node/176161", "text": "\"Спрете дискриминацията на селските общини\". За това призоваха жителите на Добричка община народните представители от ПГ на \"БСП за България\" Кристина Сидорова, Николай Динков и Йордан Младенов. Представителите на левицата представиха \"Визия за България\" и обсъдиха с местните жители техните проблеми. Хората изразиха желание за \"Визия за селските общини\", която да стане част от Визията на БСП и да е концентрирана върху решаването на проблемите на общините от селски тип. Те подчертаха, че в Програмата за развитие на селските региони са зададени такива критерии, че печелят само общините, където има села с повече жители. Присъстващите казаха, че има нужда от повече равнопоставеност на общините от селски тип с големите общини, така че и средства, разпределяни от МС, да достигат до общини като Добричка. Народните представители от левицата поеха ангажимент във Визията да намерят място тези предложения за подобряване на живота на хората от общините от селски тип. Жителите поставиха като друг проблем цената на хляба, която, макар че живеят в район, който произвежда хляб, се е качила два пъти за един месец. Те пожелаха мерки, които да регулират отношенията с големите арендатори, които не плащат нужните ренти на собствениците на земи. Жителите пожелаха да се организират фермерски пазари, за да може там малкият земеделски производител да намери пазар за своята продукция. Като друг проблем те посочиха сигурността - има  2 дежурни автомобила за 68 села.  \n    \n \t\n", "date": "2018.10.01", "title": "Спрете дискриминацията на селските общини"}
{"url": "http://www.duma.bg/node/176171", "text": "От началото на 44-ия парламент депутатите от левицата са внесли 46 законопроекта, като 11 са съвместно с други групи. Това става ясно от отчета на депутатите, представен на пленума на левицата. От предложените документи, 4 са приети, 2 са обединени с други законопроекти и също са гласувани, 2 са оттеглени, а 15 са отхвърлени. 12 законопроекта са на етап обсъждане, като от тях 5 са приети на първо четене. \nПрез 4-та сесия на НС депутатите от БСП са задали 321 въпроса и 13 питания към министри по време на парламентарния контрол. По инициатива на левицата са проведени разисквания по три питания - на Корнелия Нинова към Бойко Борисов относно политиката на кабинета по въпросите на миграцията у нас и в Европа, на проф. Георги Михайлов, доц. Георги Йорданов, Илиян Тимчов и Георги Гьоков за Националната здравна карта и на Антон Кутев и Михаил Христов за политиката за интеграция на хората с увреждания. \nВ приемните на депутати са постъпили общо 448 въпроса. Около 60% от тях имат личен и органичен локален характер, а останалите са от местна, регионална и национална значимост и актуалност. Най-много са въпросите, свързани със социалната проблематика.     \n \t\n", "date": "2018.10.01", "title": " Левите депутати са внесли 46 законопроекта"}
{"url": "http://www.duma.bg/node/176170", "text": "Телевизията на БСП ще има за цел да отговори на нуждата от свобода за изразяване на мнения, от обективна и достоверна информация, заяви Корнелия Нинова пред НС. Тя издаде подробности от програмната схема и обясни, че акцент ще бъдат емисиите новини, публицистичните предавания и разследващата журналистика. Важните политически събития, ще бъдат излъчвани на живо. В програмата са заложени много публицистични предавания, в които зрителите ще могат да бъдат активната част от дебатите. Те ще са посветени на историята, на образованието с патриотична насоченост, на семейните ценности и традиции, на добрите практики в различни професионални направление, както и на успешни личности, които издигат авторитета на страната ни. \nВажен акцент в програмата на телевизията ще бъдат предаванията, посветени на местната власт, както и на живота и проблемите на хората в малките населени места, но ще има и примерите за успешност. За по-младото поколение ще има отделен модул. \nНамеренията са \"Българска свободна телевизия\" да стартира до края на годината. Припомняме, че през изминалата седмица в СЕМ бяха внесени необходимите документи за получаване на регистрация. Телевизията ще се разпространява по кабел и сателит.     \n \t\n", "date": "2018.10.01", "title": " \"Българска свободна телевизия\" ще отстоява свободата на изразяване на мнения"}
{"url": "http://www.duma.bg/node/176177", "text": "БСП ще внесе трети вот на недоверие срещу правителството  . Първите две искания за оставки заради провал в сектор \"Сигурност\" и за корупцията. Решението на НС на партията бе взето заради влошаващото се състояние на сектора. Това не е здравна реформа, а здравен геноцид, заяви Корнелия Нинова. По думите й намерението на управляващите да правят реформи ще натоварят допълнително финансово всеки българин, а качеството на здравните услуги няма да се подобри. \nНинова припомни, че според проекта на здравното министерство на гражданите се предлага или демонополизация на Здравната каса или допълнително здравно застраховане. Задължителните вноски за него ще са в размер от 12 лв. месечно и доплащане при лечение над 700 лв.     \n \t\n", "date": "2018.10.01", "title": " БСП иска трети вот на недоверие  "}
{"url": "http://www.duma.bg/node/176173", "text": "Председателят на Групата съветници на БСП в Казанлък Пламен Караджов е отправил питане към кмета на града Галина Стоянова за рисковото движение по пътищата в общината. Повод за питането са зачестилите пътнотранспортни произшествия, сигналите на граждани за интензивното и рисково движение на коли в общината и отсъствието на пешеходни пътеки. \nКараджов наблюдава за поредна година този процес от поставянето на маркировката до изтриването й. Така например положената маркировка на пешеходни пътеки за 24 май се изтрила само за дни.  \n\"Продължавам да питам защо се преустановяват и забравят дейностите по очертаване на пешеходните пътеки в близост до училищата и детските градини, както и по най-натоварените пътни участъци в община Казанлък\", заявява Караджов. Той иска да знае и кога ще бъдат премахнати пешеходните пътеки, които не отговарят на указаното разстояние и са прекалено близо една до друга, тъй като представляват предпоставки за произшествия. \"Кой трябва да каже какво се случва, когато светлоотразителният слой губи качеството си поради замърсяване\", пита още общинският съветник от БСП.    \n \t\n", "date": "2018.10.01", "title": "Социалист пита кмета на Казанлък за безопасността на пътищата "}
{"url": "http://www.duma.bg/node/176172", "text": "\"БСП за България\" да внесе вот на недоверие срещу правителството за здравеопазването. Това гласува НС на партията на своето заседание в събота. Решението бе взето заради влошаващото се състояние на здравеопазването и намерението на управляващите да правят реформи, които ще натоварят допълнително финансово всеки български гражданин, а качеството на здравните услуги няма да се подобри. \nТова не е здравна реформа, а здравен геноцид, заяви лидерът на левите Корнелия Нинова. Тя припомни, че според проекта на здравното министерство на гражданите се предлагат два варианта - или демонополизация на Здравната каса, или допълнително здравно застраховане със задължителна вноска всеки месец в размер от 12 лв. и доплащане от гражданите при лечение над 700 лв. До тази граница пациентът ще участва с доплащане в размер на 15%, а НЗОК ще поема 85% от лечението му. Планира се още обществената каса също да стане застрахователно дружество. \nПрипомняме, че това е третият вот на недоверие, който внася левицата. Първите два бяха за провал в сектор \"Сигурност\" и за корупцията. \nПоследните два месеца се белязани от нестабилност на управляващата коалиция с битки за власт вътре в \"Обединени патриоти\", между патриотите и ГЕРБ и между лобитата в ГЕРБ, коментира Нинова, която представи пред НС актуалната политическа обстановка и задачите пред БСП. \"Войната става видима с обвиненията в лобизъм между Сидеров и Симеонов, с репликите между Цветанов и Бъчварова, и с противопоставянето Борисов - Цветанов за оставките на министри. ГЕРБ предизвикаха и война между институциите, нападайки постоянно президента Радев\", подчерта Нинова. Тя припомни, че се увеличават националните и местните протести и даде за пример недоволството на майките на деца с увреждания и войната по пътищата. \"Хората са несигурни. Парламентарното мнозинство се клати. Два дни поред управляващите не можаха да съберат кворум, за да започне работа НС. От петък имаме абсолютно нова политическа ситуация. ДПС убиха с един куршум два заека - и ГЕРБ, и ОП. Показаха на ГЕРБ кой кара влака и занулиха патриотите\", отбеляза Нинова. Тя определи това като брилянтен ход. \n\"Ние не се регистрирахме за кворум. Първият път това сториха и ДПС. Изправени пред заплахата НС да бъде блокиран, кабинетът да падне и да загубят топлите си местенца и пари, ГЕРБ се предадоха на ДПС и изпълниха условието им да оттеглят закона за местното управление. В петък условието беше този закон. А следващите условия?\", попита Нинова. Според нея с този ход ДПС са изтрили патриотите от политическата карта. По думите на Нинова в името на това да останат във властта, ГЕРБ са легнали на килимчето пред ДПС. \"Нека се знае, че ДПС управлява ГЕРБ, а патриотите са щастливи от това, защото великодушно им се подхвърлят трохи от държавната трапеза. При управляващите няма принципи, няма идеологии, няма програма\", категорична е Нинова. \"Затова сме призвани да бъдем алтернатива на статуквото. Ако искахме власт на всяка цена, сега и ние можехме да се сговаряме за постове и пари. Не искаме това. Искаме смяна на модела и затова сме различни\", коментира лидерът на БСП. \nРъководството на БСП взе решение конгресът на партията да се проведе през месец януари догодина. На форума ще бъде гласуван окончателният вариант на \"Визия за България\".     \n \t\n", "date": "2018.10.01", "title": "БСП ще иска вот на недоверие за здравеопазването "}
{"url": "http://www.duma.bg/node/176174", "text": "Илияна Йотова заминава на 3 октомври за Украйна, където ще се срещне с част от българската общност в страната. Акцент в дейността на вицепрезидента е активната работа със сънародниците ни в чужбина. \nЗа да осъществи контакти от първо лице, Илияна Йотова ще разговаря с българи от Задунаевка, Заря, Бановка, Криничное, Лошчиновка. Предвидени са срещи на водената от вицепрезидента делегация с кметове на села в Измаилския и Болградския район, където живеят наши сънародници от Бесарабия. Планирано е и посещение на Илияна Йотова във Всеукраинския център за българската култура в Одеса. \nСред приоритетите на вицепрезидента е да изгради нов тип отношения със сънародниците ни в Украйна и да прави политика с тях, а не за тях, за да могат самите те активно да участват в решаването на всички наболели проблеми. Процесът трябва да е двустранен, за да има реални резултати, категорична е Илияна Йотова. \nСъздаването на бизнес контакти, осигуряването на възможност за обучение и работа в България ще са сред основните теми на срещите и разговорите на вицепрезидента. Един от важните въпроси, който ще бъде засегнат по време на посещението на Илияна Йотова в региона, е изучаването на българския език в училищата, разположени в градове и по-малки населени места, обитавани от хора с българско самосъзнание. За вицепрезидента е важно какви гаранции може да даде Украйна по този казус, имайки предвид предстоящото разглеждане във Върховната Рада на Закона за езика. \nИлияна Йотова ще приветства ръководството и възпитаниците на Болградската гимназия \"Г. С. Раковски\" в петък, 5 октомври, по повод 160-годишния юбилей на учебното заведение, където се преподава български.   \n \t\n", "date": "2018.10.01", "title": "Илияна Йотова се среща с българи в Украйна"}
{"url": "http://www.duma.bg/node/176176", "text": "Национален протест под наслов \"Системата ни убива - системата е блокирала\" ще проведат във вторник, на 2 октомври, родителите на деца с увреждания. Протестът започва от 17,30 ч. пред парламента. Родителите се канят да носят черни знамена. \nОт началото на юни родителите са в палатка пред задния вход на парламента, палаткови лагери имаше и в други градове в страната. \"За 120 дни от 240 едва десетина народни представители дойдоха да поговорят с нас, наблюдавахме отлагане във времето и размотаване, за да се откажем, да загубим енергия и протестът ни да отшуми. Няма да се откажем\", заявяват родителите на деца с увреждания. Вера Иванова, организатор на протестите, разказа, че лично дала покана на Десислава Атанасова от ГЕРБ, като тя обещала да отиде на палатката, но не го сторила. \nДУМА припомня, че преди 10 дни родителите от инициативата \"Системата ни убива\" се събраха на демонстрация при палатковия си лагер при парламента, за да напомнят на депутатите, че на 1 октомври изтича срокът, който дадоха, за да започне разглеждането на трите закона в парламента - за личната помощ, за социалните услуги и за хората с увреждания. Тогава на протеста се отзоваха само председателят на парламентарната социална комисия Хасан Адемов и 9 депутати от БСП начело с лидера на партията Корнелия Нинова. Тогава бе съобщено на протестиращите, че депутатите ще работят едновременно по два от трите законопроекта - за личната помощ и за хората с увреждания, а по-късно ще се разглежда и проектозаконът за социалните услуги, тъй като той все още е в етап на обществено обсъждане. \nНинова декларира съпричастността на депутатите от БСП към исканията на родителите на деца с увреждания и призова колегите си от другите парламентарни групи да приемат бързо исканите от тях три закона, защото иначе има опасност да бъде приет държавният бюджет за 2019 г. и те да останат без финансиране.    \n \t\n", "date": "2018.10.01", "title": " Родителите на деца с увреждания излизат на протест "}
