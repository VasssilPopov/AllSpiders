{"url": "https://duma.bg/sadat-otkaza-rachno-prebroyavane-na-byuletinite-v-sofiya-n204041", "text": "Няма да има ръчно преброяване на бюлетините за втория тур на изборите за кмет на София, реши Административният съд в София, пред който щабът на загубилата кандидатка Мая Манолова обжалва изборните резултати. Следващото съдебно заседание ще се проведе на 2 декември. Дотогава трябва да е готова съдебно-техническа, компютърна и математическа експертиза, която да покаже дали данните от вота в София, отразени в изборните протоколи, съответстват на това, което е качено на сайтовете на ЦИК и ОИК. Експертизата ще трябва да изясни и какъв е бил броят на избирателите, включени в списъка на ЦИК на първия и втория тур на изборите в столицата, и дали има разлика. Изискани са още и протоколи от избирателни секции, които досега не са приложени по делото. След този анализ съдът може да реши дали все пак не се налага ръчно броене, но само в отделни секции.  ДУМА припомня, че на 11 ноември Мая Манолова внесе 14 тома доказателства за манипулиране на изборните резултати, като посочи близо 900 протокола и изборни книжа с установени закононарушения и други факти, компрометиращи вота.", "date": "2019.11.22", "title": "Съдът отказа ръчно преброяване на бюлетините в София"}
{"url": "https://duma.bg/mediite-i-politikata-obsazhdat-balgarski-zhurnalisti-v-tirana-n204038", "text": "Връзката на медиите с политиката, националните приоритети и изборите ще бъдат част от темите, които ще обсъждат идните дни участниците в XV световна среща на българските медии. Трансформациите на медийните бизнесмодели след \"бума\" на безплатно съдържание също ще бъдат обект на дебат. В програмата е предвиден и разговор за мястото на културните формати в радио и телевизионния ефир. Както ДУМА вече писа, срещата на български журналисти от цял свят, традиционно организирана от БТА, се провежда в албанската столица Тирана до 25 ноември. Официалното откриване е в концертната зала към Православната катедрала \"Възкресение Христово\" в Тирана. Очаква се в срещата да се включат министърът на туризма Николина Ангелкова и народни представители от комисията за култура и медии. Генералният директор на БТА Максим Минчев вече обяви, че в Тирана ще присъстват журналисти от около 60 медии. За пореден път агенцията избира за своеобразен домакин държава, в която има компактна българска маса - от две години българското малцинство е официално признато в Албания.", "date": "2019.11.22", "title": "Медиите и политиката обсъждат български журналисти в Тирана"}
{"url": "https://duma.bg/prokuraturata-poiska-da-se-zabrani-sdruzhenie-na-makedonsko-maltsinstvo-n204037", "text": "Прокуратурата поиска от съда да заличи регистрираното в Благоевград Гражданско сдружение за защита на основни индивидуални човешки права. То е създадено през август от 7 физически лица с цел да се признае македонско малцинство у нас. Според обвинението целите му са насочени срещу единството на нацията и то представлява заплаха за националната сигурност. Прокуратурата е била сезирана за случая от ДАНС.  Проверка на Окръжната прокуратура в Благоевград е установила, че дейността на сдружението противоречи на Конституцията, законите и добрите нрави. Целите му са политически, а средствата за постигането им показват, че учредителите приемат не само съществуването на македонско етническо малцинство в България, каквото според конституционно дело №3 от 1999 г. няма, но и че правата и свободите на това малцинство са накърнени, посочват от прокуратурата. В устава на сдружението се посочва, че ще защитават човешките права на македонците и други етнически малцинства в България чрез съхраняване, развиване и предаване на поколенията на историческата истина за Македонския въпрос, чрез патриотична, културно-просветна и художествено-творческа дейност, лекции и беседи, македонски събори, като привличат хора с \"македонско самосъзнание\". Във вторник лидерът на ВМРО и вицепремиер Красимир Каракачанов също подаде сигнал до главния прокурор Сотир Цацаров за две неправителствени организации, регистрирани в Благоевград - Гражданско сдружение за защита на основни индивидуални човешки права и \"Антични македонци\". ", "date": "2019.11.22", "title": " Прокуратурата поиска да се забрани   сдружение на македонско малцинство"}
{"url": "https://duma.bg/ulitsite-na-sofiya-nyama-da-se-miyat-po-chesto-n204042", "text": "Улиците на София няма да се мият по-често и през следващата година. Столичната община запазва кратността на машинното измиване с дюзи на 24 пъти годишно, или два пъти месечно. С маркуч те ще бъдат почиствани четири пъти годишно, както е заложено и през настоящата година. Разходите и приходите за чистота в столицата бяха представени вчера от зам.-кмета по екологията Йоана Христова. Макар че за поддържане на обществените пространства ще бъдат похарчени близо 7 млн. лева повече, те няма да отидат за по-често миене и метене, а за увеличаване на почистената площ. Христова заяви, че ще се обхванат \"всички улици, които е възможно да се измият\". От представената план-сметка за 2020 г. става ясно, че общината продължава тенденцията към увеличение на разходите за чистене на града. Тази година ръстът на средствата е с 5,4%, или близо 217,2 млн. лева. Основната част от парите ще отидат именно за миене и метене на улици, тротоари, площади и за зимно почистване. За зимата обаче не са предвидени повече средства. Повишен е разходът за таксата, която се плаща на МОСВ за тон депониран отпадък. Другата крупна сума от бюджета за чистота - 67 млн. лева, ще отиде за събиране и транспортиране на сметта - тоест към частните фирми, които се занимават с тази дейност. За следващата година по това перо също е предвидено увеличение с 4 млн. лева. Такса смет няма да бъде вдигана.  Общината продължава да работи по същия модел в сферата по чистотата, коментира за ДУМА Альоша Даков, общински съветник от БСП и зам.-председател на екокомисията към СОС. Той даде за пример община Пловдив, в която по план улиците от различни категории се мият от 5 до 2 пъти седмично, при това от общинско предприятие. \"Така обществените средства остават в общината, а не се дават на частни фирми\", заяви Даков и припомни, че тази дейност е тясно свързана с чистотата на въздуха. Той изтъкна и тезата на левицата, че в София също трябва да се създаде общинско предприятие, което да поеме дейността по почистването. Обединението \"БДТ Садината\", което включва две от свързаните с Христо Ковачки топлоцентрали \"Бобов дол\" и \"Топлофикация Сливен\", вероятно ще получи 14,8 млн. лева в следващите 3 години за изгаряне на RDF горивото, останало от столичната смет. Обединението е предложило възможно най-високите цени от 60 лв. за тон, стана ясно след отварянето на ценовите оферти в търга на Столичната община, съобщи \"Капитал\". Друга фирма не е подала оферта за тази част от отпадъците.   Кандидатът за другата основна част от генерирания RDF - циментовият завод \"Холсим\", е поискал с 2 лв. по-малко на тон, като и тук няма конкуренция. За следващите три години фирмата ще получи от столичани 16,4 млн. лева. Отделно за транспортирането на RDF ще бъдат дадени още 14 млн. лева. Досега отпадъкът бе горен от циментовите заводи \"Девня цимент\" и \"Титан Златна Панега\". Те обаче не са го поискали отново. От години общинските съветници от БСП алармират, че вече никой не иска да гори RDF заради лошото му качество от високата влажност и негоримите примеси.", "date": "2019.11.22", "title": "Улиците на София няма да се мият по-често"}
{"url": "https://duma.bg/rabotodateli-s-10-predlozheniya-sreshtu-falshivite-bolnichni-n204040", "text": "Национално представителните работодателски организации отказват да участват в заседания на Националния съвет за тристранно сътрудничество, ако в дневния ред не е включена темата с изплащането на първите три дни от болничния лист. Те дават десет предложения за реформа, която да предотврати издаването на фалшиви болнични, злоупотребите с инвалидни пенсии, източването на осигурителните фондове чрез кухи компании. Работодателите предлагат например да се въведе оценка на риска по населени места, икономически дейности, заемани длъжности, възрастови групи и издатели на болнични - лекуващи лекари и болнични заведения. С позиция по проблема излязоха и от Съюза за стопанска инициатива. Председателят му Гълъбин Гълъбов заяви, че първите 3 дни от болничните трябва да се изплащат от НОИ. Той добави, че близо 90% от членовете на организацията са малки и микро фирми и са самонаети и собственици, като в този смисъл проблемът с фалшивите болнични не ги засяга в такава голяма степен, както е в национален мащаб. Затягането на контрола над болничните е функция на държавата и не трябва всички да бъдат наказвани заради неблагоразумието на някои при ползването на болнични, смята Гълъбов. КНСБ заяви, че няма да обсъжда каквито и да е промени в изплащането на болничните, докато не се проведе среща с министър-председателя в рамките на Националния съвет за тристранно сътрудничество, който трябва да се свика възможно най-бързо.", "date": "2019.11.22", "title": "Работодатели с 10 предложения срещу фалшивите болнични"}
{"url": "https://duma.bg/padat-ogranicheniyata-za-pokupka-na-nivi-ot-chuzhdentsi-n204036", "text": "Отпада ограничението за продажба на земеделски земи на чужденци. Това ще стане от януари догодина с промени в Закона за земеделските земи, предаде БГНЕС. Промените бяха публикувани за обществено обсъждане. Решението за забрана на продажбата на ниви на чужденци бе взето от парламента на 22 октомври 2013 г. Три месеца по-късно - през януари 2014 г., Конституционният съд обяви, че решението на парламента да удължи мораториума върху продажбата на земя за чужденци и след 2014 г. е противоконституционно. Тогава депутатите решиха българска земеделска земя да могат да купуват само граждани на други страни, които са пребивавали минимум 5 години в страната ни. През 2017 г. министерството на земеделието прави нов опит да предложи за публично обсъждане промени в Закона за собствеността и ползването на земеделските земи, които предвиждаха тази т. нар. уседналост да отпадне. Причината е, че нарушава Договора за функционирането на Европейския съюз, който дава свобода на гражданите на съюза да се установяват в която и да е друга държава членка, да създават предприятия, да придвижват капитали. Заради ограничението в българския закон Европейската комисия започна наказателна процедура срещу България. Тогава страната ни беше заплашена да плати еднократна санкция в размер на 839 хил. евро и по 660 евро дневно за всеки ден бездействие по темата. Средствата се взимаха от структурните фондове, с които се подпомагат земеделските производители. От мотивите на вносителите на промените в сегашния закон става ясно, че промяната се налага заради заведена процедура относно противоречие с текстове на Договора за функциониране на ЕС. \"Граждани и юридически лица от държавите - членки на Европейския съюз, и на държавите - страни по Споразумението за Европейското икономическо пространство, могат да придобиват право на собственост върху земеделски земи при условията на този закон\", гласи предвиденият текст. Чужденци или чуждестранни юридически лица могат да придобиват право на собственост върху земеделски земи при условията на международен договор, ратифициран по реда на чл. 22, ал. 2 от Конституцията на Република България, обнародван и влязъл в сила, а чужденците - и при наследяване по закон. Чужди държави не могат да притежават право на собственост върху земеделски земи, предвижда проектът. Политическите партии и организации, движения и коалиции с политически цели също не могат да имат ниви. Освен това чужденци или чуждестранни юридически лица могат да придобиват право на ползване на земеделски земи или други ограничени вещни права върху земеделски земи при условия и по ред, определени със закон. От министерството на земеделието са заявили, че биха коментирали отпадането на ограниченията едва когато промените в Закона за земеделските земи бъдат приети и влязат в сила. ", "date": "2019.11.22", "title": "Падат ограниченията за покупка на ниви от чужденци"}
{"url": "https://duma.bg/bsp-se-vazdarzha-pri-parvo-chetene-na-promenite-vav-vissheto-obrazovanie-n204039", "text": "Депутатите на БСП се въздържат при първото четене на внесените от МС промени в Закона за висшето образование, обяви в ресорната комисия на НС Николай Цонков. Мотивите са, че законът се променя за 51 път, загубил е всякаква философия и следва да се направи изцяло нов. Освен това догодина изтича срокът на Националната стратегия за висше образование и ще се приеме нова, определяща целите и пътя на образованието в следващите години, а инструментите за това се променят сега, предварително, добави Цонков. В момента текат и изборите за новите ректори, а в това време се налагат нови правила за тях. Залага се риск за силна централизация и политически диктат на вузовете, обоснова се депутатът. За второто четене от БСП ще внесат поправки по текстовете.  Мнозинството в комисията одобри проекта на МС, който според председателката Милена Дамянова трябва да бъде окончателно завършен до края на януари 2020 г.", "date": "2019.11.22", "title": "БСП се въздържа при първо четене на промените във висшето образование"}
{"url": "https://duma.bg/bsp-otnovo-nastoya-prezidentat-da-naznachava-shefa-na-kpkonpi-n204044", "text": "Внесохме предложение председателят на Антикорупционната комисия да се назначава от президента, обяви в НС Корнелия Нинова. \"Предлагаме го не защото Румен Радев е подкрепен от БСП. Утре може да е друг, но това е институцията, която е избрана пряко от народа и не разпределя обществени поръчки и еврофондове\", уточни председателката на БСП. Нинова коментира, че КПКОНПИ е мъртво роден орган. Според нея, ако БСП внесе своя кандидатура за председател, това би било тежко лицемерие. \"Не може да твърдиш, че не искаш депутатите да излъчват този, който трябва да ги проверява, защото няма да бъде обективен, и да внесеш кандидатура. Ние сме 79, ГЕРБ и \"Обединени патриоти\" си внасят кандидатурата на Сотир Цацаров, \"Воля\" внасят своя. Да търсим подкрепа от ДПС? Не, благодаря\", категорична бе Нинова. Тя припомни, че още при създаването на КПКОНПИ от \"БСП за България\" са били против. \"Тогава БСП внесе алтернативен антикорупционен закон и той беше отхвърлен. Времето показа, че докато съществуваше и работеше, нито един политик по високите етажи на властта не беше осъден за корупция\", напомни Нинова. По думите й не може депутатите и управляващото мнозинство да излъчват председателя на комисията, държавата да му плаща заплата и да се очаква, че той ще разследва обективно народните представители. \"Утре същото мнозинство, което го е избрало, може да се събере и да го уволни. Създадена по този начин, КПКОНПИ няма да пребори корупцията. Ако комисията и председателят й продължат да работят по този закон, ще имаме повече от същото или повече корупция\", категорична бе Нинова. Депутатите от БСП ще решат дали и кого да подкрепят за шеф на КПКОНПИ след изслушването на издигнатия от \"Воля\" Симеон Найденов и предложения от управляващите Сотир Цацаров. Без да ангажира колегите си, Нинова обяви, че ще гласува \"против\" двете номинации. По-рано в тв интервю Драгомир Стойнев от ИБ на БСП обяви, че кандидатурата на Сотир Цацаров е силна, тъй като бил доказал, че \"може да бъде независим от управляващите\". НФСБ ще подкрепи кандидатурата на Цацаров за шеф на КПКОНПИ, обяви Валери Симеонов, след като по негово искане главният прокурор се срещна с ПГ \"Обединени патриоти\". Ден по-рано Симеонов бе против, тъй като ГЕРБ и ВМРО не били съгласували номинацията, преди да я внесат. На въпрос на ДУМА как за 24 часа Цацаров го е убедил, че е подходящ за поста, лидерът на НФСБ размаха листове с въпроси към кандидата, от чиито отговори бил останал доволен. От думите на Симеонов стана ясно, че Цацаров е съгласен да бъде стеснен кръгът от лица в обхвата на КПКОНПИ, защото сега се занимавала \"с шофьори и военни\". \"Патриотите\" настояли комисията да започне да разследва общински съветници, защото през тях минавали значителни средства. НФСБ искат още свиване на прекалените полицейски функции, промяна в декларациите, които се подават, и др.  Непосредствено преди срещата Цацаров отказа да отговори пред медиите какви промени ще прави в КПКОНПИ, защото комисията и шефът й нямали правомощия да променят закона. Ако го попитат обаче, той щял да изложи концепцията си, защото \"законът се нуждае от промени и има доста несъвършенства\". Главният прокурор обясни, че се е съгласил да се кандидатира, защото антикорупционният орган има потенциал. \"Промените в работата, които бих предложил, ще се съдържат в концепцията. В нея ще има конкретни прагматични неща за работата на комисията, които ще я събудят от състоянието, в което се намира\", отговори витиевато Цацаров. Според него предложението на БСП президентът да назначава шефа на КПКОНПИ \"не е най-положителният и работещ модел\". ", "date": "2019.11.22", "title": "БСП отново настоя президентът да назначава шефа на КПКОНПИ"}
{"url": "https://duma.bg/levitsata-prizova-za-sotsialno-orientiran-darzhaven-byudzhet-n204043", "text": "\"Алтернативният бюджет на БСП е заявка за бъдещо управление. Ние сме последователни, категорични, аргументирани. Бюджетът ни е социално ориентиран, гарантира икономическо развитие и е финансово обезпечен.\" Това заяви Корнелия Нинова при представянето на предложенията на левицата в НС. \"Тази година управляващите представиха своя бюджет като повече от същото. Нашият е на развитието - в него предлагаме промени в отделните сектори, които ще подобрят благосъстоянието на българите\", обясни тя. БСП предлага данъчна промяна и въвежда семейното подоходно облагане, преизчисляване на всички пенсии с нов коефициент на средноосигурителния доход от 2016 г., намаляване ДДС на лекарствата, безплатни лекарства за деца до 14 години, за един учебник по един предмет, който да бъде безплатен до XII клас. \"Страните в ЕС залагат по-високи темпове на растеж, а нашето правителство се движи в обратната посока. Алтернативният ни бюджет гарантира растеж през бюджетни инструменти\", коментира депутатът от \"БСП за България\" Румен Гечев. Той допълни, че предложенията на управляващите не решават въпроса със социалната поляризация и демографската криза. По думите му с алтернативния бюджет БСП предлага решение на проблема със социалната поляризация не само чрез прогресивното подоходно облагане, но и с повишаване на инвестициите. ГЕРБ предлагат да се движим надясно към слабо развити африкански и азиатски страни, а ние - наляво, към Франция, Италия, Германия, бившите социалистически страни, които сега ни изпреварват, обясни Гечев.  Експертът Пламен Милев обърна внимание, че алтернативният бюджет на БСП съдържа цялостна и завършена политика за семейството, децата, младите родители. Планът възлиза на 890 млн. лева.", "date": "2019.11.22", "title": "Левицата призова за социално ориентиран държавен бюджет"}
{"url": "https://duma.bg/sportat-po-televiziyata-teglyat-zhrebiya-v-ligata-na-natsiite-n204080", "text": "Футбол по БНТ 3 13.00 Жребий за плейофите в Лигата на нациите по Диема спорт 17.30 Арда - Витоша по Ринг 21.45 ПСЖ - Лил по Диема спорт 2 Волейбол 18.30 Левски - Нефтохимик", "date": "2019.11.22", "title": "Спортът по телевизията, теглят жребия в Лигата на нациите"}
{"url": "https://duma.bg/315-000-balgari-sa-na-voden-rezhim-n204045", "text": "315 000 българи в 17 области, 40 общини, 12 града и 160 села са на воден режим, призна заместник-министърът Николай Нанков. Сред по-големите градове са Ловеч, Плевен, Перник, Добрич, Тетевен, Котел и Омуртаг. Според Нанков водният режим в Перник е трябвало да бъде въведен още през септември. Той призна, че областният управител Ирена Соколова от ГЕРБ не знаела за задълженията си да управлява и водите. По думите на Нанков ВиК дружествата в Перник и Плевен са предупредили за предстоящата водна криза още в средата на октомври, но заради местния вот то е било пренебрегнато. \"Признанието потвърждава обвиненията ни за безхаберието и безсилието на властта. Не ви е виновно слънцето, нито водата, нито ВиК дружествата, а некадърното ви управление през последните 10 години\", заяви Корнелия Нинова. Според зам.-министъра без изграждане на нови язовири и рехабилитация на съществуващите, в дългосрочен план страната е изправена пред сериозна криза с нормалното осигуряване на питейна вода. Нанков обясни, че пернишкото ВиК е изпълнило задължението си да предоставя ежедневни, 10-дневни и месечни справки за водата в язовир \"Студена\". Според него водният режим в Перник е трябвало да бъде въведен още през септември. Той останал изненадан от реакцията на областния управител Ирена Соколова, която до вторник не знаела, че в задълженията й влиза и управлението на водите. \"Над 90% са загубите на вода по ВиК мрежата на Перник, който е единственият областен град без воден цикъл. Авариите тази година са се увеличили двойно спрямо 2018 г.\", докладва Нанков. С реализацията на проект по ОП \"Околна среда\" за водна инфраструктура в Перник ще се намалят загубите на вода с 2,8 млн. куб. метра, обяви Нено Димов. Реализираните дейности ще подобрят екологичното състояние на река Струма. Стойността на инвестицията е 105 млн. лв. Корнелия Нинова се възмути от признанията на Нанков, че е разбрал от медиите за водния режим в някои градове. \"Това потвърждава обвиненията ни за безхаберието и безсилието ви. Признахте и че областната управителка на Перник от ГЕРБ чак след 3 години на поста си разбрала, че има правомощия и задължения по отношение на водоснабдяването в Перник. Това показва, че назначавате хора, които дори не знаят какви са отговорностите им\", възмути се лидерът на БСП. Нинова прогнозира, че сега ще има една-две оставки, за да се потуши напрежението, но това не решава проблема. Тя припомни наводненията след преливането на язовири във Варна и Мизия. \"Няма нужда опозицията да говори при това, което изнесоха министърът и зам.-министърът, то е самоубийство. Вие сами си отрязахте главите. Не ви е виновно слънцето, нито водата, нито ВиК дружествата, виновно е некадърното управление през последните 10 години и безсилието на същото управление днес да реши проблема\", подчерта Нинова.", "date": "2019.11.22", "title": "315 000 българи са на воден режим"}
{"url": "https://duma.bg/s-grizha-za-bogatite-n204046", "text": "Да твърдиш, че бюджетът е като \"блажна пица\", в която приоритет са хората, а в същото време да отхвърляш всичко, което би разтоварило непосилното данъчно бреме върху тях, е цинично двуличие. Парламентарното мнозинство в лицето на ГЕРБ, \"Обединени патриоти\" и подпирачката им \"Воля\" направи точно това, като очаквано прати \"в коша\" всички предложени от опозицията облекчения. Никакъв прогресивен данък, никакъв диференциран ДДС за хранителни продукти, лекарства, книги, камо ли освобождаване от налог на младите до 26 г. или необлагаем минимум от 500 лв. за всяко дете, ненавършило 18. Нима властта не е наясно, че да отнемеш 10% от 500 лв. доход на бедния, означава да го лишиш от хляб, докато 10% от тия с 50 000 лв. бълха ги ухапала. Знае го и още как, но нейната грижа е за богатите. Техният интерес да обслужва. Явно цивилизованите държави, с чиито лидери нашият премиер много обича да се прегръща и да говори на \"ти\", са само параван, с който се демонстрира куха съпричастност. Защото там всичко това го има в една или друга степен, докато у нас хората са обект на целенасочен грабеж. Затова и оставаме в челото на бедните. Тук реформите и бюджетите на Шайката се изразяват в бонус за властта и малус за \"мат'риала\".", "date": "2019.11.22", "title": "С грижа за богатите"}
{"url": "https://duma.bg/sauchastnik-n204023", "text": "Българският футболен съюз беше уличен, че източва държавните пари, които получава по програма за развитие на детско-юношеския спорт. Ръководената от Боби Михайлов централа е организирала лагери за 1,6 млн. лв. на деца в хотели на вицетата Йордан Лечков и Атанас Фурнаджиев. И паралелно е сключила договори с афганистанци за доставка на екипи за още 1 млн. лв., които май никой не е видял. Според отчетите децата са спали за двойно повече пари, а общо са \"купени\" 34 000 броя екипи - т.е. за 20% от момчетата на възраст между 10 и 14 години в страната. Всичко, разбира се, се прави с благословията на спортното министерство и ръководителя му Красен Кралев. Схемата за източване на държавната пара е обществена тайна. За всеки предоставен държавен лев се връщали под масата минимум 30%. Въпросът е, че няма как да бъдат хванати. Инспекторатът на ММС, който осъществява текущ и последващ контрол, си затваря очите, защото и неговите служители се облажват, твърдят запознати. И тук идва въпросът: защо Красен Кралев се крие, а не обясни какво се случва? Дали не е съучастник? Последните години той тръбеше, че работи добре с Михайлов. А сега? Парите, казват, не миришат. В момента Кралев сигурно чака нареждания как да действа, за да излезе правителството \"чисто\". Така мълчеше и когато се разви драмата с оставката на Михайлов.  Този път като нищо може да се наложи варненецът да си стегне багажа към морето. Защото схемата се прилагала и с други федерации - волейбол, щанги и т.н. Кралев, видите ли, бил назначил проверка. На какво? В министерството да не се правят на честни и неподкупни, защото всичко тръгва от тях. Без упражняване на реален контрол на парите всички ще бъркат в кацата с меда. Но явно такава е идеята. Кражба без съучастници и от двете страни не става. За децата обаче всички нехаят. И сега, и занапред родителите ще бъдат задължавани да им купуват екипи, при това на завишени цени.", "date": "2019.11.22", "title": "Съучастник?"}
{"url": "https://duma.bg/makron-raboti-za-bogatite-n204027", "text": "Националният институт за статистика и икономически изследвания на Франция публикува доклад за ефекта от въведените през 2018 г. мерки върху най-богатите и най-бедните домакинства. Заключението е, че те фаворизират богатите, съобщава МИА. Социалните и фискалните мерки, въведени от правителството на Еманюел Макрон през 2018 г., повишиха жизнения стандарт на населението само с 1,1 процента. В същото време те фаворизират 10% от най-богатите домакинства. Тази категория е спечелила за година средно 790 евро повече, за да повиши стандарта си на живот, в сравнение със 130 до 230 евро за останалата част от населението. Хората, които са имали най-голяма полза от реформите, са онези, които притежават капитал. Това показва доклад на Националния институт за статистика и икономически изследвания на Франция. ", "date": "2019.11.22", "title": "Макрон работи за богатите"}
{"url": "https://duma.bg/naglost-n204025", "text": "Заради водната криза в Пернишко на Николай Нанков, понастоящем заместник-министър на регионалното развитие, му се наложи да иде в парламента, че депутатите поискаха обяснения. От това, което чухме, може да се направи единствено заключението, че властта в негово лице продължава да демонстрира наглост. А той конкретно не спира да се прави на ни лук ял, ни лук мирисал. Въпреки че от доста години получава заплата - ту като зам.-министър, ту като министър, за да отговаря именно за случващото се във водния сектор. И вчера, вместо да даде отчет какво е свършил, той продължи в същия дух. Оправда се със старата водопреносна система, с липсата на ремонти, с еврофондовете и т.н. И как без изграждане на нови язовири и рехабилитация на съществуващите язовирни стени България, за съжаление (рече той), в дългосрочен план е изправена пред сериозна криза, свързана с осигуряването на питейното водоснабдяване за голяма част от населението. Казано просто - той призна, че не само нищо не е свършено досега, но управляващите отдалече се оправдават и за възможна бъдеща липса на резултати. Че даже ни предупреждават докъде ще доведе евентуалното им бездействие. Десетилетие от тези хора слушаме само оправдания и обещания. Всяка година \"независимата\" КЕВР разрешава поредното поскъпване на водата, което на документи се оправдава с ремонти и инвестиции. Властта от години ни баламосва, че се прави водна реформа, но резултатите стават все по-разводнени, след като Нанков успя да изброи само част от по-големите градове на воден режим. Продължаваме да сме рекордьори по загуби на питейна вода. Не е учудващо, след като от закона дори бяха премахнати ограниченията за покриване на загубите от потребителите. Очевидно е, че тези наглеци работа не могат да свършат. Те са за мръсната тръба.", "date": "2019.11.22", "title": " Наглост"}
{"url": "https://duma.bg/kratki-novini-n204026", "text": "Френският външен министър Жан-Ив Льо Дриан смята за необходимо създаването на група от видни политици, която да анализира състоянието на отношенията между НАТО и Русия. Това предложение той направи на заседанието на външните министри на алианса. По думите му тази група трябва да анализира терористичните заплахи, отношенията с Китай, влиянието на новите технологии върху въоръженията.  Полякът Доналд Туск беше избран почти с пълно единодушие за председател на Европейската народна партия (ЕНП) на конгреса на европейската десница в Загреб. Той събра гласовете на 93% от делегатите на конгреса на ЕНП, като за негова гласуваха 491 и само 37 бяха \"против\". За пръв път източноевропеец ще ръководи еропейската десница. Туск заяви, че е \"готов за борба\" срещу популизма и за християндемократичните европейски ценности. Лидерът на израелската партия \"Синьо и бяло\" Бени Ганз обяви, че не може да сформира правителство след проведените наскоро избори, и уведоми президента Реувен Рвилив, че връща мандата. Този мандат му бе даден, след като действащият премиер Бенямин Нетаняху също не може да сформира правителство. Така Израел се изправя пред трети парламентарни избори в рамките на една година. Жертвите на двете експлозии в цех за производство на фойерверки в Сицилия станаха пет, предадоха медиите. На място са загинали двама работници и 71-годишната собственичка на семейната фабрика за фойерверки. Синът й е сред четиримата ранени, настанени в болница в Палермо със сериозни травми. Там от раните си почина още един човек, петата жертва бе открита под останките от сградата. Искра от заваряване е причината за трагедията. ", "date": "2019.11.22", "title": "Кратки новини"}
{"url": "https://duma.bg/kisindzhar-se-opasyava-ot-voyna-sasht-kitay-n204028", "text": "Между САЩ и Китай може да избухне въоръжен конфликт, ако те не успеят да разрешат търговската си война, заяви бившият държавен секретар на САЩ Хенри Кисинджър. 96-годишният политик говори в Пекин на конференция за бъдещето на двата икономически гиганта.   \"Няма съмнение, че много аспекти от развитието на Китай са предизвикателни за САЩ. Никога не се е случвало, преди две големи страни в различни части на света да са били в подобни позиции. Ако се разреши конфликтът да протича неограничено, резултатът може да бъде дори по-лош, отколкото бе в Европа. Първата световна война избухна заради сравнително малка криза ... а днес оръжията са по-мощни\", поясни Кисинджър. \"Китай е основна икономическа страна. И ние сме такива. И така ниe се настъпваме по пръстите на краката по целия свят\", продължи той. Ако двете страни продължат да виждат \"всеки въпрос по света като конфликт\" помежду си, това може да бъде \"опасно за човечеството\", добави той. \"Според мен е много важно периодът на относително напрежение между Китай и САЩ да бъде последван от ясно изразени усилия за разбиране на политическите причини, както и ангажимент на двете страни да се справят с тях. Все още сме далеч от момента, когато ще е твърде късно, защото засега сме само в подножието на Студената война\", поясни политикът.", "date": "2019.11.22", "title": "Кисинджър се опасява  от война САЩ - Китай"}
{"url": "https://duma.bg/pazarat-na-bokluka-n204024", "text": "\"За всички по много\" е мотото на план- сметката за чистотата на София и през следващата година. Столичната община ще продължи да събира по много пари от хората и по много да ги раздава на частни фирми, които са влезли доста навътре в този доходен бизнес. Ефектът от тази широкомащабна и скъпоструваща дейност, в която се вихри кметството, обаче е съмнителен. Подозрението вече е дълбоко вкоренено в душата на столичани. Защото те всяка година виждат с очите си и подушват с носа си качеството на почистване на града им. Колкото и пари да се пръскат за тази работа, резултатът остава все незадоволителен. Нито контейнерите се вдигат по-често, нито улиците стават по-малко прашни, нито въздухът се диша по-лесно.  И този път от общината побързаха да се похвалят, че вдигат бюджета за чистота, а оставят такса смет същата. Допълнителните средства обаче все идват отнякъде. Ако не са през такса смет, са дошли по друг канал, тръгващ от кесията на софиянеца. Излиза, че широките пръсти на общината не са чак такъв повод за хвалби. Може ли все пак кметството да обещае отговорно харчене и строг контрол, който да задоволи реалния \"спонсор\" на многомилионния бюджет за чистотата? Засега такива изгледи няма. Общината обаче има една проста, полезна крачка, с която може да се опита да върне доверието на хората. Като прочисти цялата дейност по сметосъбиране, сметоизвозване и улично миене и метене от външни изпълнители, които от години бъркат надълбоко и с апетит в кацата с мед. Крайно време е тази услуга да се поеме от общинско предприятие, което не гони печалби и се контролира по-лесно. На \"Московска\" 33 обаче не им стиска да изгонят основните играчи, завладели пазара на боклука. Затова и ще продължим да даваме на всички по много.", "date": "2019.11.22", "title": " Пазарът на боклука"}
{"url": "https://duma.bg/balgarite-sa-patuvali-po-malko-tova-lyato-n204031", "text": "През най-активните за пътешествия месеци юли-септември българите са пътували по-малко, отколкото през миналата година, сочат данните на Националния статистически институт. Общо 1,7 млн. българи са пътували с цел туризъм, като повечето от тях - 75,6%, са били само в страната, 20,5% - само в чужбина, а едва 3,9% са пътували както в страната, така и в чужбина. В сравнение със същото тримесечие на 2018 г. общият брой на пътувалите на възраст 15 и повече навършени години намалява със 7,9%. Обичайно през третото тримесечие най-много са пътували българите на възраст 25-44 години - 790 хил., или 45,5% от всички пътували. Във всички възрастови групи преобладава относителният дял на пътуванията в страната, като най-висок е при хората на възраст 15-24 години - 78,2% от пътувалите в тази възрастова група. При пътуванията в чужбина делът на пътувалите на възраст 65 и повече навършени години е най-голям - 23,9% от пътувалите в съответната възрастова група. По-голяма част от туристическите пътувания както в страната (65,1%), така и в чужбина (79,9%) са били с цел \"почивка и екскурзия\". През периода като самостоятелни са били регистрирани 1,9 млн., или 84,2% от общия брой лични пътувания. Относителният дял на самостоятелните пътувания без резервация в страната е 91,7%, а на тези в чужбина - 54,6%. В структурата на разходите по видове с най-голям относителен дял в страната са тези за храна - 44,5%, докато в чужбина са разходите за транспорт - 30,1%. През третото тримесечие средният разход при пътуване с лична цел на един човек е 368,37 лв. в страната и 655,18 лв. в чужбина. Същевременно разходите на човек за професионално пътуване са средно 178.80 лв. в страната и 1200,63 лв. в чужбина.", "date": "2019.11.22", "title": "Българите са пътували по-малко това лято"}
{"url": "https://duma.bg/svetovniyat-ikonomicheski-rast-na-10-godishno-dano-n204032", "text": "Световната икономика расте с най-бавното си темпо от световната финансова криза през 2008-2009 г. насам. Вина за това имат правителствата по света, които разчитат изцяло на централните банки да съживят инвестиционната дейност. Това гласи представеният вчера доклад на Организацията за икономическо сътрудничество и развитие (ОИСР). В него е записано, че световната икономика се очаква през тази и следващата година да отчете най-слабия си ръст от 10 години насам - 2,9%. Така очакванията за 2020 г. са леко понижени (с 0,1%) спрямо последната прогноза от септември. Прогнозният икономически ръст през 2021 г. би се повишил до 3%, ако редица рискове, вариращи от търговски войни до неочаквано рязко забавяне на китайската икономика, бъдат овладени. За еврозоната очакванията са за ръст от 1,2% през 2019 г., 1,1% през 2020 г. и 1,2% през 2021 г.", "date": "2019.11.22", "title": "Световният икономически ръст на 10-годишно дъно"}
{"url": "https://duma.bg/ot-bransha-priznaha-che-taksite-na-bankite-poskapvat-n204033", "text": "Предстои повишение на някои банкови такси, което е свързано с влизането в сила на нови европейски регламенти през декември. Това потвърди вчера финансистът Левон Хампарцумян пред БНТ. По неговите думи обаче банките не действали \"по калъп\" и е въпрос на търговска политика как точно ще реагира всяка от тях. Той обвърза предстоящите промени с течащата дигитализация в сектора и инвестициите, които банките правят, за да отговорят на иновациите и регулациите. Конкретното очаквано повишение е свързано с европейските изисквания за намаляване на трансграничните такси и изравняването им с локалните. \"Извършването на трансгранични преводи с модерни дигитални средства е относително евтино. Същевременно първоначалната инвестиция си е там. Да имаме банковата си сметка в телефона, онлайн, струва пари, това създава конкуренция и изисква инвестиция\", коментира той. Ако повишението в таксите обаче се окаже прекалено голямо, има достатъчно лостове то да бъде изравнено, смята Хампарцумян. \"Ако конкуренцията не свърши работа, има регулатор\", изтъкна той. Влизането в сила на новата регулация означава, че банков превод в друга страна от ЕС от България ще струва не повече от 5 лв., колкото е най-високата такса за превод на територията на страната, поясни пред БНР експертът от \"Моите пари\" Десислава Николова. По думите й най-масовата такса - тази за поддръжка на разплащателна сметка, която никой банков клиент не може да избегне, която сега е средно 2 лв., би станала 2,5-3 лв. месечно по груби сметки. От друга страна, чрез повишаването на някои такси за обслужване на каса банките насърчават потребителите да използват други, по-модерни форми - интернет банкиране, банкиране през мобилен телефон и т. н., добави тя.", "date": "2019.11.22", "title": "От бранша признаха, че таксите на банките поскъпват"}
{"url": "https://duma.bg/namesiha-balgariya-v-shpionski-skandal-n204029", "text": "Председателят на сръбската парламентарна комисия за Косово и Метохия Милован Дречун заяви в ефира на телевизия РТС, че против Сърбия се водят множество хибридни операции от няколко страни. Според него има връзка между публикуваното видео и неотдавнашната реакция в България на пристигането в Ниш на руски зенитно-ракетни системи С-400. Освен това държавният служител припомни твърденията на Белград, че в Северна Македония има разузнавателен център, откъдето българското и хърватското разузнаване провеждат операции срещу страната му. Доказателство за това, както заяви Дречун, е случаят с пуснатия видеозапис, на който се вижда как руски разузнавач дава пари на предполагаем високопоставен сръбски държавен служител. \"Сърбия трябва да надгради своя защитен механизъм срещу онези хибридни операции, чрез които външни държавни или недържавни участници имат за цел да повлияят на външната и вътрешната политика на страната. Това е неразделна част от хибридна операция, обвързана с пристигането на руския президент Владимир Путин\", заяви парламентаристът. Той посочи, че за записа се знае много малко и че има много непроверени неща. Коментирайки съобщения в медиите, че кадрите са пуснати от САЩ след 50 опита, осуетени от руските служби, Дречун заяви, че това може да е спекулация, но все пак показва средата, в която са публикувани кадрите, и добави, че зад тази публикация, изглежда, стои български разследващ журналист. \"Той твърди, че не знае кой е авторът на клипа, но изглежда, че съществуват механизми, чрез които определени лица и служби могат да разпространяват информация сред обществеността\", обяснява Дречун. Той оцени, че историята може да навреди на руско-сръбските интереси. Дречун посочи и реакцията на Атлантическия съвет в България, която според него е минала доста незабелязано, но все пак смята, че не е косвено свързана с тази тема. \"Те предупредиха българските служители, че на територията на тази страна (Сърбия) се провежда истинска хибридна операция и че нейната цел е да подготви терористични атаки в съседни страни\", заяви той. Освен това Дречун припомни, че по-рано е информирал обществеността, че в Скопие е сформиран маскиран разузнавателен център, в който също се намират членове на служби на съседни държави като Северна Македония, Хърватия, България. Информацията за възможния руски шпионаж предизвика тревога в сектора на държавната сигурност на Сърбия. Според медиите правителството е приело много сериозно информацията. Междувременно сръбската Агенция за сигурност потвърди автентичността на кадрите, където руският разузнавач Георгий Клебан дава пари на уж сръбски офицер.", "date": "2019.11.22", "title": "Намесиха България в  шпионски скандал"}
{"url": "https://duma.bg/piti-kashkaval-i-dinozavri-iskat-malkite-za-koleda-n204011", "text": "Пити с кашкавал, чийзбургер и динозаври са сред най-необичайните желания, описани в тазгодишните писма до Дядо Коледа. Въпреки че до Рождество Христово остава повече от месец, децата вече изпращат своите списъци до белобрадия старец. Властелинът на Северния полюс ще трябва да изпълни доста странни искания, но със сигурност едно малко момченце може и да остане разочаровано, тъй като едва ли ще получи 13 000 паунда в коледния си чорап. Друг подрастващ си е пожелал чанта и колан на Гучи, както и най-новия модел известна марка телефон. Освен материалните подаръци, малко момиченце е поискало само сестра й да се върне вкъщи за празниците.", "date": "2019.11.22", "title": "Пити кашкавал и динозаври искат малките за Коледа"}
{"url": "https://duma.bg/prodadeni-sa-50-kg-sudzhuk-zarazen-s-listeriya-n204034", "text": "Само ден след като от Българската агенция за безопасност на храните обявиха, че в магазините са открити българска риба и български суджук, заразени с листерия, бе уточнено, че става въпрос за 60 кг пушена скумрия на шайби и 50 кг суджук. Инспекторите са успели да изтеглят от търговската мрежа 15 кг от скумрията, а останалите 45 са продадени. От заразения домашен суджук са произведени 50 кг, но количества от него не са открити в магазините, което означава, че той е продаден. Бактерията листерия може да причини инфекция, която засяга централната нервна система предимно на хора с отслабен имунитет. Най-често с нея човек може да се зарази, ако храната не е термично обработена. Експертите съветват всеки, който има съмнения, да се обърне към лекар.", "date": "2019.11.22", "title": "Продадени са 50 кг суджук, заразен с листерия"}
{"url": "https://duma.bg/golemiyat-vzriv-shte-prevzeme-sofiya-n204013", "text": "В рамките на два дни - 23 и 24 ноември, в столицата ще се проведе \"Големият взрив\". Най-мащабният форум за личностно развитие и предприемачество в Източна Европа ще събере в \"Арена Армеец\" най-добрите експерти, лектори и инфлуенсъри, всеки от които има различен опит, умения, знания и вдъхновение, но обща страст към просперитета на индивида и бизнеса. Всеки участник ще има възможност да сподели личното или професионалното си предизвикателство, да даде обратна връзка, съвет и като цяло да е в помощ на останалите, за да имат шанс да се развиват и израстват в различните сфери. Основатели и лектори в тазгодишното издание на \"Големият взрив\" ще бъдат: Пламен П. Попов - социален предприемач, мастър в продажбите, автор, съосновател на \"Университет за личностно развитие и предприемачество\"; Ясар Маркос - треньор, предприемач от световна класа и един от водещите лектори в България в областта на най-доброто представяне. За първи път у нас ще се състои инфлуенсърски панел с едни от най-успешните родни имена от тази сфера, като негов водещ ще е Ива Екимова - експерт по комуникации повече от 20 години. На сцената ще излязат Алекс и Дани Петканови, както и Ясен Савов - който е сред българите с най-много последователи в инстаграм, заедно с неговата половинка Мария Георгиева-Савова, главен редактор на родното издание на Elle. Част от звездните лектори и изпълнители на тазгодишното издание на \"Големият взрив\" са Владимир Караджов от \"Бригада \"Нов дом\", Наталия Кобилкина - сексолог и семеен терапевт, Лазар Радков - автор на книгата \"Яж шоколад и отслабвай\" и човекът, благодарение на когото цяла България събира капачки за благотворителност, Михаил Христов - лекоатлет, параолимпиец, трикратен световен шампион на скок дължина за хора с увреждания, Стойне Василев - независим личен финансов консултант, инвеститор и собственик на най-популярния сайт за лични финанси в България, Моузес Налока - реномиран международен говорител, коуч по развитие на бизнеси и предприемач, хип-хоп звезда и музикален продуцент Явор Янакиев, по-известен като 100 Кила, Маги Джанаварова - победителка в третия сезон на \"Мюзик айдъл\", Биляна Йотовска - фитнес модел, създателка на собствен спортен бранд, Дара Екимова - изпълнителка, Стивън Ачикор - музикант, впечатлил публиката с участието си в X Factor. Елица Тодорова - певица, перкусионистка. Мисията на \"Големият взрив 2019\" е да даде увереност на младите хора у нас да действат, за да се създаде общество от будни, можещи и мотивирани да правят успешен бизнес хора в България, уточняват организаторите.", "date": "2019.11.22", "title": "\"Големият взрив\" ще превземе София"}
{"url": "https://duma.bg/pochina-aktorat-vasil-dimitrov-n204014", "text": "Напусна ни актьорът Васил Димитров - eдин от доайените в театъра, уважаван актьор, режисьор и театрален педагог, се казва в съобщение на страницата на САБ във фейсбук. Играл е в ДТ \"Адриана Будевска\" в Бургас (1958-1961), Младежкия театър (1961-1966), НДТ \"Сълза и смях\" (от 1966 г.), в Театър 199 и др. Член е на СБФД и САБ, носител е на множество награди. След 2001 г. става преподавател в департамент \"Театър\" на НБУ. За своята професия Васил Димитров споделя: \"Тя е благодатна и благодарна. Тя те акумулира по някакъв начин. След едно хубаво представление се чувствам по-бодър и съм готов да продължа. А театърът - той е съдба. Той е моят живот. Без театъра щях да съм друг човек - с по-ограничена територия. Театърът ме кара да се чувствам по-свободно, по-отворен, по-любопитен. Всичко за мен е театърът.\"", "date": "2019.11.22", "title": "Почина актьорът Васил Димитров"}
{"url": "https://duma.bg/trite-fei-pristigat-v-teatar-vesel-n204015", "text": "В съботния афиш на Куклен театър \"Весел\" на 23 ноември от 11 ч. в читалище \"Искра\" във Велико Търново ще гостува един от най-популярните спектакли на ДКТ - Варна. Сценарий и режисура Вера Стойкова, сценография и кукли Адриана Добрева, композитор Иван Кръстев. Участват Евгения Василева, Елица Данаилова и Мария Томова. Трите феи предлагат на децата вълнуващо приключение. Те ще ги поведат на пътешествие в Страната на цветята. На крилете на вълшебството ще се понесем в необятния свят на семенцата, луковичките и коренчетата, ще помагаме в засаждането им и ще станем свидетели на чудото на растежа. ", "date": "2019.11.22", "title": "\"Трите феи\" пристигат в театър \"Весел\" "}
{"url": "https://duma.bg/s-muzika-za-seshoar-i-orkestar-provokira-detsata-vasko-vasilev-n204012", "text": "С музика за сешоар и оркестър ще провокира въображението на децата Васко Василев. Световноизвестният цигулар ще гостува на 24 ноември, неделя, от 13 до 14 ч. в \"Музейко\" (ул. \"Проф. Боян Каменов\" 3). Кой и защо създава музика? А какво всъщност е музика? А как звучи музиката в ума на виртуоз? Как да създадем импровизация с класически инструмент и бутилков сешоар? Всичко това ще научат присъстващите на специалното събитие. Концертмайсторът на Кралския оркестър ще предложи вълнуващо предизвикателство на малките посетители, разкривайки им необятната музикална вселена. В атмосферата на причудливите инструменти от изложбата \"Докосни музиката\" Васко Василев ще провокира въображението на децата със забавни музикални експерименти - защото мелодията съществува във всеки познат звук, трябва само да се заслушаме! Цигулката ще прозвучи в компанията на земен ксилофон (звуци от дърво) и литофон (звуци от камък), орган от водосточна тръба и други забавни попълнения в гостуващата изложба, която ще остане в Детския научен център до края на януари. С импровизация и настроение в приключението ще се включат и музикантите, които придружават Васко Василев на световната сцена: Хуан Хередиа (перкусии), Виктор Вайехо (клавирни, тромпет), Дейвид Бъкингам (китара). Децата ще преживеят среща с класическата музика и звуците на града, които могат да звучат като истинска песен.", "date": "2019.11.22", "title": "С музика за сешоар и оркестър провокира децата Васко Василев"}
{"url": "https://duma.bg/kontsert-na-oratnitsa-v-siti-steydzh-n204016", "text": "Родната етнобас формация \"Оратница\", която наскоро отбеляза 10 продуктивни години от съществуването си, ще излезе на една сцена с един от най-уважаваните ветерани в диджей общността - диджей Вадим, на 23 ноември в столичния клуб \"Сити стейдж\". Събитието обещава на меломаните да открият нови музикални хоризонти, в които пренебрегвани или забравени мелодии възкръсват за нов живот. В събитието се включва и диджей Боскар Уайлд, който е и автор на българското предаване за хип-хоп култура \"Funkдърграунд\" и на предaването \"Different Soul\" по лондонското Soundwave Radio.", "date": "2019.11.22", "title": "Концерт на \"Оратница\" в \"Сити стейдж\""}
{"url": "https://duma.bg/piyanstvoto-i-agoniyata-na-edin-narod-n204020", "text": "Някога Вазов нарече Априлското въстание \"Пиянството на един народ... жъден за великото слово на свободата, нетърпелив да понесе кръста си на Голгота. Кажеха ли му: бъди готов да умреш! - черковата даваше попа си, школото даскала си, полето орача си, майката сина си, тайно и полека, народът порасте на неколко века. Българският национален дух никога не се е дигал до такава висота и надали ще се дигне друг път.\" Вдигал се е, учителю, може би не в оная призвездна Априлска висота, но се е вдигал. Така е било през Сръбско-българската война (1885 г.), така е било и по време на Балканската война (1912-1913 г.). За съжаление, през турското робство подобните опити са били спорадични и слабички. Тогава е било много силно  както и преклонението пред поробителя - преклонена главица остра сабя не я сече. Но идват други времена, раждат се големи, исполински личности: Паисий и Раковски, Ботев и Левски, както и други силни мъже; всички умни, решителни, истински родолюбци. Идва и самото Априлско въстание, а след него и Освобождението на България от турско робство, извършено от братска Русия. Настъпва и времето на социализма с неговите добри качества и... недостатъци. Именно недостатъците заедно с \"помощта\" от Запад и Изток (грубото вмешателство на перестройчика Горбачов в нашите работи) доведоха до историческата промяна на Десети ноември 1989 г. Повечето хора, в това число и аз, вярвахме, че тази промяна ще е за добро, че социализмът ще стане още по-желан от народа. Казвам \"още\", защото наистина по него време имаше хубавини за българите. Много са, няма да ги изброявам, достатъчно е да кажа, че благодарение на тях страната ни бе класирана на 27-о място в света. Уви, надеждата ни, че отиваме към по-добро, рухна през следващите трийсетина години на \"свобода, демокрация и евроатлантически ценности\". Едни след други на държавното кормило заставаха люде некомпетентни, егоисти и лъжци, които не милееха за отечеството ни. Те безмилостно унищожаваха материалното и духовното богатство, създадено при социализма. За мое огорчение в това недостойно дело имат пръст и хора, ужким комунисти, нарекли се вече социалисти. У нас се установи  с жестоко класово разслоение, с богатство и сиромашия, с нечовешки морал. Въстана ли народът ни, за да строши ярема, в който го зажеглиха властниците, обещавайки му невиждани хубости и чудесии? Не. Той продремуца и простащината, лицемерието и наглостта, връхлетели го през последните десетина години. Ама министър-председателят наредил да спре проверката на фабрика за спирт, тъй като бил обещал на собственика й да не го закачат! Ама този министър-председател казал, че магаре да предложи, и то ще стане президент; и по липсата на подходящ клепоушко, подредил на поста нищожеството Плевнелиев. Ама същият този управник назначава и уволнява когото си иска и харчи държавните пари, както си ще! Ама-тата са много, но народът не ги вижда, не ги чува. Той не се впечатлява от това, че разни вагабонти стават милионери за дни, че сиромашията завладява все повече хора, че милиони българи напущат страната, защото тук не се живее, макар Бойко да казва обратното: България е перфектна държава, тя е прекрасно място за живеене. Нито дума напреки не се чува, когато Плевнелиев и Борисов обявяват, че Русия е опасност за България, че ние като членове на НАТО ще воюваме с нея. България в НАТО!? Не знаеха ли те, че тази организация е мечът, с който Америка иска да подчини и управлява света?  Българите не се замислят и за това, че през последните десетина години у нас няма избори. Всичко се урежда,  Последните избори за местна власт бяха абсолютно беззаконие: купуване на гласове и фалшификации, насилие и наглост, какво ли не направиха гербаджиите само и само да останат на власт. И то открито, безсрамно. Страшното е, че освен циганите и българите продават гласовете си. На упрека, че го прави, един българин отвърна: \"Гладен съм\". Ще рече, гладните и неграмотни цигани заедно със сиромасите българи ще решават съдбата на отечеството ни... Професор Атанас Семов нарече корупцията \"същността на властта\". Тази същност е повсеместна, всекидневна търговия. Помним как Волен Сидеров хулеше Бойко и ГЕРБ. Помним как най-остро ги критикуваше Красимир Каракачанов. Валери Симеонов бе заявил, че няма да участва в управление, в което е и Бойко Борисов. Е, и? И троицата седнаха край софрата на властта и слушкат ли слушкат заповедите Бойкови. Това се \"случи\" и с лицата Тома Биков и Антон Тодоров: първият преди време казвал, че мястото на Бойко е в затвора, а вторият написа цяла книга за шайката на Бойко и Цецо. Сега те са  като нейни усърдни агитпропи. Последният засега търговски случай е с пловдивчанката Дани Каназирева. Създала своя партия, тя водеше люта битка с ГЕРБ. Вече не я води, тъй като бе назначена за областен управител. На слука да й е!... Търговията не подминава никого, стига да допринася полза на управниците. Примерите са доста. Един от тях е направо куриозен. На едно гербаджийско сборище бяха поканени кметовете на Пазарджик и Видин, воювали с тях на изборите. Гостите изглеждаха щастливи и умилени от вниманието... Днес у нас тържествува демокрацията на страха за хляба. Всеки чиновник, не е ли с ГЕРБ, остава без насъщния, селянинът - без дърва за огрев, без други услуги и благинки, които зависят от кмета. Не се ли държи \"правилно\", бизнесменът губи бизнеса си. Медиите са хванати за гушите; няма насам, няма натам. Над всичко е едноличната и неограничена власт на вожда. Кралят Слънце бе казал: \"Държавата, това съм аз\". Нашият юнак може да каже същото. И да добави: аз съм собственик на държавата. И няма да сбърка, защото той прави с нея каквото му хрумне; разполага с парите и богатствата й сякаш са му бащиния. Всичко това не трогва народа, който е навел глава и мръхти  Изпаднал е в апатия, страх и безверие, че не може да направи нещо, за да промени унизителното положение, в което е изпаднал, сам позволил това. Колко прав е Мирабо, като казва, че \"Доброволните роби създават повече тирани, отколкото тираните - роби.\" Аз пиша често за нещата, които излагам в тази статия, други люде също се обаждат, но кой чете, кой слуша?! Комай не ни вярват хората. Добре, и без това денонощно отправят очи и уши на Запад, па нека разберат какво казват тамошните люде за положението българско. А те казват страшни истини... Според ЦРУ по средата на този век населението ни ще бъде пет милиона и половина души, от които: четири милиона и половина цигани, останалият милион - българи и турци. Подобно е и становището на ООН. Компетентни европейски институции смятат, че в края на века върху територията ни ще живеят два милиона души; излишно е да казвам от каква народност ще бъдат... Българинът не се интересува от тези смразяващи новини. Той е вторачен в две неща: колата и поминъка. Има ли лека кола и поминува ли, без да гладува, добре е, наред е, другото, майната му. Другото е робското положение, в което сам се е докарал, и бъдещето на нацията и държавата, които нямат никакво бъдеще. Някога, пиян за свобода, готов за своята Голгота, народът ни въстана и удиви света с героизма си. Днес този народ изчезва завинаги. Непоправим идеалист и наивник, вече в заника на дните си, аз продължавам да храня надеждица, слаба като крилце на пеперуда, че може да ни подмине тая зла участ. Дано! Ама...", "date": "2019.11.22", "title": " Пиянството и агонията на един народ"}
{"url": "https://duma.bg/datata-n204019", "text": "1833 - В ШУМЕН СЕ РАЖДА ДОБРИ ВОЙНИКОВ, ВЪЗРОЖДЕНЕЦ, ПИСАТЕЛ (УМИРА 1878 Г.). Общественик, журналист, музикален и театрален деец. Основоположник на българския театър. През 1865 г. в Браила организира българска любителска театрална трупа. За пръв път в историята на българския театър привлича жени актриси. Един от учредителите на Българското книжовно дружество (дн. БАН). Автор на исторически драми и комедии, сред които най-популярна е комедията \"Криворазбраната цивилизация\". 1906 - УМИРА ЧАРДАФОН, РЕВОЛЮЦИОНЕР (Р. 1860 Г.). Продан Тишков Проданов (Чардафон) е опълченец-поборник, участник в Руско-турската война (1877-1878). Активен участник в Съединението на Княжество България и Източна Румелия. Български офицер, майор. За него Захарий Стоянов написва хумористичен очерк, озаглавен \"Чардафон Великий\". Умира в родния Габрово. Там през 1908 г. е излят първият бронзов бюст на Чардафон Велики. 1906 - SOS СТАВА СВЕТОВЕН СИГНАЛ ПРИ ТЪРСЕНЕ НА ПОМОЩ. Международният морзов сигнал за бедствие е използван за пръв път от немското правителство в правила за радиосъобщенията от 1 април 1905 г. През ноември 1906 г. по време на международна конференция в Берлин SOS е включен в Международната радиотелеграфна конвенция. Документът влиза в сила на 1 юли 1908 г. 1913 - РАЖДА СЕ АСЕН БОСЕВ, ПИСАТЕЛ (УМИРА 1997 Г.). Автор на детско-юношеска литература, журналист и преводач от руски език. Един от учредителите и първи председател на Българската секция на Международния съвет по детската книга към ЮНЕСКО. Съосновател и главен редактор на в. \"Септемврийче\". Редактор на в. \"Стършел\". 1959 - УМИРА ЖЕРАР ФИЛИП, ФРЕНСКИ АКТЬОР (Р. 1922 Г.). Първите си стъпки в театъра прави на 19 г., а в киното - на 21. Талантът му го прави известен по цял свят, особено с филми като \"Фанфан Лалето\", \"Красавиците на нощта\" и \"Врящото гърне\". Театър в Берлин носи неговото име. Всяка година в Раматюел, където е погребан, се провежда театрален фестивал в негова чест. 1963 - В ДАЛАС Е ЗАСТРЕЛЯН АМЕРИКАНСКИЯТ ПРЕЗИДЕНТ ДЖОН КЕНЕДИ. Джон Фицджералд Кенеди (1917-1963), наричан от американците JFK, остава в историята с романтичен ореол. Участва във Втората световна война и е и най-младият президент в историята на САЩ - на 43 г., когато е избран на този пост. С неговото управление се свързват Кубинската ракетна криза, изграждането на Берлинската стена, началото на съветско-американската надпревара в Космоса, Виетнамската война и др. 2000 - УМИРА ЕМИЛ ЗАТОПЕК, ЧЕШКИ ЛЕКОАТЛЕТ (Р. 1922 Г.). Бегач на дълги разстояния, наречен \"Чешкият локомотив\". Печели четири златни медала от Олимпийските игри през 1948 г. и през 1952 г. Поставя в кариерата си 20 световни рекорда на дистанции от 5000 м до 30 км.", "date": "2019.11.22", "title": "Датата"}
{"url": "https://duma.bg/padnali-angeli-voini-i-otlomki-ot-vremeto-n204018", "text": "Георги Маринов откри поредната си самостоятелна изложба, която лаконично е озаглавил \"Скулптура\". В експозицията в столичната галерия \"Стубел\" (ул. \"Коста Лулчев\" 2В) скулпторът представя три цикъла, върху които работи от години и които засягат теми, обединени от мисълта за фрагментарността в нашия живот. \"Работейки върху камъка, нямаше как да не бъда повлиян от налагащата се житейска фрагментарност на нашето съвремие, фокусирано върху дефиниран участък от цялото, от общото, загатвайки за конструктивното, без да дава достатъчна яснота\", разказва Георги Маринов.  Първият цикъл - \"Паднали ангели\", е замислен от него отдавна, но идеята до този момент се въплъщава само във формата на скици. Настоящата изложба го подтиква да я извае в материал. \"Трудността за мен се състоеше не в позитивния завършек на библейската притча, а в непостоянството на човешкия характер\", казва авторът. Серията \"Воини\" Георги Маринов работи от почти 20 години. Като под воин той не разбира войника, боеца, физическата мощ, а воина във всеки от нас. Воина като израз на преодоляването на препятствията в борбата със самия себе си.  \"Отломки от времето\" е другият цикъл, върху който скулпторът също работи отдавна. \"Опитвам се да погледна, да изследвам натрупването на цивилизации като история и като изкуство чрез различни фрагментарни асоциации през погледа на съвремието\", обяснява своя замисъл Георги Маринов. Експозицията, включваща 12 скулптури от камък и 12 рисунки, създадени от него през последната година, може да се разгледа в столичния арт салон до 6 декември. Роден през 1968 г. в Троян, Георги Маринов завършва Средното специално художествено училище за приложни изкуства в родния си град. През 1998 г. завършва скулптура в Националната художествена академия с магистърска степен в класа на проф. Борис Гондов. Това е седмата му самостоятелна изложба, има участия в общи национални експозиции, Есенния салон в София и т. н. Носител е на Регионалната награда скулптура  \"Алианц България\" - София, 2018.", "date": "2019.11.22", "title": "Паднали ангели, воини  и отломки от времето"}
{"url": "https://duma.bg/orlin-goranov-v-spodeleno-s-grupa-akaga-n204017", "text": "Мащабен концерт на Орлин Горанов и \"Акага\", споделен с трио \"Тринити\", квартет \"Дестини\" и много други, организира на 30 ноември в зала 1 на НДК продуцентската компания \"Смайлс мюзик\", научи ДУМА от Виктория Стоянова.  Елегантният стил, финес и безкрайно топъл глас на Орлин Горанов ще се съчетае с уникалното звучене на фънк формацията \"Акага\", които заедно ще зарадват публиката си с една смела и модерна интерпретация на най-популярните им песни, аранжирани специално за проекта от Ясен Велчев. По време на концерта ще звучат джаз, фънк, евъргрийн и поп, изпълнени на живо.  Сцената ще побере и други забележителни артисти. Беквокалите ще бъдат изпълнени от чаровните момичета от трио \"Тринити\". Трите талантливи млади певици са възпитанички на НМА \"П. Владигеров\" и започват кариерата си като част от фънк бандата \"Сол бемол\". В специално подготвената камерна част на концерта ще се включи квартет \"Дестини\". Четирите красиви и атрактивни момичета ще очароват публиката с богатия си репертоар от модерни аранжименти на класически произведения, филмови шедьоври и етно мотиви. \"Споделено\" ще представи още гост-музикантите Цветан Недялков (китара), Ясен Велчев (клавишни инструменти) и Денис Попстоев (саксофон).  В зала 1 на НДК ще видим група \"Акага\" в пълния й състав - Красимир Куртев (бас, вокал), Иво Казасов (тромпет, вокал), Георги Велев (тромпет, вокал), Красимир Кирилов-Джоджо (тромбон, вокал), Димитър Митев-Дънди (барабани), Петър Главанов (китари), Калин Петров (клавишни). Билети от 30 до 95 лв. може да се намерят в мрежата на Eventim.bg.", "date": "2019.11.22", "title": "Орлин Горанов в \"Споделено\" с група \"Акага\""}
{"url": "https://duma.bg/pred-vazhen-izpit-n204021", "text": "Официално бе съобщено, че на 25 ноември т.г. президентът на САЩ Доналд Тръмп ще приеме в Белия дом премиера на България Бойко Борисов. А неофициални, но винаги добре осведомени източници, не само съобщиха какви въпроси ще бъдат предмет на срещата, но и внушават най-безцеремонно каква да бъде позицията на българския премиер. Атлантическият съвет на България публикува на 19 т.м. обширна инструкция (да, да, инструкция) какво да поиска Бойко Борисов от Доналд Тръмп. Точка първа в дългия поменик от указания гласи: \"Съдействие от САЩ за ефективно противодействие на руската хибридна война против България.\" Без да им мигне окото, че \"руската хибридна война\" е пълна измислица, атлантиците настояват премиерът да поиска от Тръмп \"разполагане на територията на България на многонационална механизирана бригада на НАТО и ракети Пейтриът\". Същевременно отвъд океана американският център за анализи \"Ранд Корпорейшън\" се обяви за още по-твърда \"черноморска стратегия\" на САЩ и НАТО срещу Русия и разполагане на \"съвременни американски ракетни системи\" в България. Пък един супер правоверен натовец, о.р. генерал Събев, конкретизира, че въпросните американски ракетни системи на наша територия трябва да имат далекобойност \"поне до Крим\". Не съм сигурен, че настоящите мои редове ще достигнат до погледа на Бойко Борисов. Въпреки това, в качеството си на редови поданик в държавата, която той управлява вече над 10 години, си позволявам да му предложа: Уважаеми г-н премиер, поръчайте да Ви намерят Дневника на Вашия някогашен колега, министър-председателя на Царство България Богдан Филов. Разгърнете дебелата книга на дата 28 март 1943 г. и ще прочетете: \"Савов ми съобщи, че Царят получил покана да се срещне с Хитлер.\" На 31 март Филов допълва: \"В осем без четвърт изпратихме Царя от летището на Враждебна. Пътува със същия голям аероплан, пак с пилота Бауер.\" На друго място се пояснява, че Хитлер е изпратил на Царя личния си самолет с личния си пилот. Две години по-късно, вече пред Народния съд, Филов ще каже, че при въпросната среща царят отблъснал искането на Хитлер за изпращане на български войски на Източния фронт. Историята не се повтаря, това е всеизвестно, но историческите паралели понякога се налагат от само себе си. Както преди 76 години, така и сега, първият човек на \"Големия брат\" (някога олицетворяван от Третия Райх, сега от САЩ) кани на разговор Първия човек на една съюзна държава (някога Царство, сега Република България). Както преди 76 години, така и сега, основната тема на разговора е: по-активно участие в борбата срещу Русия - някога Съветска, сега Федеративна. Преди 76 години Царят устоял на натиска. Ще устои ли сега Премиерът? Или \"ще клекне\", както клекна преди 16 години Симеон Сакскобургготски, лишеният от царство син на Борис Трети, успял като по чудо да се добере до премиерския стол на Републиката? Припомням: на 24 февруари 2003 г. Симеон отлетя за Вашингтон по покана на Джордж Буш-Младши. Президентът на САЩ беше инициирал нахлуването в Ирак под фалшивия предлог, че Саддам Хюсеин притежавал оръжие за масово поразяване, и искаше България да се включи в \"Коалиция на желаещите\". Симеон Сакскобургготски прие. През август 2003 г. 480 български военнослужещи бяха изпратени в Ирак. През декември същата година петима от тях се завърнаха в ковчези. В следващите две години загинаха мърцина още 8 наши войници и офицери, а десетки бяха ранени. През 1943 г. Борис Трети не се огъна под натиска на Хитлер. Тогава важна роля изигра обстоятелството, че той се намираше между чука и наковалнята: от една страна Хитлер, от друга разгърналата се антифашистка борба в България, която имаше за крепка основа многолетната симпатия на нашия народ към братята руси. Ако някой мисли, че тази симпатия е останала в миналото - греши. Въпреки огромните усилия, които се полагат (знае се от кого), масовото русофилство в България е живо. Нека се направят социологически проучвания: със сигурност ще се установи, че огромната част от българския народ не вижда в лицето на Русия враг. И категорично не желае България да става мишена за неизбежни ответни удари, ако ястребите в Пентагона и НАТО съвсем загубят разсъдъка си. Вярно, търпелив е народът ни, но и търпението си има граници. Може и да му кипне.  Историята, и близка, и далечна, е мъдър учител. Тя обаче иска ученолюбиви ученици. Ще се окаже ли сред тях премиерът Бойко Борисов, който е пред важен изпит? Отговора ще узнаем скоро.", "date": "2019.11.22", "title": "Пред важен изпит"}
{"url": "https://duma.bg/harchim-nay-malko-za-hrana-v-zavedeniya-n204035", "text": "Българите харчат 4% от парите си, предвидени за храни и напитки, по заведения, което ги нарежда в дъното на таблицата за Европа. Това сочат данните за 2019 г. от един от последните доклади на Colliers в категорията \"Храни и напитки\" в региона Европа, Близкия изток и Африка. На първите места в Европа по този показател без изненада са Испания с 15% и Гърция с 12%. Веднага след нея се нарежда Исландия, като не е уточнено дали това не се дължи на високите цени в страната. На опашката са Хърватия и Румъния с близо 2% от парите за храна, които те дават, за да се хранят навън. Въпреки че Франция се приема за страна, в която хората ценят добрата храна в ресторантите, разходите за хранене навън са малко под 5%. По-ниските доходи в Източна Европа предполагат по-малко предразположение на населението към посещение на заведения, обясняват авторите на доклада. Унгария и Чехия са на последните места от държавите от ЦИЕ в този аспект със съответно 8% и 6%. Междувременно у нас промени предвиждат най-малко 90% от продуктите в едно ястие да са биологични, за да се предлага в ресторанта като био. Това е заложено в промени в Наредба 5 за прилагане на правилата за биологично производство, етикетиране и контрол в тази сфера, предложени за обсъждане. До 10% от използваните продукти като подправки, плодове, зеленчуци и др. могат да са небиологични (тоест конвенционални или в преход към биологично производство), ако на пазара няма такива биологични продукти. При изчислението на процента не се вземат предвид използваните вода, готварска сол, заместители на солта, продукти от неземеделски произход като сода бикарбонат и др. За биоястията не могат да се използват продукти от лов и риболов, пише още в документа. В изискванията към заведенията за обществено хранене изрично се въвежда правило биоястията и напитките да се приготвят на различно място или в различно време от конвенционалните. При започване на готвенето на тези ястия повърхностите, оборудването и инвентарът на обекта трябва да са ефективно почистени. Заведенията за обществено хранене ще могат да етикетират свой продукт с термина \"биологичен\" или когато в менюто си имат само подобни ястия, или правят само отделни блюда. За тази цел те ще получават специално удостоверение, което ще бъде въведено в списък в Областната дирекция по безопасност на храните, както и в централата на БАБХ. Създават се условия за безпрепятствено ползване на националния знак \"Калинка\" при означаване на биологични продукти и храни.", "date": "2019.11.22", "title": "Харчим най-малко за храна в заведения"}
{"url": "https://duma.bg/petra-prikazen-grad-izdalban-v-skalite-n204066", "text": "Моята арабска приказка бе написана през ноември 2018 г., когато за първи път посетих Близкия изток. Авиокомпания \"Райън еър\" обяви директни полети от София до Акаба и получих най-невероятния подарък за рожден ден - самолетен билет до Йордания. От една страна, бях безкрайно развълнувана - античната история, археологията и източната митология са моя страст още от детството и мисълта да попадна в сюжета на \"Приказки от 1001 нощ\" предизвика приключенския ми дух. От друга страна, обаче, събитията в съседна Сирия и силното все още присъствие на \"Ислямска държава\" за момент ме накараха да се замисля дали е добра идея да пътуваме в този район. Авантюристичното в мен впоследствие надделя. Дългоочакваният момент най-накрая настъпи. Още няколко мига и самолетът ще кацне. \"Добре дошли в Акаба\" - приветстват надписите на летището. Когато с половинката ми пристигнахме, вече бе тъмно навън. Времето е топло, а въздухът е изпълнен с лека влажност и мирис на море. В мрака на вечерта блестят множество светлинки в далечината - свидетелство за кипящ живот. Веднага, щом ни съзерцава, леко пълничък и дружелюбен арабин се приближава към нас и ни пита дали искаме такси. Единственият транспорт от летище Акаба до град Акаба е такси. Качихме се в колата и показахме на шофьора снимка на хотела, до който трябваше да стигнем. Той потвърди, че знае къде се намира. Още щом се качихме в автомобила, таксиджията ни попита: \"Откъде сте?\" и след като получи отговора си, каза с усмивка: \"Добре дошли!\"  Този сценарий се повтори навсякъде, където отидехме. След около 20 минути пристигнахме в хотела и шофьорът пренесе багажа ни вътре. Никъде отвън не пишеше името на хотела и ние бяхме малко озадачени дали това е същият хотел, който бяхме резервирали онлайн. След като се настанихме, съмнението се поразсея и излязохме на разходка. 500 метра по-надолу случайно забелязах от лявата страна на улицата хотел с интересна фасада и се загледах в името. Небрежно отбелязах: \"Я, виж, този хотел има същото име като онзи, който резервирахме онлайн. Много странно.\" При което установихме, че таксито ни е закарало в друг хотел. Спогледахме се с приятеля ми и се разсмяхме.  На следващия ден станахме рано, защото трябваше да стигнем до Петра. Събудихме се от призива на имама за сутрешната молитва. Излязохме на балкона, за да се насладим на гледката, която ни остави без дъх. Слънцето обливаше пробуждащия се град, наоколо се очертаваха контурите на златисто-кафеникавите планини, водите на Червено море хвърляха своя заслепителен блясък, а израелският бряг срамежливо се подаваше в далечината. По пътя ни към автогарата бяхме съпроводени от клаксони на таксита. В арабските държави това е подканващ сигнал, че таксито е свободно и шофьорът с удоволствие ще те откара до желаната дестинация. Предварително се бяхме подготвили, че тук няма график и автобусът потегля, когато реши, най-често щом се е напълнил. Не след дълго потеглихме и докато пътуваме, се любувахме на гледката отвън. Гладките голи склонове на планините и хълмовете се извисяват от двете страни на пътя като изсъхнали заспали гиганти, потънали в забрава в пясъците на времето. Растителност почти не се вижда, тук-там притичва някоя камила. Наблюдавайки пейзажа отвън, преливащите се нюанси на жълто, червено и кафяво, илюзията за безкрайност, която внушава цялата композиция, разбирам защо древните хора са считали земята за богоизбрана и свещена.  Най-после сме в Петра. Пред входа на комплекса се тълпят стотици посетители, очаквайки да съзрат каменното чудо на човешкото въображение и мишци. Точно кога е бил построен градът не може да се каже с точност, но със сигурност подемът на Петра се свързва с обявяването й за столица на Империята на набатеите през I век пр. Хр. Просперитетът на града се дължи на стратегическото му местоположение на Пътя на коприната. Набатейските търговци изградили град в скалите, чиито жители наброявали 20-30 хиляди. Арабското племе набатеи съществува през предислямския период, а много от запазените до днес статуи и скулптури изобразяват техните богове и богини. Набатеите били майстори на камъка, те изсичали в скалите своите сгради и гробници, както и цяла водоснабдителна система, осигуряваща запаси от вода през цялата година.    Петра се намира в областта Уади Муса, което в превод от арабски означава \"Долината на Мойсей\". Още с прекрачването на прага на древното поселище към нас се приближават местни бедуини и предлагат да ни качат на магаре, кон и двуколка, за да се понесем стремглаво към прохода Ел Сик. Питат ни: \"Приятели, знаете ли кой е Индиана Джоунс? Искате ли да преминете по пътя на Индиана Джоунс?\" Вървим по прашния път, заобиколени от шума на потропващите копита на коне и магарета и от веселата глъчка на потока от хора - пъстро разнообразие от езици, облекло, раси и религии. Те са там, събрани заедно, за да се удивляват от човешкия гений и природната сила. Намираме се в началото на прохода Сик. Той води до вътрешността на града, дълъг е 1,2 километра, на широчина варира между 3 и 12 метра, а височината на скалите от двете му страни достига на места до 80 метра. Скалите са в забележителни розово-пурпурни-кафеникави нюанси. В съчетание със слънчевата светлина и играта на светлосенки се създава илюзията за фантастичност на мястото. По скалите се вижда откъде са минавали напоителните канали и резервоари. По стените се забелязват изображения на древни божества, ловни сцени и картини от всекидневието на набатеите. Никога няма да забравя момента, когато наближавахме края на прохода и пред нас започна бавно да се разкрива най-забележителният архитектурен шедьовър в Петра - Ал-Казнех, по-известен като \"Хазната на фараона\". Сърцето ми спря, щом съзрях този продукт на човешкото творчество. Ал-Казнех е висока почти 40 метра и е декорирана с коринтски капители, фризове и фигури. Легендата твърди, че емблематичната постройка най-вероятно е била трезор на съкровището на фараона Рамзес III, скрито в урна на върха на фасадата. Още по-удивителен факт за Ал-Казнех е, че той не е строен, а е дълбан в скалите. Установено е, че композицията е сечена отгоре надолу. Археологически разкрития през 2003 г. установяват, че дворецът всъщност е мавзолей.  На тръгване от комплекса решихме да си купим традиционната кефия - бяла кърпа, която се среща в две разновидности - с червено каре за йорданските араби и с черно - за палестинците. Търговецът в малкото магазинче знаеше няколко думи на португалски, които размени с моя приятел. Две от тях бяха Кристиано Роналдо. Очарователен народ! На следващия ден пристигнахме в Петра рано сутринта, когато пълчищата туристи все още не бяха атакували древните скали. Бяхме решили, че ще обходим целия комплекс, за което начинание е необходима и добра физическа подготовка. Докато изкачвахме скалите и влачехме нозе в пустинния пясък, забелязвахме малки каменни обелиски на места. В пустинята това са важни пътеводни знаци, които, освен посока, могат да обозначават къде има вода, животни, опасност. По пътя срещахме бедуини, които мързеливо се излежаваха в своите палатки и предлагаха чай на минувачите. На връщане вече бяхме щастливи, че успяхме да покорим всички важни и по-маловажни сгради в Петра.  Днес каменните жилища на Петра са дом на бедуините. Те са приготвили своите сергии между скалите и предлагат на посетителите разнообразни стоки. Решихме да се спрем пред една и да разгледаме. Продаваше малко момиченце, което говореше добър английски. Докато ние разглеждахме изложеното, то разглеждаше нас. Накрая ме погледна и каза: \"Много ми харесва часовникът ти. Искам го. Трябва ми за училище, да не закъснявам.\" Засмях се и обясних, че ми е подарък от моя любим и няма как да й го дам. Тя погледна с усмивка, въпреки че разочарованието остана в погледа й.  Вече беше започнало да се свечерява. Уморени, прашни и мръсни от пълноценния ден бавно се отправихме към хотела. Така приключи глава първа от нашата приказка.", "date": "2019.11.22", "title": "Петра - приказен град, издълбан в скалите"}
{"url": "https://duma.bg/100-kila-postoyanno-imam-novi-tseli-n204069", "text": "- През 1999 година. - Ами реших, че ще стана рапър. Моят прякор беше Puff, във Варна така ме наричат. И тогава разбрах, че ако издам песен с това име, много хора ще ме обвинят, че съм го взел от Пъф Деди. Реших, че трябва да си измисля нов псевдоним. И понеже има един лаф: \"Тоя как ме натовари, направи ме 100 кила за две минути\", и викам: \"А, това е яко!\" Защото мога с няколко реплики да накарам хората страшно да се подтиснат - особено такива, които се имат за голямата работа, много обичам да ги закачам и да ги натискам по егото. - Изминах много труден път - наистина. Доста неща ми се случиха, но определено - да, бих тръгнал по същия път. Защото досега не съм имал момент, в който да се срамувам от себе си. Така че определено намирам стъпките ми за правилни. - Благодарение на упоритост и глупост. Глупостта е много важен фактор за успеха ми, защото настъпвам да успявам в нещо, което реално нашето законодателство не защитава. Аз съм нелегален - трябва да си вадя парите, без да продавам дискове. Сещате ли се? Никой не защитава производителя на музика - автора и изпълнителя. Но какво съм аз?! То големи имена от наши актьори умират, без да има кой да ги погребе, пък аз съм тръгнал да се оплаквам. Един пръдльо. Варненски рапър, който няма нищо. Но, реално погледнато, имената на театъра, на културата в България почиват сами и се молят някой да ги намери преди третия ден, за да могат да ги погребат. Защото няма как да се нахранят с тези мизерни пенсии, пък камо ли да си купят място на гробищата и да бъдат погребани с почестите, които заслужават като дейци на българската култура. Представяте ли си?! Това е голям проблем, защото, ако е целенасочено, означава, че някой иска да затрие българската култура, която е толкова широко понятие, че е свързана тотално с българската народност. Изчезнат ли културата и битът ни, изчезваме и ние. Всички ставаме снаксове и зеленчуци. - Зоологическата градина във Варна, където имах участие на един 1 юни. На автогарата в Чирпан също съм пял. На доста места, които са такива - уау, но не мога да ви кажа повече. - Определено ги убива. Интернет убива всичко, дори живота на един филм. Навремето песните и киното имаха много дълъг живот - хубавите, а сега тази преконсумация позволява след месец всичко да е оттекло и да е изсъхнало. - Стига да са използвани правилно, няма нищо лошо в тях. Но хората не си дават сметка, че социалната мрежа всъщност е техният дом и е много важно да знаеш на кого отваряш вратата и кого пускаш вътре. - Да, но съм отказвал, защото съм разочарован от българската политика. Обявих, че ако някой иска да пея за него, хонорарът ми е между 10 и 20 хиляди лева на концерт. За да мога да бъда сигурен, че ще ми откажат. Или ако ще приемат, парите са толкова много, че въобще няма да ми пука - излизам, пея, взимам си кинтите, отивам да лея плоча на къщата... - О, не! Всъщност не съм вадил по-малко парчета. Реално погледнато, миналата година през септември изкарах три песни в един ден, което го няма в българската музика и изобщо никъде. Аз съм един от най-активните български музиканти и артисти. Иначе сега излизат пет нови песни на 100 Кила и клипове към тях. Очаквайте едно парче с народната певица Албена Вескова, още едно с Гери-Никол, плюс други. Пак ще се опитам някак си да им дам време, но, да речем, в следващата половин година всеки месец ще излиза мое ново парче! - За да мога един ден, ако Господ ме дари с деца, да им пищя на главата: \"Абе, учи!\" Второ, на всички българи, които са си позволили да пропуснат този момент - по всякакви причини: дали е трябвало да бачкат или да гледат семейства, или просто са напуснали България, исках да им покажа, че не е късно! Важното е да завърша средно образование, а след това ставам студент. - Честно да ви кажа, двоумя се, триумя се даже. Винаги съм искал да се занимавам с национална сигурност, защото имам много бърза мисъл. Годините ми на улицата са ми показали много прийоми, които мога да използвам, за да помагам нещата да се случват. Другите ми интереси засега ще запазя за себе си - и те са много силни в практиката. Разбира се, продуцентство мисля също да завърша. Но, хора, просто нямам лимит! Може и да не запиша само една специалност. Постоянно имам нови цели и нови задачи, които искам да постигна. И няма нещо да ме спре и да ме разколебае! - Нямам претенции. Знанията са си знания, независимо къде си - в България или в чужбина. Това са различни модули, които ти представят различен материал, различно виждане на нещата. Западняците влизат много детайлно във всичко, което много ме кефи. Тук пък образователната система в някои звена е много остаряла и ни занимава с неща, които вече не съществуват. Както например в уроците ми по история за ХI клас имаше въпроси за времето, когато можехме да се похвалим с индустрия, с машинно производство... Сега това вече не съществува. Обаче въпросът в час е зададен, а аз не мога да дам отговор, защото тези неща ги няма отпреди 1990 г. Но на тяхно място трябва да имаме нещо ново. Самата България много се промени. Трябва да изучаваме други култури, народности, обичаи - всичко... - Да, но може би след 55-60-годишна възраст, за да мога спокойно да лежа на някой плаж, разбираш ли, и просто да си броя болестите по цял ден и да се кефя на всичко. - Направи ме по-смирен, защото разбрах, че хората много се дистанцират и се страхуват от това. Пък аз съм добродушен човек и искам да комуникирам. Иначе, един от най-големите ми кусури на известността е, че във всеки ресторант аз готвя, аз обяснявам кое как да се свари, к`во е, що е... То е абсурдно! Не става някакъв мегаготвач да стои отзад, пък аз: сега, ако може, към каперсите да има и малко яхнийка, домати, лук, гъбки... Хората са правили някакво меню с години, което се е доказало. И сега 100 Кила идва да обяснява как се прави яхния от скариди... - Ами, да, разбира се, важно ми е, защото това е моята работа. Ако ме харесват, значи, че съм ги докоснал и вървя правилно. - Не ги отказвам, защото съм наясно, че на този свят ще съм много малко време и заминавам след туй, и ставам просто един спомен. А снимките са спомени. С голям кеф бих бил част от спомените на хората. - Като приемах да участвам в предаването, въобще не знаех, че ще вадим тези емоции от хората. Даже, честно казано, бях гледал \"Стажантът\" с Тръмп, където социалния акцент го няма, нали. Докато тук, в нашето предаване, можех спокойно да отида в магазина, където целият квартал да слезе и да се видим, което беше нива над американското риалити. Не ми беше такава идеята, но пък се получи и не съжалявам, че показах тази част от себе си. Защото реално аз се държа точно така. Това ме крепи мен - да съм си добродушен, да се опитвам да помагам. Имам си своите кусури - огромни или не толкова, но съм човек, хора! Аз съм от тези, които, като видят, че грешат, гледат да се поправят. - Ами, да ви кажа честно, аз всъщност реално правя такива концерти. Не са в тези зали, но събирам доста фенове. Да речем, последният подобен концерт беше в Гърция, като успяхме да зарадваме над 4-5 хиляди човека, което наистина не мога да кажа, че е \"Арена Армеец\". Но всъщност реално в една такава зала концерт се прави само за егото на изпълнителя. Повечето дори подаряват билети, за да запълнят местата. А от това няма голяма полза. Не бих си захранвал егото с такъв концерт. Пял съм заедно със Снуп Доги Дог и то в \"Арена Армеец\"! На мен ми стига. С Рик Рос записахме общо парче, в което той имитира моя начин на пеене. Феновете го осъзнават, защото го чуват! Това чувство няма кой да ми го даде. Голямата публика съм я виждал и съм бил пред нея. Аз съм такъв човек, че ако направя концерт от подобен мащаб, ще поканя всички, с които съм пял, за да излезем заедно на сцената. Нека ги изброя, колко души са: това са Бобо, Лора Караджова, Маги Джанаварова, \"Ъпсурт\", Дичо, Рик Рос, Дабъл Ди, Нели Рангелова, Цветелина Янева, D2, Гудслав, Уош МС... Дано не пропускам някого. - Поне! Последният ми албум е от 25 песни, хора! Не познавам изпълнител, който през последните 15-20 години да е правил нещо подобно. Аз съм фактор! Не съм просто име от ютюб или телевизионната реклама. - Може би около два месеца. Почувствах се адски поласкан, че от екипа на Мартин Макариев и група D2 се обръщат към мен да участвам в парчето. Като чух самата музика, разбрах, че става въпрос за нещо много готино. И викам - хора, просто го почвам, бъдете сигурни. - Определено съм много доволен. Даже ми направи впечатление, че клипът е страшно емоционален. Разчувствах се още докато го гледах, защото се фокусира върху голямо приятелство и перипетиите, през които трябва да минеш, за да го задържиш. - Див съм си, как!? Всъщност аз съм си българин, ние сме си земевладелци, скотовъди. Така че даже съм си и селянин див, разбираш ли?! Защото мисля, че в България сме само провинция, нали. Да ме прощават всички буржоа, които мислят, че сме някаква аристократична държава. Не, не сме. Ние сме си хора на полето и на морето. - Определено! Дори няколко години преди това имах участие в два страхотни телевизионни сериала, които ми дадоха възможност да покажа себе си - \"Домашен арест\" и \"Столичани в повече\". Магията на киното определено ме влече, както и на телевизията, разбира се. - На този етап - че се върнах в училище, за да мога да завърша образованието си. Горд съм с това, защото наистина е важно. - Да. Аз имам 1% талант, определено. - Не знаят може би, че съм страшно консервативен. Това от песните ми не можеш да го разбереш. Но щом става въпрос директно за мен, се превръщам в страшна консерва...", "date": "2019.11.22", "title": "100 Кила: Постоянно имам нови цели"}
{"url": "https://duma.bg/promenyat-za-51-vi-pat-zakona-za-vissheto-n204067", "text": "От приемането му в края на 1996 г. досега Законът за висшето образование (ЗВО) е променян и допълван точно 50 пъти. Вчера в ресорната комисия в парламента започна обсъждането на поредните изменения в него, предложени от Министерския съвет, които този път са твърде съществени и твърде спорни, което личи и от получените становища. Неслучайно МОН изчака да минат изборите за евродепутати, преди да предложи проекта за обществено обсъждане, а разглеждането му в Народното събрание се допусна след приключването на местните избори.  Предложените промени в ЗВО са много и не е възможно да бъдат обхванати в една вестникарска страница - изменения в управленските органи на вузовете, в начина на прием на студенти, в акредитацията, в студентските такси; ограничаване на \"летящите\" преподаватели; допускане на бизнеса в образованието и в преподаването; сключване на договори за управление от министъра с ректорите на държавните висши училища и определяне на политиката им от негова страна; създаване на Пътна карта на вузовете у нас, определяща териториално разпределение на университетските звена в страната и временен мораториум върху откриването на нови структури и т.н. Но всичкото това - единствено за държавните вузове. Частните, които и досега се ползваха с много повече слободия, този път де факто са напълно изключени от правилата на закона и оставени да правят каквото си искат. Нещо като църквата, която е отделена от държавата. Понеже предложените промени са твърде много, тук ще се спра само на няколко от най-невралгичните от тях, които вече предизвикват ожесточени спорове.  Министерският съвет вече няма да определя дори общия брой на студентите, които може да приема което и да е частно висше училище в зависимост от оценката за учебната дейност, за реализацията на випускниците му, за нивото на научна дейност, както ще е за държавните. МС няма да има никакво отношение и към откриването на нови основни звена на частните вузове - това си остава изцяло по тяхно усмотрение, МС ще разкрива само териториално изнесените им звена и колежите. А в приема ще имат пълна свобода. Единственото изискване в закона към частниците ще е да имат собственост върху имотите, използвани за обучението на студенти. Толкоз. Ректорите отдавна настояваха правилата да са еднакви за едните и за другите висши училища, понеже видовете собственост в България са равнопоставени, но вместо това  държавата се отказва от регулации по отношение на частните висши училища, докато държавните ще стиска в менгеме. Иначе дипломите, издавани и от едните, и от другите се признават еднакво от нея. Какво налага такава промяна остава загадка. Втора невралгична точка, която вещае много спорове, са текстовете, въвеждащи т.нар. договор за управление, който министърът на образованието и науката ще сключва с ректора на всяко държавно висше училище три месеца преди избора на нов ректор. Т.е. политиката ще се разработва със стария ректор. В правомощията на министъра отсега нататък ще влиза утвърждаването на политика за развитието на висшето училище със стратегически цели, задачи, целеви стойности и показатели за изпълнението им. Договори ще се сключват и със сегашни ректори, на които им остават повече от две години до края на мандата, а в момента във вузовете тече кампания за избиране на нови ректори. Политиката за развитието на всяко висше училище министърът трябва да утвърди до три месеца след влизането в сила на законовите промени. Той ще осъществява контрол по договора и ще приема ежегоден отчет на ректора за изпълнението му.  Да оставим настрана, че въпросният министър трябва да е сторъкият Шива, за да успее да извършва всичко това (че и компетентно) за 36 държавни висши училища с различна специфика и профил на обучението. Становищата на вузовете по промените в закона вещаят доста бурен дебат по въпроса. От Съвета на ректорите възражение няма, но повечето от висшите училища подчертават, че подобна практика не просто ще наруши автономията, а ще ги постави в пряка зависимост и под диктата на едно политическо лице, което е част от политически и партиен кабинет. При българските реалности, ако един ректор реши да въстане срещу някое недомислие на кабинета, много лесно ще му се случат едни неприятни неща, ако е подписал договор с министъра, а чрез него - и на цялото висше училище. Ректорът е избран от Общото събрание с мандатна програма, по какъв начин министърът ще определя политиката му, питат в университетската общност. Трудовите отношения ректорът сключва с председателя на Общото събрание, всеки нов ректор бива избиран със своя мандатна програма и излиза, че той не може да предложи своя политика извън тази, която е утвърдена с \"надзор\" на министъра. Контролът върху държавните висши училища се осъществява по други начини - от няколко държавни институции като Сметната палата, АДФИ и пр., кому е необходима предложената промяна и с какво ще помогне недоумяват ректори. Това намерение обаче изцяло се вписва в действията на сегашната власт за овладяване на всички институции в държавата, които трябва да бъдат оглавени от нейни хора. Освен това този подход дава много повече власт и правомощия в ръцете на ректора да налага свои решения в колективните органи за управление, а знаем и сега какво еднолично дерибействане пада в някои висши училища. Евентуално предсрочно освобождаване на ректора пък ще може да става с две трети от гласовете на Общото събрание, не на половината, както е сега.  На пръв поглед има някаква логика в създаването на Национална карта на висшите училища в България, която ще се приема от парламента и с която ще се определи териториалната и профилната структура на висшето образование по професионални направления - т.е. в кои региони и градове какви вузове трябва да има. Причината е, че мрежата от звена на 50-те висши училища у нас обхваща общо над 130 структури и е силно раздута - дори някои колежи са си отворили филиалчета и департаменти в по 2-3 града. Направили са го обаче със съдействието на лобитата в държавната власт, нали? И ще продължат да го правят по същата схема и при наличието на въпросната \"карта\". Дублирането на еднакви по профил звена няма да се ограничи, напротив, защото при този регионален подход всеки депутат или друг политик ще гледа да опази статуквото в своя регион. Освен това може да се стигне до еднакви вузове и филиали в различните региони, казват пък работодатели. Единственият начин да се свие раздутата мрежа от вузовски структури всъщност е посочен дори в предложените нови текстове на ЗВО: комплексната оценка за качество да заема все по-голямо място и при финансирането, и при определянето на приема на студенти - така, че изоставащите специалности, факултети или филиали постепенно да бъдат закрити. Освен това, казват ректорите, висшите училища подготвят кадри за цялата страна, не само за определен регион, затова не може да бъдат \"замразени\" в него с оглед само на неговите потребности.  До изготвянето на Пътната карта, с която МОН трябва да е готово в срок до една година след приемането на поправките, се въвежда мораториум върху откриването на нови вузовски структури, предвижда проектът - но този мораториум важи само за държавните. Т.е. няма да се разкриват нови факултети, департаменти, институти, колежи на държавните висши училища. В разрез с тези намерения обаче неотдавна бе открит например медицински факултет в Бургаския университет, който преди по профил бе химико-технологичен... И не е ли по-адекватно нови университетски звена да може да се създават единствено в традиционния профил на съответния вуз, в който той е най-силен? Всъщност подобна идея изказваше преди и министър Красимир Вълчев, не е ясно защо сега тя е заменена с принципа на регионалната ориентация.  Най-сетне властта узря за предложението един професор или доцент да може да участва в акредитацията, т.е. в легитимирането, само на едно висше училище, не на две, както е сега. В проекта на МС за промени в ЗВО това се предвижда. Едно е неразбираемо - защо когато БСП го предложи преди години (депутатката Валя Богданова още в предишния парламент го внесе като промяна в ЗВО), той бе отхвърлен от мнозинството на ГЕРБ?  За да не се правят спекулации - това ограничение не пречи по никакъв начин на хабилитираните преподаватели да обучават студенти в няколко вуза - на хонорар или на втори договор например. Така че той не слага край на добре  познатите \"хвърковати чети\" от професори. За друго става дума - за това, че много факултети или други звена не разполагат с нужния по закон брой преподаватели на основен трудов договор, поради което един и същи професор фигурира в бройката на академичния състав на две места при акредитацията (преди 18-ина години тогавашният министър Даниел Вълчев оповести, че някои се вписват на по 6-7 места). Неслучайно частни вузове, които ползват масово професори и доценти от държавните, вече се обявиха против мярката \"един преподавател - в една акредитация\". Но каквато и еквилибристика да се прави, данните на НСИ са ясни - у нас преподавателите на основен трудов договор общо са 13 488 (12 381 в държавните вузове и 1107 в частните). Както и да ги \"въртят\", толкова са те в българските висши училища.  В момента размерът на таксите на студентите в държавните вузове може да стига до 2/3 от норматива за издръжка на обучението в съответното професионално направление. Тъй като кандидатите за някои специалности, като например математика, физически и химически науки, са твърде малко, а има направления, в които се очаква сериозен недостиг на кадри на пазара на труда, промените в ЗВО регламентират в тези направления и защитени специалности студентите да не заплащат такси. Списъкът на тези направления и специалности ще се утвърждава от МС.   В същото време обаче в най-добрите висши училища и специалности, които получават от държавата допълнителен \"бонус\" от комплексната оценка за качество, студентските такси може да скочат нагоре, понеже към базата за определянето им (норматива за издръжка по специалности) се добавя и компонентата по линия на оценката за качество. Т.е. за най-доброто образование студентите ще плащат повече. Слага се и долна граница - таксите не може да бъдат по-ниски от 70% от норматива за издръжка на обучението. Увеличението на таксите логично ще се отнася и за водещите в правенето на наука висши училища, които ще имат нов статут на \"изследователски\" (без от проекта да става ясно каква полза им носи това). Разбира се, по-високите такси от студентите ще се харесат на самите висши училища, понеже увеличават приходите им, но едва ли ще бъдат приети с овации от студентските съвети и от самите студенти.  Минималната заплата за най-ниската академична длъжност в държавните висши училища се определя с акт на МС, предвиждат промените. Най-сетне властта узря за отдавнашното искане и на левицата, и на синдикатите за въвеждане на минимални прагове на заплащане на преподавателите - макар според проекта това да се отнася само за най-ниската академична длъжност (асистент). В същото време в текста не е регламентирано, че парите за това се осигуряват от държавата, т.е. чрез плащане на по-висок норматив за издръжка на обучението по специалности. Затова в повечето становища по проекта, постъпили от ректори, мярката среща категорично противодействие.", "date": "2019.11.22", "title": "Променят за 51-ви път закона за висшето "}
{"url": "https://duma.bg/stoycho-vzima-240-620-lv-ot-tsska-n204004", "text": "Стойчо Младенов ще получи до края на тази седмица 240 620 лв. от фалиралия ЦСКА. Бившият треньор на \"армейците\" има да взима тези пари от автентичния клуб от години. Сумата е от последния му престой на \"Армията\". Той вече е дал сметка на синдик Дора Милева, на която да му бъде преведена въпросната сума. След като получи парите, Екзекутора на Ливърпул ще дари 10% от тях на ДЮШ на ЦСКА-Сф. Именно такова обещание даде армейската легенда преди година. Същото ще сторят и хората от неговия екип - Стойчо Младенов-младши, Анатоли Нанков и Тодор Янчев. Всеки от тях ще дари на ДЮШ на ЦСКА-Сф между 4300 и 4800 лв. Нанков ще получи общо 48 528,96 лв., Младенов-младши 48 528,94 лв., а Янчев 43 170,86 лв. Стойчо Младенов е последният треньор, извел ЦСКА до титлата. Той обаче посочи легендата на \"вечния враг\" Левски Наско Сираков като подходяща кандидатура за председател на БФС, защото централата трябва да се управлява от тандем между добър спортен мениджър и представител на държавата. Младенов апелира към премиера Бойко Борисов и спортния министър Красен Кралев за узаконяване на професията \"футболен треньор\", за да можело наставниците у нас да бъдат юридически защитени. \"В България старши треньорът е г-н никой. Тук 90% от треньорите са, нека да не прозвучи обидно, мижитурки, защото не си отстояват името, авторитета, позицията\", заяви 62-годишният специалист, завоювал миналия месец Купата на Казахстан с Кайсар. Отличието е едва втора купа и въобще втори трофей в историята на клуба и донесе на българина приза Треньор №1 за Казахстан за 2019 г., както и подновяване на договора му и за догодина. Младенов коментира и ситуацията в нашия шампионат. \"Лудогорец има план и го следва. Там се работи професионално от години. ЦСКА и Левски постепенно си стъпват на краката, вече се развиват в правилна посока. ЦСКА има собственик в лицето на Гриша Ганчев, който знае как да ръководи. Сигурен съм, че отборът ще стане шампион и ще играе в Шампионската лига, но за всичко трябва време\", обяви още Младенов.", "date": "2019.11.22", "title": "Стойчо взима 240 620 лв. от ЦСКА"}
{"url": "https://duma.bg/hepatit-s-sluchva-se!-n204065", "text": "Над хепатит С продължава да тегне стигма и болестта да се асоциира с употребата на венозни наркотици или безразборни сексуални контакти. Но едва в около 5% от случаите заразяването става по сексуален път.  \"Предразсъдъците по отношение на хепатита пречат за навременното лечение на болестта, тъй като заразените често се срамуват и отказват да се подложат на терапия. 1/3 от хората, които се диагностицират при нас, отказват да се лекуват. Ние не можем да ги задължим, а това, освен че е опасно за самите носители на вируса, създава риск и за разпространение на болестта\", обяснява д-р Ирена Иванова, началник на Централната клинична лаборатория на УМБАЛ \"Св. Иван Рилски\". \"Коварното на хепатита е, че той може да се развива латентно в организма в продължение на години, през които неумолимо уврежда черния дроб. Тъй като нямат никакви симптоми и се чувстват физически здрави, пациентите често не ни вярват за степента на опасност, на която са изложени\", разказва хепатологът проф. Красимир Антонов, председател на Българското дружество по гастроентерология. Той пояснява, че когато вече са налице симптоми, болестта е навлязла в напреднала форма и съответно лечението й, което е напълно безплатно за пациентите, е по-сложно и продължително. \"Въпреки това успяваме да постигнем над 95% излекуване дори и при тези пациенти\", пояснява проф. Антонов.  Има много начини, освен по сексуален път, за заразяване с болестта, които нямат нищо общо с рисковото поведение. Сред причините могат да бъдат: * Преливане на кръв и кръвни продукти преди 1992 г. (Вирусът на хепатит С е открит едва през 1989 г. и дотогава кръвните продукти не са били изследвани за наличието му); * При оперативни интервенции в миналото * При зъболекарски манипулации преди откриването на вируса; * При пациенти на хемодиализа, тъй като почистването на машините, които пречистват кръвта, е трудно; * При някои козметични манипулации. Съществува реална опасност от предаване на хепатит C в салон за красота, ако не се съблюдават внимателно стандартите за безопасност. Въпреки че някои инструменти, използвани от маникюристите, козметиците или при поставяне на пиърсинг трябва да бъдат за еднократна употреба, това невинаги се случва; * При правене на татуировки с нестерилни инструменти. Затова специалистите препоръчват: Ако сте над 40 години или сте млад човек, който често посещава салоните за красота, има татуировки, не пропускайте да се изследвате веднъж годишно за хепатит. Тестът отнема само няколко минути, безболезнен е, няма ограничения относно предходна консумация на храна и напитки, а може да ви спести много проблеми в бъдеще!", "date": "2019.11.22", "title": " \"Хепатит С - случва се!\""}
{"url": "https://duma.bg/alternativniyat-byudzhet-na-bsp-predlaga-reformi-v-tri-sektora-n204022", "text": "Публичните финанси, социалната политика и здравеопазването са трите сектора на обществено-икономическия живот, в които БСП предлага реформи чрез станалия традиционен алтернативен бюджет за следващата година. И в приходите, и в разходите на бюджета за периода 2020-2022 г., изразени като процент от БВП, се наблюдава тенденция на спад от 36,9 до 35%, независимо че в номинален размер стойностите на тези показатели се увеличават, като от 46,827 млрд. лв. за 2020 г. се очаква да стигнат до 50,143 млрд. лв. през 2022 г. Няма обяснение на какво се дължи този спад, след като не се очаква намаляване на данъците, пише в мотивите към алтернативния бюджет. Според тях повишената събираемост, с която се хвали кабинетът, идва от умишленото подценяване на приходите. Това го твърди и Сметната палата, в чийто доклад от август тази година се посочва, че общата стойност на просрочените задължения е 15 млрд. лв., което е близо половината от данъчните приходи за една година. Реформи в бюджета има - козметични. Видимо продължава ангажиментът за изпреварващ ръст на заплатите на учителите, но това не е реформа. За съжаление, откакто правителството на Борисов започна да увеличава заплатите на учителите, липсват конкретни цели на реформите в образованието (намаляване на неграмотните, намаляване на броя на отпадналите например). Колко милиарди още трябва да се налеят в този сектор, за да спре феноменът частни уроци поне по родния български език, питат социалистите. В здравеопазването приоритет за тях ще бъде въвеждането на електронно здравеопазване. Подобна система беше на прага още преди десет години. Оттогава все слушаме за нея и тя все се отлага подобно на тол системата. Разбира се, въвеждането на електронни здравни карти далеч няма да реши проблемите на сектора и то ще продължи да поглъща все повече финансови ресурси на държавата и на хората. Болниците продължават да бъдат търговски дружества, което ги кара да трупат дългове. Липсва регулация в заплащането на персонала. И всички опити за решаване на проблема се свеждат до това къде да бъдат дадени повече пари, а не как те да се управляват ефективно, е позицията на БСП. Според нея в бюджет 2020 отсъства политика, която помага на хората да се измъкнат от капана на бедността, да живеят по-добре или ако са деца, да не повтарят трудния път на родителите си и да се въртят в порочния кръг на бедността и социалното изключване. По отношение на доходите в бюджета за 2020 г. е заложено механично увеличение на минималната работна заплата, без отново да се предвижда механизъм за определянето й, базиран на социално-икономическа логика. Този бюджет със сигурност ще направи чиновниците по-богати, но няма да предпази хората на наемния труд от циклични шокове и външни кризи. В структурата на данъчните приходи продължава превесът на косвените над преките налози. Нашата страна е на трето място в ЕС по най-нисък дял на данъчните приходи към БВП - 29,9%, което е доста под средното равнище от 40,3% в съюза, сочат данните на Евростат.  И докато основните ни търговски партньори като Германия, Италия и Турция бележат спад в индустриалното производство, което логично ще се отрази и на България, правителството не само не прави нищо за откриването на нови пазари, а свива капиталовите разходи. А неизпълнението на капиталовата програма е една от основните причини за бавния икономически растеж. По данни на Министерството на финансите от 2009 до 2017 г. в бюджета са планирани капиталови разходи за 48 млрд. лв. За това време обаче са реализирани само 38 млрд. лв. капиталови разходи, което е с 10 млрд. по-малко от планирането. Именно това е \"предпазливата\" фискална политика. А ако тези средства бяха изхарчени правилно, БВП щеше да нарасне с 30 млрд. лв. През 2017 г. брутният продукт на човек у нас се оценяваше на 7 хил. евро. Ако правителствата на Борисов бяха направили планираните инвестиции капиталови разходи, този показател щеше да надвиши 9 хил. евро, с което щяхме, макар и с малко, да изпреварим Румъния. Това е ясен знак за пропуснати ползи заради фикс идиете на изпълнителната власт за балансиран държавен бюджет, твърдят от левицата. В областта на публичните финанси социалистите настояват една пета от приходите от данъка върху доходите на физическите лица да остава в общините. Същото се отнася и за една десета от ДДС, която да се прибира от общините по регистрация на търговските обекти. Целта е по-голяма финансова независимост на местната власт, от една страна, и увеличаване на доверието на хората в данъчната система, показвайки за какво се харчат данъците, които те плащат. Освен промяна на модела на преразпределение за физическите лица се правят и първи стъпки към семейното подоходно облагане чрез правото на родителите да приспадат до 50 лв. месечно за всяко дете под 18 години. След навършване на пълнолетие данъчната преференция да се измества върху младите хора, които до 26 г. трябва да бъдат освободени от данък върху доходите от трудова дейност. Освен това от БСП настояват за премахване на плоския данък и замяната му с прогресивно подоходно облагане. Залегнала е и идеята данъкът върху дивидента да бъде приравнен с този върху доходите от трудова дейност. За ДДС левицата предлага въвеждането на диференцирани ставки от 9% за лекарствата, плащани от здравната каса, и 5% за месото, млякото, яйцата, хляба, брашното и изделията от брашно.  По отношение на бизнеса БСП предлага създаване на национален инвестиционен фонд, с който да бъдат финансирани високотехнологични структуроопределящи предприятия с държавно участие, които ще ускорят икономическия растеж. Според левицата в бюджета е необходимо създаването и на целеви фонд \"Северозапад\", чиято цел е да финансира подобряването на инфраструктурата в региона, нужна за съживяване на икономиката и увеличаване на доходите на хората. След промените в сектора на публичните финанси и подобряване на събираемостта на данъците се очаква увеличаване на приходите в бюджета с над 3,2 млрд. лв. спрямо предлагания бюджет от правителството. Това увеличение е основно при данъците върху доходите на физическите лица, където въпреки облекченията БСП обещава да събере 1,5 млрд. лв. повече, както и да увеличи приходите на НОИ и НЗОК. При косвените данъци въпреки по-добрата прогноза и висока събираемост увеличението на приходите се очаква да бъде минимално заради въвеждането на диференцирани ставки на ДДС. БСП очаква 1,9 млрд. лв. по-голям БВП в сравнение с прогнозите на правителството. Тя предлага и увеличаване на бюджетните разходи с 3,61 млрд. лв., което би формирало бюджетен дефицит в размер на 401 млн. лв., което е 0,3% от БВП. В основата на здравната реформа, която предлагат социалистите, стои промяната на статута на лечебните заведения. Болниците няма да бъдат търговски дружества и тяхната основна цел няма да бъдат добрият финансов резултат и печалбата. Образованието БСП ще настоява за използването на един учебник по един предмет безплатен от I до XII клас. За развитието на науката и израстването на младите учени се предлага създаването на фонд за специализации в чужбина и разкриването на научноизследователски звена в престижни чуждестранни университети. - Увеличаване на държавните разходи в сектора.  - Доизграждане на болницата в Ямбол и на Националната педиатрична болница:  120 млн. лв. - Безплатни лекарства за деца до 14 г. : 130 млн. лв. - Един учебник по предмет безплатен за всички ученици: 50 млн. лв. - Фонд за специализации в чужбина: 15 млн. лв. - Извънкласна дейност : 10 млн. лв. - Помощ от 250 лв. за децата I-IV клас в началото на учената година: 30 млн. лв. - Увеличаване на еднократната помощ за майките студентки от 2880 на 6500 лв. : 20 млн. лв. - Увеличаване на обезщетенията за отглеждане на дете от 1 до 2 г.  от 380 на 650 лв. : 75 млн. лв. - Преизчисляване на всички пенсии със средноосигурителния доход за 2016 г.: 1,7 млрд. лв. - Увеличаване на максималната пенсия на 1560 лв.: 50 млн. лв. - Еднократна помощ  от 6500 лв. за всяко второ и трето дете на осигурявани най-малко  2 години назад родители: 60 млн. лв. Прогноза на правителството 37,349 Прогноза на БСП 40,560 Прогноза на правителството 126,769 Прогноза на БСП 128,615", "date": "2019.11.22", "title": "Алтернативният бюджет на БСП предлага реформи в три сектора"}
{"url": "https://duma.bg/netraditsionni-balgarski-ikoni-pleniha-florentintsi-n204068", "text": "Нетрадиционни съвременни български икони обраха овациите на италианците. В края на миналия месец във Флоренция се проведе тазгодишното издание на Биенале Арт с участници от цял свят. България бе представена от скулптора Георги Митев с две негови произведения от дърво и инсталацията на зографа Диан Костов и психоложката Милена Ташкова \"Кой съм аз?\". Сред 700-те участници инсталацията бе единствена по рода си, а смелото решение на творците плени посетителите, тълпящи се пред иконите на Диан Костов. След двегодишна работа авторите представят съвременни икони, рисувани по стара технология в синхрон с психологически ефект, показвайки, че религията и психологията може да бъдат изходна точка в този вид изкуство. Иконите на Диан Костов са вдъхновени от Леонардо да Винчи, чиято 500-годишнина от смъртта бе и повод за провелото се биенале. Инсталацията включва 7 модерни икони, като централната е с пречупено огледало, около което художникът е изобразил символите на човешките грехове и добродетели. Така всеки, застанал пред иконата, може да се огледа и потърси отговори на въпросите под творбите, за да стигне до вечната дилема \"Кой съм аз?\". \"Въздействието е невероятно. Оглеждайки се в очите на Господ, можем да намерим много отговори за самите нас, а тези въпроси би трябвало да си ги задаваме всекидневно. Тогава ще се променим към по-добро\", сподели флорентинката Клаудия Паче. Много от присъстващите бяха категорични, че звуковото оформление на инсталацията е всъщност гласът Божи, каращ ги да потръпват. На въпроса на посетител откъде черпи вдъхновение, зографът отговори, че ако не вярва в Бога например, не би могъл да нарисува тялото му. Интересен факт бе, че освен католици пред българската инсталация се спираха и мюсюлмани, будисти и вярващи от всякакви религии. Това е нашата цел, поясни Милена Ташкова, а именно - да влезем в сърцата на хората, независимо кой бог почитат. Това и още някои други моменти и преживявания Милена и Диан споделиха в интервю за ДУМА.  Отне ни две години работа. Инсталацията е базирана на идеята за свободната воля на хората и факта, че човек избира сам. Затова централната икона, която е доста иновативна, е тази с огледалото. В нея можем да се огледаме и вгледаме в себе си - не само да се молим на Господ и да благодарим. Тук е обърната гледната точка, а идеята е да се погледнем ние пред очите на бога, за това е необходимо да се смирим.    Идеята е на Диан. Инсталацията е среща между старото и новото. Технологията е древна, а същевременно в иконите има съвременна символика. Например в иконата със стълбата, под която е въпросът \"Към какво се стремиш?\", в основата й е нарисувал небостъргачи. Идеята е, че ти може да се устремиш нагоре и да си възвишен само тогава, когато си над материалното. Символиката е между срещата на съвремието и миналото, на Леонардо и Микеланджело, на Изтока и Запада. Това са източноправославни икони, които срещат човека и бога, защото хем си обърнат към всевишния, хем към себе си.  За стил не мога да говоря, аз съм съвременен иконописец, рисувам това, което виждам. Например иконата с Леонардо да Винчи създадох в чест на 500-годишнината от смъртта му. Техниката е традиционна - яйчна темпера, иконите са рисувани върху дърво по стара технология, въпреки че имат ново излъчване и визия. Използвам древна технология, защото съм виждал икони на по 800 години, направени по този начин. Използвал съм различни видове карати злато - 24, 23, 18, 14. Техниката за работа със златното фолио е по-специфична, не се пипа с ръце, а с възглавничка от еленова кожа, нож, четка. Не е лесно. Леонардо е гений, бил е архитект, художник, сега не може да се роди такъв човек. Когато пише до управителя на Милано да го назначи на работа и изброява какво умее да прави, на 11-о място посочва: \"Мога да рисувам не по-лошо от другите.\" Искам иконите, които създавам, да са съвременни, да носят и да отговарят на времето си. Не желая да рисувам като в ХIV век, защото не живея през онова време.  О, такова нещо винаги е имало и ще има. Намерили са кусури и на Микеланджело, като е показал известната на всички ни \"Пиета\". Казали са, че мадоната е много младолика. Наложило се той да им обяснява, че тя е водила различен начин на живот и затова може да изглежда по-млада. Всяка новост е критикувана и минава през битки и борби. Ако си малко по-различен, не може да не си коментиран.  Фройд казва, че има тристепенна структура на нашето Аз. Ето, най-ниско, където Диан е нарисувал ад, пламъци, търсещи помощ ръце, всъщност това са нашите инстинкти, нагони, демоните ни. Свръх Аз-ът, където Диан е изобразил Господ, са всички онези правила, норми, закони, на които ние се подчиняваме. А огледалото - това сме ние във всекидневието си, там, където се намираме, в една много сложна ситуация, в която трябва да се справяме с нашите желания и нагони, и нормите на обществото ни. Непрекъснато сме в тази битка между онова, което искаме, и което трябва да правим. Това е трудността на човека да избере къде е. Ето, затова е изобразена и везната. Часовникът пък показва, че всичко има край. Всеки детайл е със смисъл и носи послание.   Психологическият ефект се роди, когато застанахме пред иконите и изникнаха въпросите. Огледалото е разделено на две половини, защото никой от нас не е само светлина или само сянка, всички носим и доброто, и лошото. Да се погледнеш в огледалото пред очите на Господ и да се запиташ кой си. Това всъщност е изключително сложен въпрос, защото ние сме много повече от професията, данните, материалното ни състояние. Много повече от нашите социални роли - на родители, братя, сестри. Ние сме всъщност емоциите, инстинктите, страховете, стремежите, желанията си. Това търсихме начин да обединим.  Пратих 4 работи и отговорът, изненадващо, дойде много бързо. Исках това, което правим, да го покажем на световна сцена. Случи се във Флоренция. Още докато монтирахме инсталацията, посетители се спираха, бяха любопитни, искаха да чуят звуковия файл, да им разказваме, вторачваха се в детайлите. Правя изкуството си за хората и когато видя интерес, това ми е достатъчно, оправдава и безсънните нощи, и колебанията и страховете ми.", "date": "2019.11.22", "title": "Нетрадиционни български икони плениха флорентинци"}
{"url": "https://duma.bg/gledayte-n204005", "text": "Футбол по БНТ 3 13.00 Жребий за плейофите в Лигата на нациите по Диема спорт 17.30 Арда - Витоша по Ринг 21.45 ПСЖ - Лил по Диема спорт 2 Волейбол 18.30 Левски - Нефтохимик Футбол по Нова спорт 12.30 Славия - Черно море по Диема спорт 15.00 Ботев Вр - ЦСКА-Сф 17.30 Лудогорец - Локо Пд по Диема спорт 2 14.30 Уест Хем - Тотнъм 17.00 Кристъл Палас - Ливърпул 19.30 Ман Сити - Челси по Макс спорт 2 21.45 Торино - Интер по Макс спорт 3 16.00 Аталанта - Ювентус 19.00 Милан - Наполи Копа Либертадорес, финал 22.00 Фламенго - Ривър Плейт по Макс спорт 4 14.00 Леганес - Барселона 22.00 Реал М - Сосиедад по Ринг Бокс 5.00 Дионтей Уайлдър - Луис Ортис по Евроспорт 1 Ски 11.05 СК в Леви (слалом, жени) Футбол по Диема спорт 12.15 Нефтохимик - Локо Сф 15.15 Дунав - Берое 17.45 Левски - Царско село по Диема спорт 2 14.00 Мидълзбро - Хъл Сити 18.30 Шефилд Ю - Ман Юнайтед по БНТ 3 Ски 11.05 и 14.05 СК в Леви (слалом, мъже) Баскетбол 16.55 Рилски спортист - Левски ЛУКойл по Евроспорт 1 Ски-скокове 12.15 СК във Висла", "date": "2019.11.22", "title": "Гледайте"}
{"url": "https://duma.bg/shesta-pobeda-za-aoiyama-n204006", "text": "Даниел Иванов-Аоияма записа шеста победа на турнира по сумо \"Кюшю башьо\" във Фукуока. В схватка от XII кръг 200-килограмовият българин надделя над Цуругишо. Борецът от Елхово извади от равновесие съперника си с техниката \"хатакикоми\". Това бе втори мач между двамата и българинът записа втора победа. В японския град Иванов е и с шест загуби, като е в средата на класирането, а до края на надпреварата остават три кръга. Опонент на нашия днес е Рюден (4:2 за българския сумист в преките двубои). Лидерът в класирането и фаворит за титлата Хакухо победи Ендо, записвайки 11-ата си победа. Великият монголец може още днес да си осигури триумфа в турнира, който е последен за сезона.", "date": "2019.11.22", "title": "Шеста победа за Аоияма"}
{"url": "https://duma.bg/nay-bezsmisleniyat-svetofar-e-v-moskva-n204010", "text": "Жители на руската столица твърдят, че в Москва е инсталиран най-безсмисленият светофар в града, а вероятно и в целия свят. Улицата, на която е позиционирано устройството, е широка едва четири крачки и води към заден двор. А почти веднага зад пешеходната маркировка е поставена внушителна преграда.", "date": "2019.11.22", "title": " Най-безсмисленият светофар е в Москва"}
{"url": "https://duma.bg/70-tvorbi-na-lika-yanko-n204058", "text": "Изложбите на Лика Янко (1928-2001) в галериите \"Лоранъ\" и \"Контраст\" са не само възможност да видим нейни непоказвани картини. Участват над 70 произведения, като са представени всички периоди на зрялото й творчество. Чрез тези изложби може да се прочете разказът за нейното пътуване към кристалния свят на белотата между 1957 и 1997 г. В направения подбор се открояват портрети на нейните родители; ранни пейзажи от Родопите и Созопол, правени в началото на 60-години; портрети на нейните приятелки Дора и Стойка Миланови; композиция, която показва, че Лика се е вълнувала не само от класическата музика, но и от джаза; \"Забърдо\" - един от най-смелите й експерименти с контрастни цветове и абстрактна форма; иронични закачки с женската суетност - \"На Евиния плаж\", \"Плаж\"; картини, предлагани за обложки на плочи; любимите й реплики на християнски сюжети - \"Богородица с Младенеца\", \"Благовещение\", \"Разпятие\"; изключителни експерименти с техниката като \"Черното слънце\" и творби с нейните обичайни сюжети - \"Жители на морето\", \"Детски свят\", \"Родопски моми.\"   Всеки допир с картините на Лика Янко е шанс да преосмислим същността на творенето. Дали връщането към непосредствената искреност на детството или в пътуването към божественото се крие неговата магия? Отговорът на Лика е - в съчетанието им. Искреността без сакралност е само игра, търсенето на свещеното чрез ума най-често води до схоластика, пише Красимир Илиев.   Изложбата представиха Красимир Илиев и Аксиния Джурова. Галерия \"Лоранъ\" издава бутиков каталог с текст на Красимир Илиев. Премиерата на книгата ще бъде в течение на експозицията, която е отворена за посетители до 28 ноември в \"Лоранъ\" (ул. \"Оборище\" 16) и до 6 декември в галерия \"Контраст\" (ул. \"Цар Самуил\" 49). ", "date": "2019.11.22", "title": "70 творби на Лика Янко "}
{"url": "https://duma.bg/savremennoto-portugalsko-fado-idva-s-kuka-rozeta-n204059", "text": "Кука Розета - звездата на новата вълна в традиционния португалски жанр фадо, любимка на Карлос Саура във филма \"Фадо\", пристига в София на 30 ноември за концерт в зала \"България\", научи ДУМА от Маргарита Борисова от \"Джаз плюс\". Мария Изабел Ребело Коуто Круш Розета, с артистичен псевдоним Кука Розета, е родена през 1981 г. в Лисабон. В музиката тя влиза, образно казано, през църковните врати - през 1999 и 2000 г. пее в църковен хор в Сао Жоао до Ещорил. Там се среща с Тиаго Бетанкур, заедно с когото основава своя група. Тяхната песен \"Carta\" (\"Писмо\") печели \"Globos de Ouro\" - португалския \"Златен глобус\", за най-добра песен през 2004 г. През 2005 г. Кука окончателно решава да се впусне във фадо музиката и през 2006 г. участва в музикалния конкурс Festival RTP da Cancao. През 2007 г. се снима в документалния филм \"Фадо\" на Карлос Саура, в който пее прочутата \"Rua do Capelao\". Дебютният албум на Кука Розета, издаден през 2011 г., е продуциран от аржентинския музикант и композитор, двукратен носител на \"Оскар\", Густаво Сантаолалия и има огромен успех - продава се в целия свят, а през този период Кука прави по 120 концерта за година. Следващите й албуми, които излизат през две години - \"Raiz\" (2013) и платиненият \"Riu\" (2015), заедно с \"Luz\" (2017), превръщат Кука Розета в истинска звезда на съвременното португалско фадо. Концертът в София се осъществява с подкрепата на Институт Камоенш и португалското посолство в София. Билети има в eventim.bg, Дюкян Меломан и jazz-plus.com.", "date": "2019.11.22", "title": "Съвременното португалско фадо идва с Кука Розета"}
{"url": "https://duma.bg/istorii-za-silata-na-muzikata-n204053", "text": "Как музиката може да въздейства на хората? В рубриката \"Композитори и диригенти\" \"Киномания\" представя истории за силата на музиката с два премиерни филма - \"Хачатурян: Танц със саби\" и \"Кресчендо\". На вълнуващо пътуване от 1942 г. в град Молотов отвежда филмът \"Хачатурян: Танц със саби\". Ленинградският академичен театър за опера и балет \"Киров\" е евакуиран в града и репетира усилено за премиерата на балета \"Гаяне\". Всекидневието на театъра е изпълнено с глад, студ, представления из болници и безкрайни репетиции. Последните усилия на Арам Хачатурян да завърши балета си \"Гаяне\" съвпадат с написването на първия такт на неговата Втора симфония. Преди генералната репетиция Хачатурян неочаквано получава нареждане от дирекцията - да напише още един танц за финалната част на вече готовия балет. Филмът показва как само за 8 часа Хачатурян съчинява най-изпълняваната си творба. Още един филм свидетелства как музиката е способна да разруши всички стереотипи. \"Кресчендо\" разказва за проблемите около израелско-палестински младежки оркестър, създаден от световноизвестния диригент Едуард Шпорк. Израснали в състояние на война, потисничество и постоянен риск от терористични атаки, младите музиканти от двете страни са почти неспособни да оформят екип. Водени от най-добрите цигулари - еманципираната палестинка Лейла и красивия израелец Рон, те оформят два лагера, които не се доверяват на другите не само на сцената, но и извън нея. Как обаче музиката надмогва омразата и достатъчно силна ли е да се изправи пред политическите опоненти на оркестъра? \"Кресчендо\" е определян като забележителен филм, даващ оригинален принос към всеобщите усилия за разбирателство, човечност и мир.", "date": "2019.11.22", "title": " Истории за силата на музиката"}
{"url": "https://duma.bg/bfs-v-konflikt-na-interesi-n204007", "text": "БФС беше хванат в конфликт на интереси, след като стана ясно, че от централата са усвоявали средства в хотели на вицепрезидентите Йордан Лечков и Атанас Фурнаджиев. Парите са 2 150 000 лв. и са държавни, а 1 630 780 лв. от тях са изразходвани за лагери на юношите през 2016 и 2017 г. По това време базата на БФС в \"Бояна\" вече работеше, като там има и 4-звезден хотел, който е собственост именно на футболния съюз. Заместник изпълнителният директор на БФС Антон Попов обясни, че хотелите са избрани от комисия на база постъпили оферти. \"Няма нищо неморално. Морално е, да\", коментира пред бТВ Йордан Лечков. Той притежава чрез съпругата си хотел \"Спорт Палас\" в Сливен, а Фурнаджиев е собственик на \"Белведере Холидей Клуб\" в Банско. Според отчетите за лагерите те са провеждани на цена от 75 лв. на човек при общо 48 отбора, които са изпращани там. Лагери обаче могат да се организират на цени между 40 и 45 лв. при същите условия в подобни хотели в България. \"Ако имаме явно неизгодни договори, тук вече ще бъде ангажирана наказателна отговорност на хората, които са ги подписвали\", казва дългогодишният експерт по спортно и търговско право и бивш адвокат на автентичния ЦСКА Радостин Василев. Той твърди, че базата в \"Бояна\" може да се използва без пари, но от БФС са предпочели да напълнят хотелите на Лечков и Фурнаджиев, за да могат да отчетат парите. В противен случай трябва да ги връщат с лихви. Ден по-рано стана ясно, че отново с държавни пари БФС е купил близо 34 000 тениски и шорти за подрастващи от фирма на афганистанци. Доставчикът Мария Хакимзада, която е подписала като управител един от договорите, отрече да има отношения с БФС. Скандалът тече от няколко дни, а спортният министър Красен Кралев се е покрил оттогава. От 2015 до 2018 г. ММС е превело на БФС 5,5 млн. лв. за развитие на детско-юношеския футбол, но се вижда, че парите са харчени нередно. От ММС само съобщиха, че е назначена проверка на БФС. От \"Бояна\" даже опитаха да се защитят, като определиха разкритията като тенденциозни. \"БФС категорично не е извършвал действия в ущърб на българския данъкоплатец. Всички активности и практики, свързани с програмата, са надлежно проведени по установените правила, документирани, комуникирани с ММС и са само и единствено в името на възможно най-качественото изпълнение на всеки един проект \", с мисъл за доброто на българския футбол\", съобщиха от \"Бояна\".", "date": "2019.11.22", "title": "БФС в конфликт на интереси"}
{"url": "https://duma.bg/tarkovski-i-felini-zad-kulisite-na-tvorchestvoto-n204054", "text": "Какво е вдъхновявало именития режисьор Андрей Тарковски? Какво е преживявал и какво е искал да постигне в общуването си със своите зрители? Отговор на тези въпроси дава документалният филм \"Андрей Тарковски. Киното като молитва\". Режисьор е синът на Тарковски - Андрей А. Тарковски. В рамките на \"Киномания\" в рубриката \"Киното и неговата история\" ще бъде излъчен още един документален филм за друг световнопризнат кинорежисьор - \"Фелини без край\".  \"Поставих си за цел да отведа зрителите обратно до изворите на режисьорската мисъл и да споделя емоцията от срещата с великия творец, великата личност и водач в живота, какъвто беше моят баща\", споделя Андрей А. Тарковски. Освен че зрителите ще надникнат зад кулисите на творчеството на Тарковски, ще могат да чуят и неизползвани досега записи на поемите на Арсений Тарковски - един от великите руски поети на XX в. и баща на режисьора. Изследвайки огромния архив на италианската обществена телевизия RAI, филмът \"Фелини без край\" е ценен и с оригиналните свидетелства на хора, работили с маестрото. Започвайки от запознанството си с Фелини в Римини, Еудженио Капучо продължава с нови открития за \"тайния свят\" на Фелини, който никога не остава напълно разкрит.", "date": "2019.11.22", "title": "  Тарковски и Фелини - зад кулисите на творчеството"}
{"url": "https://duma.bg/premierni-zaglaviya-za-nay-mladata-publika-n204055", "text": "Специална селекция от детски филми е подготвена в рамките на \"Киномания\". Организаторите от НДК предлагат за най-малките любители на седмото изкуство игралните филми \"Момчето и пеликанът\", \"Рока променя света\", \"Чекър Тоби и тайната на нашата планета\" и забавната анимация \"Петсън и Финдъс 2 - Най-хубавата Коледа\". Игралните филми са подходящи за по-големите деца на възраст между 9 и 13 години, тъй като са със субтитри.  Смелите, забавни и тотално неподражаеми също като Рока момичета и момчета не бива да пропускат да се запознаят с нея във филма \"Рока променя света\". Докато баща й я наблюдава от Космоса, понеже е астронавт, Рока живее сама със своята катеричка и за първи път й се налага да посещава нормално училище. А там волната й личност моментално изпъква. Тя безстрашно се опълчва на насилниците в класа, защото над всичко Рока винаги се застъпва за справедливостта. Затова и се сприятелява с бездомния Каспар и се опитва да му помогне. И непрестанно се стреми да спечели симпатиите на баба си. С несекващ оптимизъм Рока доказва, заедно с новите си приятели, че дори и едно дете има сили да спаси света. Вълнуващо приключение очаква всички авантюристи с \"Чекър Тоби и тайната на нашата планета\". Чекър Тоби ще отплава с пиратски кораб, на който ще намери послание в бутилка. Така ще започне незабравимо пътешествие към Австралия, където Тоби ще се озове на ръба на действащ вулкан. Да се гмурнем и да опознаем заедно с него подводния свят на Тихия океан край Тасмания.  Остава около месец до Коледа и екипът на НДК е подготвил истинско коледно забавление за децата с веселата анимация \"Петсън и Финдъс 2 - Най-хубавата Коледа\". Изобретателният стопанин Петсън е обещал на любимия си котарак Финдъс най-хубавото Коледно празненство. Но с такава пакостлива котка у дома нещата винаги могат да се объркат. Особено когато самият Финдъс се втурне да помага... Филмът е дублиран на български език.  Друг от акцентите в детската програма на \"Киномания\" е \"Момчето и пеликанът\", който представя съвместното съществуване на различни култури и крехкия баланс между човека и природата. Филмът показва как екологичната активност на тийнейджърите има силата да промени мисленето на възрастните. Историята разказва как когато животните порастват, бракониерите се завръщат. За втора поредна година НДК в партньорство с NIM animation ще проведе специално събитие - \"Детска киномания\", на което най-талантливите малчугани ще бъдат отличени с детски оскари. За да се борят за наградата те трябва да представят кратки игрални и анимирани филми, измислени, заснети, изиграни и режисирани от тях самите. Организаторите отправят и друго предизвикателство към децата, добавяйки категорията \"Гледай\", вдъхновена от слогана на тазгодишната \"Киномания\".", "date": "2019.11.22", "title": "Премиерни заглавия за най-младата публика"}
{"url": "https://duma.bg/ikar-vrachva-nagradi-za-20-godishninata-si-n204057", "text": "Столичната галерия \"Икар\" отбелязва своя 20-годишен юбилей с празнична изложба \"Коледна импресия\" под мотото \"20 години Мисия изкуство\". По време на събитието са предвидени награди - пластика \"Икар\" за най-успешна изложба за тази година, изработена от скулптора Александър Пройнов; плакет \"Икар\" за сполучлива експозиция през втория творчески сезон - дело на скулптора Юри Дерменджиев; плакет \"Икар\" за дългогодишно творческо партньорство - направен от Юри Дерменджиев. Също така са раздадени и благодарствени грамоти за подкрепа на галерия \"Икар\" и дългогодишно партньорство (в това число и медийно), грамоти за дълготрайно творческо сътрудничество с автори, доказали своята лоялност, коректност и почтеност към галерията с отличното си представяне в различни творчески проекти, както и грамоти за успешно участие в най-голямото арт изложение в Лондон, състояло се от 5 до 7 юли 2019 г.  В юбилейната обща изложба \"Коледна импресия\", която продължава до 10 януари на ул. \"Бачо Киро\" 26-30 в център \"Платинум\", са включени произведения на изкуството, които обединяват авторите, изявили се блестящо в Лондон. Това са Светлозар Недев, Стефан Прокопиев, Иван Гайдаров, Петър Дарковски, Минка Добрева, Марияна Стефанова, Румяна Маркова.  Галерия \"Икар\" продължава да утвърждава художниците, доказали своя талант, висок  професионализъм и творчески заряд. ", "date": "2019.11.22", "title": " \"Икар\" връчва награди за 20-годишнината си "}
{"url": "https://duma.bg/zvutsi-ot-dihanieto-i-stapkite-tsepyat-tsarstvena-tishina-n204056", "text": "12 платна с привидно аналогични сюжети - планински пейзажи, показва Елена Георгиева в своята изложба \"Горната земя\". Предизвикателството тук е във формата - сравнително големите (около 90/150 см), се редуват с платната - процепи (90/25 см) към високопланинския свят. Общото е само в перспективата - от висините към безкрая на света. Платната - процепи дават усещането за приютеност и сигурност, дистанцират света на природата, но и изострят любопитството към него, примамват и предизвикват към действие.  \"Пътуване нагоре и към себе си. Усилие, увенчано с възторг и удовлетворение. Планината - оглушителна тишина и озонова свежест. Вдишваш - издишваш - ритъмът на сърцето ти се ускорява, а с всяка измината крачка прозаичното и злободневното отстъпват, за да възцарят чистотата и спокойствието на \"горната земя\", разказва художничката Елена Георгиева. Звуците от диханието и стъпките, цепещи царствената тишина, правят присъствието ти естествено, значимо. Вдишай-издишай - вкус на озон, на живот, съзерцанието е всичко. Общуването с планината е на четири очи, всяко местенце има лице и име. И напомня, че сме мънички, като житейските си терзания, или големи - като живота, заключава авторката.", "date": "2019.11.22", "title": "Звуци от диханието и стъпките цепят царствена тишина"}
{"url": "https://duma.bg/kitaets-schupi-rekorda-za-skachane-na-vazhe-n204008", "text": "Китайският спортист Цен Сяолин счупи рекорда на Гинес за скачане на въже. Видеото се появи в YouTube канала на New China TV, Шанхай. Мъжът успя да направи 228 скока за 30 секунди, използвайки техниката \"бягаща стъпка\". През 2015 г. Сяолин постави още един рекорд - 7 скока в секунда. Тогава за половин минута той скочи 108 пъти, което никой не беше направил преди него.", "date": "2019.11.22", "title": "Китаец счупи рекорда за скачане на въже"}
{"url": "https://duma.bg/zapisana-e-pesenta-na-zemyata-n204009", "text": "Астрономи записаха мистериозната \"песен\" на магнитното поле на планетата ни, когато до него достигне буря със заредени частици от Слънцето. \"Мелодията\" е звукова версия на невероятното полярно сияние, което се образува, когато заредените частици взаимодействат с атмосферата на Земята. \"Песента\" е обработена така, че да я чуваме, от специалисти на Европейската космическа агенция, анализирали магнитните вълни, образувани, когато слънчевият вятър достигне нашата планета. Тя е идентифицирана при преминаването на четири апарата \"Клъстър II\" през предната вълна на земното магнитно поле, която е към Слънцето. Обикновено потокът на частици от слънчевия вятър предизвиква излъчване на прости магнитни вълни, които, преобразувани в аудиовълни, звучат като една-единствена ниска музикална нота. При достигането на слънчева буря до Земята обаче тонът се повишава и музиката става много по-сложна. \"Сякаш бурята променя звученето на предната вълна\", сподели Люсил Турк от университета в Хелзинки. Учените са използвали компютърни симулации, за да получат сложните вълни, появяващи се при слънчева буря. Процесът е бърз - генерираната най-отпред вълна достига до земната повърхност за около 10 минути. Апаратите \"Клъстър II\" на ЕКА се движат във формация през магнитосферата. Те са изстреляни през 2000 г. и анализират земното магнитно поле вече две десетилетия.", "date": "2019.11.22", "title": "Записана е \"песента\" на Земята"}
{"url": "https://duma.bg/shtraus-viena-orkestar-snima-s-robot-dvd-v-zala-1-na-ndk-n204060", "text": "Легендарният Щраус Виена оркестър избра българската публика за основен герой в официалното DVD, с което музикалната им магия ще завладее света през 2020-а. Осем камери, кран и специален робот-камера ще заснемат Коледния галаконцерт на виртуозите в зала 1 на НДК на 1 декември от 19 ч., научи ДУМА от Надежда Попова. Роботът ще бъде поставен в центъра на сцената, откъдето ще има \"поглед\" към всички музиканти от оркестъра, без да пречи на изпълнението им или на публиката. Дали неочакваният \"гост\" ще спази официалния дрескод на балните салони във Виена и ще конкурира по елегантност оркестрантите, предстои да разберем. Диригентът маестро Райнер Роос препоръчва с намигване на гостите и публиката да облекат най-хубавите си рокли и костюми. Все пак присъствието им ще се увековечи на дигитален запис, който ще остане за бъдещите поколения. Специални гости на Щраус Виена оркестър ще допълнят и обогатят празничната програма тази година. Тенорът и филмова звезда Марко ди Сапиа (\"Кобра 11\"), сопраното Мириам Портман, концертмайсторът на Щраус Виена оркестър и втора водеща цигулка на Фолксопер Виена - Урсула Грайф, са само част от имената, които ще рестартират сетивата на публиката на 1 декември в НДК. Австрийската сензация ще се включи в тричасовото приключение с 300-годишна цигулка, която е най-скъпата й вещ и е застрахована за шестцифрена сума. Грайф започва кариерата си във Фолксопер, с чийто репертоар обикаля света още преди да е навършила 25 години.  На официална церемония в президентския дворец Хофбург във Виена Щраус Виена оркестър е признат за част от културното наследство на Австрия от бившия президент д-р Хайнц Фишер. Оркестърът обикаля свeтa с едничката цел да разпространява и популяризира наследството на династията Щраус. Билетите се продават на касите на НДК, онлайн и в системата на eventim.bg, Български пощи и т.н.", "date": "2019.11.22", "title": "Щраус Виена оркестър снима с робот DVD в зала 1 на НДК"}
{"url": "https://duma.bg/kung-fu-teatarat-na-dzhaki-chan-n204061", "text": "Кунг фу театърът на Джаки Чан ще гостува за първи път в България със спектакъла \"11 воини\" през декември в София, Пловдив и Варна, научи ДУМА от Светла Русева. Той е съчетание от бойно изкуство, което обединява култура, философия, древни традиции и танц. Изумителните акробатични изпълнения, на ръба на човешките възможности, са следствие от всекидневни физически тренировки на човешкото тяло (в резултат трениращият става гъвкав и много бърз) и абсолютен контрол на вътрешна енергия. Спектакълът е с концептуални визуализации и декор, въздействаща музика и светлинни ефекти.  \"11 воини\" е завладяваща история в 6 акта, които разказват за кунг фу майстори, постигнали духовна и физическа хармония. Акт 1: \"Източникът\", \"Юмрукът на десетте форми\" е съчетание на петте елемента - метал, дърво, земя, огън и вода, и всеки от петте животински стила в кунг фу - той отразява движенията, характеристиките и поведението на животните, които символизира - маймуна, змия, тигър, жираф и дракон. Акт 2: \"Душа\" е притча за духовната сила.  Акт 3: \"Учител\" е история на изкуството кунг фу със съвременен танц. Акт 4: \"Спокойствие\" е танц с хартиени чадъри от практиката тай чи. Акт 5: \"Празник\" е воински танц с т. нар. \"водни ръкави\". Епилог: \"Воини\" е танц на всички артисти в ритъм в съвършена хармония, без музикален съпровод. Джаки Чан е китайски актьор, режисьор, продуцент, сценарист, специалист по бойни изкуства, певец и каскадьор. В своите филми е известен с акробатичен боен стил, придружен с комични елементи, използване на подръчни оръжия и новаторски каскади. Започва кариерата си през 70-те години на XX век и оттогава участва в повече от 150 филма. Отличен е със звезда на Алеята на славата в Холивуд. Джаки Чан е един от най-популярните актьори на планетата, когато става дума за филмите, включващи употребата на бойни изкуства.  Спектаклите от гастрола, организиран от \"Degris Events\", са в София, зала 1 на НДК на 4 декември, Пловдив, зала \"Сила\" на 5 декември, Варна, зала ДКС на 11 декември. Билети се продават в мрежата на Ивентим, Тикетпортал и на касите на място. Деца до 7-годишна възраст се допускат без билет и право на отделно място.  Родителите/придружителите трябва да носят копие на акта за раждане на детето, съобщават организаторите.", "date": "2019.11.22", "title": "Кунг фу театърът на Джаки Чан "}
{"url": "https://duma.bg/vasil-stoyanov-darzhavata-obarna-grab-na-mladite-n204062", "text": "- Решението да остана в България взех много отдавна. Чувствам се най-добре, когато съм на родна земя. За съжаление в последните 30 години българите са разделени. Делението на сини и червени е огромно и това пречи на младите да се реализират. Хората са изморени и обезверени от този безкраен преход. Вярвам, че все повече българи ще остават по родните си места, ако разбием сентенцията, че \"сите са маскари\". Затова съм останал в родината и ще се боря за доверието на хората без значение колко трудно ще бъде. - Понякога хубавите неща наистина стават случайно. Създадох \"БСП за България\" на 5 Февруари 2017 г., макар вече да имаше много групи, свързани с левицата, и като цяло за хора с леви убеждения. Моята беше първата с новото име на коалицията.  Постепенно \"БСП за България\" се превърна в голяма общност и към днешна дата има над 9100 души, на които съм признателен, защото в групата има живот благодарение на тяхната активност. Примерно за последните 28 дни общият брой на новите постове, коментари и публикации е над 110 хиляди, което е средно по 4 хиляди дневно.  Имам няколко хобита, с които прекарвам голяма част от свободното си време. Обичам животните, спорта и технологиите. Най-богат се чувствам, когато съм полезен. Приел съм като лична кауза борбата с безстопанствените животни. Имам конкретни мерки и идеи, които ще предложа като общински съветник на по-късен етап.  Още по време на кампанията дадох и обещание да отделям по 100 лева на месец от заплатата си, ако бъда избран за общински съветник. Тези пари ще давам като дарение на Деси и Нели - две момичета, които напълно доброволно се грижат за бездомните животни, докато общината абдикира от тези си задължения. - Всички партии от последните 30 години имат вина за апатията, която изпитват хората. Политиката може да е нещо добро, ако с нея се занимават личности с чисти сърца. На някои може и да им прозвучи клиширано, но това е самата истина и голяма част от усилията ми ще са насочени именно в тази посока. Винаги съм бил ляв по убеждения и избрах БСП, защото е единствената от всички партии, в която има демокрация и може спокойно да се изрази различното мнение. В Нова Загора при 6 общински съветници имаме двама, единият от които съм аз, на възраст под 30 години. Това доказва, че БСП се подмладява както на национално, така и на местно ниво. Този процес се препотвърждава и чрез въвеждането на мандатност при ръководните постове в партията, както и за народните ни представители. Именно тези неща ни правят различни и привличат все повече хора към социалистическата идея.  - Благодаря на всички, които гласуваха на местните избори. Високо ценя това доверие и вярвам, че ще го оправдая чрез своите действия. Не властимащите, а хората са на първо място, и това ще бъде един от основните принципи, по които ще се ръководя в работата си като общински съветник. Ще се боря, колкото и да е трудно. Няма да се откажа или поддам на натиск. За мен по-добрият и достоен живот на хората са водещите принципи, но за жалост огромна част от днешните политици виждат в човека една ходеща бюлетина. Основен проблем остава обезлюдяването, което е резултат от останалите проблеми на общината. Нова Загора се управлява феодално и местната власт не зачита мнението на хората, нито ги допуска до заседания на Общинския съвет. Това може да се промени с прозрачно управление, което да е отворено към гражданите и техните предложения. Сигурността в Нова Загора е под всякаква критика. Пряко доказателство за това е, че международна верига от бензиностанции преустанови денонощния цикъл на работа на обекта си в града ни заради проблеми със сигурността. Най-голямата бензиностанция в Нова Загора вече работи до 22, тъй като от поне 6-8 години служителите и част от посетителите са подложени на тормоз от една определена група клиенти, срещу която местната власт и полицията си затварят очите. Една от идеите ни, които ще реализираме като общински съветници от левицата, е нулева толерантност към нарушителите на обществения ред. Успех можем да имаме само и единствено, ако прилагаме закона за всеки нарушител без значение от общественото му положение и месторабота.  В Нова Загора има моменти, когато дори дишането е затруднено. Проблемът с мръсния въздух е от 5 години и все още не е решен. Тази пречка продължава да стои на дневен ред, но, за да има промяна, трябва местната власт да покаже воля за борба. Именно тук ние, от БСП, смятаме да бъдем безкомпромисни към всеки, който застрашава качеството на живот в общината ни, без значение дали става дума за обикновен човек или голям инвеститор.  От известно време се засилва и недоволството за нарастващия брой на бездомни животни. Има няколко момичета, които на практика се опитват на доброволни начала да свършат работата на общината относно този проблем. Ние вярваме, че при една загрижена за животните и хората местна власт този проблем може да бъде решен, както и почти изцяло да бъде ограничена агресията на отделни хора към бездомни животни и да се вземат мерки за агресивните, когато има такива. Има няколко конкретни начина това да се реши и един от тях е изграждането на общински приют, който да се грижи за болните бездомни животни, както и да извършва кастрации с цел намаляване на тяхната популация. Това може да бъде свършено най-добре в синхрон със зоополицията.  Не трябва да се пропускат и проблемите в здравеопазването. В община като Нова Загора от години няма денонощна аптека, а общинската болница е със затихващи функции и все по-малко хора я посещават при нужда. Чрез по-строг контрол на разходваните средства и помощ от държавата, вярваме, че общинската болница може да бъде спасена. Имаме конкретни идеи и ще направим всичко възможно възрастните хора по селата да имат по-чести посещения от доктор, както и по-лесен достъп до лекарства от първа необходимост.  Градът ни има огромен проблем с липсата на инвестиции. Могат да се разкрият нови работни места, ако се спре с рекета над бизнеса, което, от своя страна, ще доведе до повишаване на доверието към отговорните институции. - Колкото и тъжно да звучи, през последните 10 години държавата се грижи за по-лесния достъп на младите до Терминал 1 и 2. Чуваемост има основно в социалните мрежи, но не и по националните телевизии. Те обслужват властта в жалките й опити да покаже, че живеем прекрасно. Липсата на визия за бъдещето и младите хора е основен проблем на правителството. Младите искаме да видим перспектива за развитието на България, а тя не се изразява в решения на парче. Държавата има нужда от политици с план за следващите 10 и дори 20 години. Ще завърша с една латинската поговорка, а именно \"Fortuna favet fortibus. / Съдбата обича смелите.\" Повярваме ли, че можем, ние ще успеем, защото няма по-смели и борбени хора от българите!", "date": "2019.11.22", "title": "Васил СТОЯНОВ:    Държавата обърна гръб на младите"}
{"url": "https://duma.bg/mitove-za-hranite-n204064", "text": "Яйцата с кафяви черупки и яйцата с бели черупки имат еднаква хранителна стойност. Цветът на черупките зависи от породата на кокошката, която ги снася. Яйцата съдържат много витамини и минерали (като витамини Д и B12 и рибофлавин), те са отличен източник на протеини и са само около 80 калории, казва Мелиса Кинстлингер. Тя е директор на програмата за диабет и хранене в Северозападната болница в Балтимор, САЩ, и е с над 20 години опит като сертифициран обучител по управление на диабета и повече от 25 години опит като амбулаторен диетолог. Работи с възрастни с диабет тип 1 или тип 2 и бременни с гестационен диабет. Кинстлингер опровергава и други митове за храненето на хората с диабет. И морската, и трапезната сол имат една и съща хранителна стойност - около 2400 мг натрий на чаена лъжичка. Единствената разлика е как те се обработват. Морската сол се произвежда от изпарена океанска или морска вода, или солена езерна вода с минимална обработка, така че все още има някакво минерално съдържание, което й придава аромат и цвят. Трапезната сол, добивана от подземни находища, се обработва по-силно и съдържа добавки, които предотвратяват струпването й. Хранително двата вида сол са еднакви. Истинските заместители на солта са от калиева сол, но тя често има горчив, метален вкус. \"Бих насърчила хората с диабет да се опитват да поддържат приема на натрий до 1500 мг на ден\", казва Кинстлингер. \"Например можете да замените студена зърнена култура със старомоден овес, който съдържа нула милиграма натрий\", препоръчва специалистка. Готвенето на храна при правилната температура е това, което убива бактериите. Измиването на сурово месо или домашни птици преди готвене не се препоръчва, тъй като бактериите в соковете могат да замърсят кръстосано други храни, съдове и повърхности. Някои бактерии са толкова \"привързани\" към месото, че не могат да бъдат измити. По отношение на консумацията на месо Кинстлингер препоръчва на хората с диабет \"да избират месо с етикет 90% или повече постно\". И още: \"Отстранете кожата от пилешкото месо. Печете на скара или леко го сотирайте\". Горчица на сандвича с пуешко, вместо майонеза, а за десерт - чаша ягоди, вместо ягодов сладолед, препоръчва специалистката.", "date": "2019.11.22", "title": "Митове за храните"}
{"url": "https://duma.bg/fundamentalno-izsledvane-za-zahariy-stoyanov-n204070", "text": "Неведнъж съм писал за стратегическата поредица на Панко Анчев \"Българският ум\". Като редактор и първи читател на впечатляващата серия от девет тома (досега са излезли изследвания, посветени на Георги Сава Раковски, Христо Ботев, Иван Хаджийски, Цветан Стоянов, Тончо Жечев, Антон Дончев, Кръстю Куюмджиев, Димитър Талев и \"Теория и история\"), а пък и в многобройни разговори с критика-философ, когато той е доуточнявал своите идеи за конкретните автори или цялостната концепция на поредицата, съм изпитвал радост, вълнение и нарастващ респект от внушителния замисъл. И съвсем неслучайно, защото според мен с поредицата си Панко Анчев прави първи по рода си в новата история на България опит концептуално да се осмисли делото и творчеството на споменатите големи български писатели и духовни водачи на нацията.  В поредицата \"Българският ум\" особено място заема най-новата книга на Панко Анчев, посветена на Захарий Стоянов. Мисля, че в \"Непрочетеният Захарий Стоянов\" авторът постига най-висока степен на съчетание на философския, историческия, социално-политическия и литературоведческия анализ. Сякаш досегашните монографични изследвания са били подготовка именно за написването на тази книга. Още повече, че става дума за такава извънредно сложна и противоречива личност като автора на \"Записките по българските въстания\".  Още в уводните си думи Панко Анчев аргументира разбирането си защо е необходима радикална преоценка и препрочит не само на гениалните \"Записки по българските въстания\", но и на цялостното духовно наследство на Захарий Стоянов. Според нашия изследовател Захарий Стоянов е не просто спонтанен и ярък писател и публицист, обладан от еуфорията на Възраждането, но и голям политически мислител, защото творчеството му изразява общественото съзнание от 80-те и 90-те години на XIX век и ни дава неподражаеми свидетелства за процесите през тези драматични десетилетия.  Може би като никой друг от следвъзрожденските писатели и публицисти Захарий Стоянов усеща дълбинните обществени процеси, изследва или анализира не само следствията в социалното развитие, но и причините, скритите тенденции. Ето защо Панко Анчев справедливо твърди, че \"Записки по българските въстания\" е първият български политически роман за властта. И тук изследователят продължава и доразвива своите идеи, залегнали още в книгата му \"Философия на литературната история\" за епическия роман и епическото съзнание, родоначалници на които са Иван Вазов с \"Под игото\" и самият Захарий Стоянов със \"Записки по българските въстания\". В \"Записките\" Панко Анчев вижда очертаващите се вече контури и жанровите особености на епическия буржоазен роман. И е убеден, че \"Записките\" трябва да се разглеждат не толкова като летопис на националноосвободителните борби, не толкова като мемоар или спомен за Старозагорското и Априлското въстание, колкото като политическа литература, в която преди всичко изпъква проблемът за властта на всичките й равнища.  За Панко Анчев мемоарната проза на Захарий Стоянов само формално е посветена на националноосвободителното движение и на неговите герои и жертви. Всъщност само сюжетът на \"Записките\" следва хронологията на борбите, а идеите, които разгръща великият писател, са от десетилетието след Освобождението. Тук именно е ключът към творчеството на Захарий Стоянов.  Политическите възгледи на автора на \"Записките\" се оформят по време на борбите за национално освобождение и особено в периода, когато той издава феноменалния вестник \"Борба\", известен като орган на Съединението. През 1881-1882 г. той се числи към организацията на русенските либерали, а малко по-късно към каравелистите (през първата половина на 1886 г.), после на стамболовистите (1887-1889). Но Захарий Стоянов има свое собствено отношение и позиция към партиите и партийното строителство и дейност. Винаги когато неговите разбирания влизат в противоречие с устава или платформата на избраната от него партия, той й обръща гръб и тръгва, както справедливо отбелязва Тодор Ташев, \"подир своето собствено знаме\".  Панко Анчев разглежда сложната фигура на писателя, поборника и обществения деец Захарий Стоянов в контекста на своите изследвания за развитието на българския ум от края на XIX век. Току-що освободеното общество едва формира своите институции, все още няма ярко социално разслоение, не са се оформили отделните класи и прослойки, все още е много жив споменът за драмите и трагедиите от Априлското въстание. Но много бързо в рамките на едно десетилетие само възторгът и опиянението от Освобождението се заместват от избуяващите алчност, себичност, егоизъм, завист, които завладяват обществото. За това време Иван Вазов споделя, че предишният кипеж на сърцата на романтиците и поборниците за национално освобождение е изместен от \"грубата проза на парламентарний живот\". В \"Записките\" си Захарий Стоянов съвсем неслучайно редува изобразяването на светлите образи и герои на въстанията с подробните описания на низ от предателства и подлости, които съпътстват революционните борби. Захарий Стоянов осъзнава изключителното значение на това току-що освободената от турско робство българска нация да има своите нравствени икони и духовни водачи. Ето защо с такава любов, пиетет и възторг той портретува образите на някои от най-ярките български националреволюционери. В очерците и историко-биографическите бележки, посветени на тези светли имена, той рисува така нужните за националното самочувствие и самосъзнание нравствени икони, които ще бъдат пример и ориентир за бъдещите български поколения. Според Панко Анчев Захарий Стоянов е новият тип български писател, който се оформя след Освобождението, защото неговото обемно творчество представлява не само равносметка на Възраждането, но и край на неговата епоха. Проницателно е наблюдението на изследователя, че отдавна утвърденото в българското литературознание убеждение, че \"Записките\" са епосът на българската национална история е повърхностно: \"Аз отхвърлям това твърдение; то е неточно от литературоведска гледна точка, невярно и основаващо се на повърхностно и твърде емоционално четене. Захарий Стоянов е способен да те накара да четеш емоционално и с нестихващо вълнение, понеже е велик майстор на словото и разказва увлекателно. Но големите майстори на словото от ранга на самия Захарий Стоянов не са непременно епически писатели. Захарий Стоянов е майстор и създател на политическия роман за властта. Като такъв роман освен \"Записки по българските въстания\" биха могли да бъдат определени и биографиите му на Васил Левски, Христо Ботев, Чардафон Велики и Любен Каравелов, взети като едно цяло произведение с един общ сюжет и различни герои и характери в различни ситуации.\" Панко Анчев подчертава непреходното значение на \"Записките\", както и полемичната публицистика на Захарий Стоянов за осветляването на състоянието на българското общество преди и след въстанията. В главите за политическия преврат, спомените от историята, както и политическите биографии (на Христо Ботев, Васил Левски и Любен Каравелов) се акцентира на уникалната способност на Летописеца да отразява живо и пластично процеса на създаване на историята, да запечатва нейното движение, да съхранява неумиращ образа й. Тая публицистика притежава особен ритъм, ритъма на неспокойната и търсеща мисъл, на неукротимата и непрестанно пулсираща емоция. Тя цялата е действие, движение и невъзможност да се ограничи това движение. Тя реагира остро и мигновено на всеки факт от тогавашните обществени отношения. Но бързите рефлексии на тази публицистика се определят преди всичко от изключителния динамичен дух, с който е наситена. След Христо Ботев българската литература не познава толкова емоционално въздействащ полемист като Захарий Стоянов. Наистина ураганното му слово дава основание на Никола Обретенов да възкликне: \"А когато пък полемизираше, за да отстоява идеите си, да брани свободата и независимостта на България, тоя беше неумолим и безпощаден в стихията си\". В поредицата \"Българският ум\" са фокусирани и преосмислени духовните усилия и многогодишните изследвания на най-значимите български литературни критици, народопсихолози и историци през последния век. Заслугата на Панко Анчев е, че създава цялостен модел, убедителна концепция, която за първи път очертава пред нас общата картина и откроява връзките, причините и следствията, тенденциите в развитието на българската литература и обществена мисъл в контекста на историческия процес.", "date": "2019.11.22", "title": " Фундаментално изследване за Захарий Стоянов"}
{"url": "https://duma.bg/magosnitsata-n204071", "text": "Всички, които идваха на брега да ловят риба, бяха я виждали. Тя се показваше между дърветата - висока, с дълга права коса, която падаше върху раменете й. Не говореше с никого, мълчаливо слизаше по камъните и дълго време стоеше на едно място върху брега, вторачила поглед във водата... Беше дъщеря на каменаря - този, дето правеше паметници и обелиски. На това място, където реката потъваше в самото ждрело, се намираше навесът му. Наоколо имаше купища от камъни, неодялани парчета гранит; покрай стените стояха опрени готови или недовършени паметници... Каменарят - едър, широкоплещест, побелял от праха - по цял ден удряше с чука. Шумът от работата му потъваше в набъбналите води на реката и не пречеше на рибарите. Името й беше Райка. Често рибарите чуваха гласа на каменаря, който викаше отсечено: - Райке, Райке... Някои казваха, че е магьосница. И в селото така разправяха. Тя събираше камъчета по брега,  слагаше ги в престилката си и ги нареждаше в кръг на земята. После заставаше по средата, с вдигнато към слънцето лице... Ходеше по поляните, береше  цветя и ги носеше към навеса - цели купчини се виждаха да вехнат на сянка. Облечена бе винаги с една и съща избеляла рокля, косата й имаше същия избелял цвят...  Селото се намираше на километър от реката. Каменарят имаше там къща. Жена му бе починала млада - лекарите казаха, че е от превиване на червата. Свил я коремът и докато дойде линейката от града... Райка така я видя - просната на леглото. И нещо стана сякаш с момичето - страхуваше се от всичко, нощем не можеше да спи. Баща й я води по лекари, даваше й да пие сиропи, хапчета. И по знахари и баячки я води: всички казваха, че ще се оправи - като израсне, ще забрави преживяното и страховете си. Но времето минаваше, а Райка си оставаше все така - затворена, мълчалива. Не излизаше с приятелките си на разходка, не ходеше по танци и дискотеки.  Стоеше в стаята и гледаше през прозореца към гората. Като разбра, че няма накъде, баща й я взе при себе си - там, където работеше. Хем да я наглежда, хем тя да му помага това-онова. Често, като се загубеше от погледа му, с тревожен глас я зовеше. Тя го чуваше, ако беше наблизо, и се завърташе край колибата. Започваше мълчаливо да разтребва наоколо; вземаше съдините и отиваше на реката да ги измие или слагаше котлето на веригата и се захващаше да стъква огъня... Случваше се понякога тя да е по-далече в гората и баща й ходеше да я търси. Страх го беше да не се загуби в гъстото или да падне от някое високо място - толкова пропасти и скали имаше наоколо!.. В гората нямаше кой да я нападне, рядко минаваха хора насам, но диви свине се появяваха от време на време. Горският му беше приятел - поръчал му бе, ако я срещне някъде по-далече, да я върне. Забранил й беше също да се отдалечава и да не отива по реката надолу. - Ще се удавиш, не знаеш какво е нататък - съветваше я той. Райка береше къпини и диви плодове в гората - киселици, круши намираше. Търсеше охлюви сред тревите... А веднъж донесе едно сърне, намерила го беше в храстите - заплетено сред гъсталака. - За какво ти е? - скара се баща й. - Майка му нали ще го търси? Тя го сложи пред колибата, накъса мека тревичка да му постели. - Сега ще ме изкараш беля да търся мляко - продължаваше да мърмори баща й, - нали го видиш, нищо не може да яде. Старият взе една стомна и тръгна към кошарите надолу. Върна се след малко, отряза едно сухо стъбло от бълдаран и започна да налива в устата на сърнето мляко. Райка се въртеше радостно наоколо. Намери след това в една кошница прежда и направи на сърнето герданче. Накъса цветя и му изплете венче... - Като заякне, ще го пуснем в гората - казваше баща й. Тя гледаше тъжно към сърнето и го галеше по козината, целуваше муцуната му. Сърнето порасна, започна да хрупа листа. Райка продължаваше да се грижи за него. Но намираше време да се разхожда в гората. Правеше и своите кръгове от камъчета - стоеше в тях, загледана към небето... Един ден тя изчезна. От сутринта още я нямаше. Баща й мислеше, че е наблизо, и всеки момент очакваше да чуе стъпките й или да я види да се задава по пътеката, натоварена с клонки и цъфнали треви. Но наближаваше обед, а тя все не се показваше. Пепелта в огнището беше студена, котлето стоеше празно. Старият започна да се ядосва. Нетърпеливо поглеждаше към пътеката. Канеше се дъщеря му, като се върне, сериозно да й се скара и да я предупреди повече да не изчезва. А Райка все я нямаше. Обед дойде и мина, слънцето започна да клони към залез, сенките на храстите наоколо се удължиха. Каменарят продължаваше работата си - имаше да довършва един паметник, - но не му спореше, ръцете му се мотаеха. Все се надяваше, че Райка ще се върне. Къде може да е отишла, най-много да се е запиляла из къпинаците? Оглеждаше се и дали горският няма да мине - ако е бил целия ден в гората, не е възможно да не е срещнал Райка. Но нито горският, нито Райка се показваха. Старият започна сериозно да се безпокои. По едно време остави сечивата настрани, отвърза престилката си и тръгна. Чудеше се коя посока да хване. Насочи се към реката - все покрай брега се движеше. В ниското се простираха окосени ливади, по-нататък тъмнееше гората... Каменарят продължаваше да се оглежда, на няколко пъти извика: \"Райке, Райке-е\", но само ехото се обади. Ниско над главата му прелетя птица, един заек се стрелна в тревата, после нещо зашумоля в храстите наблизо. Човекът си помисли дали не са се появили диви свине пак. А може и вълци да бродеха в гората... Повървя доста, шмугваше се между дърветата и все се оглеждаше. Стана почти тъмно. Възрастният човек само дето не се разплака. Къде можеше да бъде това момиче? Стана му грозно, нямаше кого да срещне в гората и да го попита. Откакто бяха забранили да секат гората, никой не минаваше оттук. Колите на курортистите се движеха в оня край, където бяха хижите. Но Райка към хижите не ходеше, ако е срещнала някого в гората, то е бил горският. Но и горският не знаеше нищо за нея. Намина надвечер при каменаря - той се бе върнал при навеса и стоеше до угасналото огнище, - опря пушката до краката си и също започна да се тревожи. - В залесеното я няма - рече горският - оттам идвам. До Голямата могила да се е  качила? Но е стръмно. Или от другата страна... Горският познаваше гората като пръстите на ръцете си. Нямаше място да не е обходил. Твърдеше, че със стиснати очи може да познае всяко дърво какво е само като пипне кората му. И всяка пътечка знае накъде води, в коя долчинка какво има... - Ще се намери момичето, няма къде да е отишло - успокои той бащата, - най-много да се е заблудило в гъстото. Може да поплаче малко, но като съмне, ще го намерим. Постоя, повъртя се под навеса. Бащата не преставаше да се тревожи. Ръцете му трепереха и все не го свърташе на едно място. - Утре, утре, а до утре какво ще стане? - говореше си той. - Нищо няма да стане - отвръщаше му горският, - сега гората не е опасна. Ти вълк видял ли си? И мечки няма. Друго какво? Заспала ще е Райка някъде - допълваше той - сигурно се е уморила да върви и е заспала. Горският доста време постоя, после си тръгна към село. - Ти недей да се тревожиш - рече на тръгване - аз на разсъмване съм тука. Сега и в тъмното да ходим, полза няма. Но да знаеш, момичето ще се намери. Каменарят до сутринта не можа да мигне. Влизаше в колибата, пак излизаше, после тръгваше надолу по брега. И все зовеше с висок глас момичето. Поглеждаше към звездите и му се струваше, че единствено в целия свят той само и те будуват. Да можеха те, звездите, да му отговорят къде се намира дъщеря му! Така броди под звездите цяла нощ. И все се молеше, ако има сила някаква, да помогне момичето да се върне. Сутринта рано Райка си дойде. Пристигна цялата омокрена от росата. Лицето й беше едно такова - щастливо, унесено... Баща й - хем радостен, хем ядосан, се нахвърли срещу нея: - Къде скиташ? Цяла нощ те чакам. Райка нищо не отвърна. Сви се, седна на тревата. Лицето й  беше все такова.   - Рекох си, зверове ли те нападнаха. Или се подхлъзна някъде...  - продължаваше баща й да се кара. - Сърните как стават майки? - попита тя съвсем неочаквано. - Сърните ли? Какво те интересуват сърните? - сопна се отново баща й. Но момичето не продума нищо повече. Изправи се, стъпи на близкия камък и се протегна към слънцето. Нещо сякаш го побутна стария човек. Остави той Райка до навеса и се насочи към гората. Вървя, вървя все в една посока - оттам, откъдето беше дошло момичето. Провираше се между дърветата, прекосяваше полянки с гъсти треви. Най-накрая се показа една по-голяма поляна. Кръгла, завардена от всички страни с гора. Сред поляната имаше палатка. До палатката стоеше мъж. Какъв ти мъж - хлапак някакъв. Необръснат, косата му рошава... На фланелката му отпред, върху гърдите, имаше изрисуван тигър. Старият се спря. Дълго време се гледаха двамата с младежа. Нито единият продумваше нещо, нито другият. Накрая възрастният човек си тръгна. Обърна се, направи крачка към пътеката и гърбът му изчезна между листаците. След това каменарят се попита кой месец е сега. Както бързаше по пътеката и изведнъж се попита. Лято беше още, но хич нямаше да се усети кога ще застудее. А къщата в село трябваше да се постегне. Покривът на едно място течеше, прозорците зееха... Топло трябваше да е през зимата!  Старият отново се спря. Постоя малко на пътеката. \"Каквото дошло, дошло\" - рече си той и продължи да върви.                                                                        ", "date": "2019.11.22", "title": " Магьосницата"}
{"url": "https://duma.bg/tvorcheska-vecher-na-vladimir-stoyanov-v-moskva-n204073", "text": "Посолството на България в руската столица и лично Негово превъзходителство посланик Атанас Кръстин бяха домакини на спектакъл-концерт на българския поет, литературовед, преводач, композитор и изпълнител на авторски песни Владимир Стоянов, който тази година отбелязва 60-годишния си юбилей. Вечерта беше открита от г-н Кръстин, който връчи на твореца и подарък за достойния юбилей. Участие в представянето взеха проф. Борис Тарасов - завеждащ катедра за чуждестранна литература в литературния институт М.Горки, проректорът на института Сергей Дмитренко, посланик Анатолий Потапов - председател на Съюза на приятелите на България, председателят на Московската организация на писателите на Русия Владимир Бояринов, Станка Шопова - председател на Фондация \"Устойчиво развитие за България\", съветникът по култура в посолството ни Десислава Парушева, поетите Владимир Исайчев, Галина Дубинина, Наталия Шахназарова, художника Леонид Феодор, Нина Гром, Лидия Анискович, Виктор Зиновиев и други творци. На срещата присъстваха и много български студенти.  На следващия ден се проведе и концерт пред преподавателите и студентите в Литературния институт \"Максим Горки\". В представянето участваха завеждащ катедра чуждестранна литература проф. Борис Николаевич Тарасов, преводача Владимир Олегович Бабков, проректора по научна и творческа работа Сергей Фьодорович Дмитренко.  Състоя се и среща в Московското отделение на Съюза на писателите на Русия, която беше водена от председателя на съюза Владимир Бояринов и редактора на вестник \"Литературная газета\" Максим Замшев. Присъстваха членове на ръководството на Московската писателска организация, писатели, поети и преводачи. Творчеството на Владимир Стоянов е тясно свързано с българската, руската и славянската култура. Той е и дългогодишен ръководител на Славянския център в СОК \"Камчия\" - културно и духовно средище за провеждане на българо-руски творчески проекти, писателски асамблеи, конкурси за млади писатели и преводачи и др.", "date": "2019.11.22", "title": "   Творческа вечер на Владимир Стоянов в Москва"}
{"url": "https://duma.bg/havana-500-n204072", "text": "С много кубински ритми и празнично настроение в София отбелязаха 500 години от основаването на Хавана. Организатори на концерта \"Хавана 500 - моя, твоя, наша\" бяха Посолството на Република Куба в Република България и Асоциацията за приятелство \"България - Куба\" с почетен председател г-жа Станка Шопова. Н.Пр.Каридад Ямира Куето Милиан - Извънреден и пълномощен посланик на Куба, приветства гостите и приятелите на Куба, за които залата на Парк-хотел \"Москва\" се оказа тясна, благодари на участниците в програмата и на всички, които с много ентусиазъм работиха по подготовката на проявата. Присъстващите се присъединиха и отправиха поздравления и прегръдка за Хавана за юбилея. Празника уважиха г-н Кристиан Вигенин - заместник-председател на 44-то Народно събрание, посланиците на Армения, Аржентина, Испания, Палестина, Словакия, Сирия, Финландия, Хърватия, Апостолическият нунций в България, съветникът по културата в посолството на Русия и други представители на Дипломатическия корпус, Александър Паунов - председател на Група за приятелство България - Куба в Народното събрание и депутати членове на групата, Румен Петков председател на ПП \"АБВ\", Чавдар Жечев директор на Дирекция \"Америка\" и Валери Йотов директор на Дирекция \"ООН и сътрудничество за развитие\" в Министерството на външните работи, представители на държавни институции, обществени организации, творчески съюзи, Съюза на архитектите в България, Националното сдружение на общините в България, Асоциацията за приятелство \"България - Куба\" с председател Тамара Такова, Асоциацията на кубинците, живеещи в България, с председател Еустакио Ремедиос, Асоциацията за приятелство с Куба от Македония, СБЖ, СБП, Отечествения съюз, БАС, СОСЗР, ДСЖ и много други. Цветя изпрати г-н Боил Банов министър на културата. В празничната кубинска вечер участваха Йорданка Христова, сопраното Розалина Касабова, Културно сдружение \"Ла Кубания Оригинал\", Ансамбъл \"Росна китка\", Аделина Предева от Балетна школа \"Алегрета\" при Националния дворец на децата, хор \"Планинарска песен\", гайдарят Стоян Янев, Илияна Салазар хореограф и изпълнител, Весела Димова, Димитрина Бонева и Благовест Жеков - цигулки и виола и др. Присъстващите се потопиха в атмосферата на Хавана чрез видеофилмите със забележителностите на кубинската столица, чрез кубинските картини и символи в залата, както и чрез пъстрите рисунки на децата участници в Националния ученически конкурс \"Куба - далечна и близка\".  Празникът завърши с торта и песен от всички в залата \"Честит рожден ден, Хавана!\".", "date": "2019.11.22", "title": "ХАВАНА 500 "}
{"url": "https://duma.bg/grozde-kurkuma-i-kanela-boryat-zaharnata-bolest-n204063", "text": "На всеки 5 минути някой в Австралия е диагностициран с диабет - най-бързо развиващото се хронично състояние на континента. С увеличаването на разпространението му все повече хора приемат хранителни добавки с надеждата да намалят риска от заболяването. Но колко ефективни са те, питат учени от Университета в Южна Австралия (UniSA). Те изследвали ефикасността на някои от най-често използваните добавки (често наричани \"хранителни лекарства\") за управление на диабета и неговите рискови фактори. Прегледът установил, че \"хранителните лекарства\" ресвератрол (съединение от грозде), куркумин (от куркума) и канела са ефективни в борбата с различни елементи на диабета, включително регулиране на глюкозата, подобряване на инсулиновата резистентност и намаляване на холестерола.  Изследователите открили, че канелата може да намали нивата на кръвната захар на гладно при диабет тип 2, куркуминът може да подобри инсулиновата резистентност при предиабет и диабет тип 2, а ресвератролът може да намали нивата на глюкоза и да подобри инсулиновата резистентност. Учените тествали тези добавки върху хора със затлъстяване, но нито едно не оказало значително влияние върху загубата на тегло. Според д-р Еванджелин Манциорис от изследователския екип \"хранителните лекарства\" имат своето място в лечението на диабета, но поддържането на здравословно тегло, физическа активност, следването на план за здравословно хранене са най-важните фактори, защото диабет тип 2 е предотвратим в почти 60% от случаите.", "date": "2019.11.22", "title": "Грозде, куркума и канела борят захарната болест?"}
{"url": "https://duma.bg/pardon-n204047", "text": "ЛАФ НА БРОЯ Горе всичко е по старому. Долу е още по-лошо. ПАРДОН Това, че все още не сме във война с доста държави, го дължим на високия професионализъм на Бойковите преводачи! Анонимен автор от началото на ХХІІ в. ФОЛКБИТАК - Успя ли да платиш всички сметки? - Да. - Останаха ли пари? - Не. - Значи сме готови да започнем Коледните пости…", "date": "2019.11.22", "title": "ПАРДОН"}
{"url": "https://duma.bg/sreshta-s-radoy-n204049", "text": "Адв.  Тази скромна епиграма има предистория. След промените в края на деветдесетте години с колегата ми бяхме наели за адвокатската ни кантора помещение на четвърти етаж  в сградата на \"Столичната библиотека\" на площад \"Славейков\". Другите етажи се ползваха от библиотеката, където в залите, изтъкнати български творци и писатели представяха свои книги и се провеждаха различни културни събития. Често виждахме и великия, и неповторим български сатирик и писател Радой Ралин, или бай Радой, както го наричаха. Един следобед, след дело в Съдебната палата, облечен  с костюм, като адвокат, се отбих в тогава съществуващата баничарница  на ъгъла на улиците \"Христо Белчев\" и \"Иван Денкоглу\", близо до площад \"Гарибалди\"  в София. Вътре нямаше други клиенти, освен колоритния бай Радой Ралин.Той похапваше, изправен на една от двете кръгли маси вкусна баница и закачливо пожелаваше на трите продавачки - две млади момичета и една по-възрастна госпожа, вечерта да им се случат по няколко пъти хубави събития. Аз също си поръчах баница и я консумирах на масата с бай Радой. Понеже го гледах и слушах с любопитство, той ми хвърли изпитателен поглед, като че ли питаше: \"Какво си ме зяпнал?\" Вместо отговор започнах с думите \"Люти чушки\", тоест  заглавието на легендарния сборник и почти изрецитирах епиграмата по-долу. Когато свърших, след секунда мълчание Радой Ралин гръмогласно каза: \"Ама ти си бил мислещ човек, бе, момче. Какво работиш, чиновник ли си?\" Отвърнах, че съм адвокат и бай Радой сподели - аз също съм завършил през 1945 г. право  и ме поласка: \"Пиши такива неща, ако ти идват понякога отвътре.\" Седмица  по-късно Радой Ралин, с група  писатели ме видя във фоайето на сградата на библиотеката и се спря. Покани ме да се приближа и каза на приятелите си: \"Това момче е мислещ и четящ човек, сега ще му подаря с автограф една своя книга!\" и го направи. Книгата ми е спомен от необичайната среща и запознанство с бай Радой, а моят скромен опит за епиграма, посветен на \"Лютите чушки\" е напълно искрен и с уважение към творбите на великия незабравим писател, демократ и българин Радой Ралин. Пишеше ги Радой Ралин, четеше ги цял народ, Це-КА и Велко Палин, докладваха ги на бай Тошо и за Радой последваше лошо. Но и до днес тези люти чушки за властта са страшни като изстрели на пушки...", "date": "2019.11.22", "title": "СРЕЩА С РАДОЙ"}
{"url": "https://duma.bg/grabete-n204048", "text": "Далеко е Народний съд! Грабете! Плячкосвайте един през друг без свяст! Народът няма скоро да се сети, та сметка да подири той от вас! Вий виждате: съзнанйе слабо грее при тоз великотърпелив народ! Вий виждате, че още Той не смее дори да вярва в по-добър живот! Плячкосвайте, грабете без пощада, додето като просяк оголей! И нека никой се от вас не нада, че гняв гърдите му ще разлюлей! Но щом изтръгнете последний залък из разкървавени му зъби - ще чуйте вий и в тоз народец малък на мъстта велика страшните тръби. 1899 г. ", "date": "2019.11.22", "title": "ГРАБЕТЕ"}
{"url": "https://duma.bg/pod-igoto-na-nastoyashteto-n204074", "text": "Преди 125 години, през 1894-а, излиза като самостоятелна книга първият български роман \"Под игото\" от Иван Вазов.  А през 2009-а, романът спечели първо място в \"Голямото четене\" - класация за най-любимите и четени български книги. Може би именно тази класация е една от причините все пак \"Под игото\" да продължава да бъде в учебниците по литература. Въпреки желанието на мнозина той да отпадне оттам.  Казват, че бил доста труден и архаичен за днешните ученици. Че не разбирали голяма част от думите, че събитията им били твърде далечни и непонятни.  Това, последното, може да се окаже и вярно. След напъните през последните 30 години да бъде изтрита националната памет и понятия като \"иго\" и \"робство\" да бъдат подменени с \"присъствие\" и \"съжителство\". Отдалечаването на събитията става не чрез времето, а чрез опитите за забрава. Аз съм чел книгата като ученик. И също не използвам голяма част от остарелите думи. Но това не ми пречеше да потърся значението им. Вярно е, че днешните ученици предпочитат клипчета, картинки, но си мисля, че няма нищо лошо в това да ги накараме да се поровят в интернет за някоя дума.  Още като ученик харесах книгата. Допаднаха ми романтичните герои, съпреживявах с тях случващото се, страдах за тях... Знам, че и днес има такива ученици. Казвали са ми го.  Идеята обаче е друга и е част от политиката за обезбългаряване. Вторачени чрез екрана на телефона в днешното съвсем негероично време, да не могат да видят духовното пробуждане на нацията ни, промяната в мисленето на хората.  Защото негероичното време предразполага към апатия, безразличие, сън... Романът е сред произведенията на Вазов, в които той се връща към славното време на Възраждането и борбите за национална свобода като алтернатива на \"епохата на дребните характери\", дошла след Освобождението. Той вече е написал \"Епопея на забравените\".    Друг важен момент е, че Вазов пише \"Под игото\", докато е в изгнание в Одеса. Принуден е да емигрира по политически причини след гоненията срещу русофилите по време на Стамболовото правителство.  Правя паралел между тогавашното време и днешното. Нима днес не властват дребните характери? Нима днес русофилите не са преследвани? Нима днес не сме под иго - ако не в пряк, то в преносен смисъл... Но аз си мисля, че \"Под игото\" е вечен роман. Поне, докато има робство. Докато имаме нужда да помним миналото си. Докато ни има.  Защото вярвам, че не са малко младите хора днес, които ще посочат \"Под игото\" отново за своя любима книга. Заради порива към свобода...", "date": "2019.11.22", "title": "Под игото на настоящето"}
{"url": "https://duma.bg/lavitsa-n204050", "text": "\"СБОГОМ НА ВСИЧКИ КОТКИ\" от П.Г. Удхаус издава \"Колибри\". Съставителка и преводачка е Жечка Георгиева, илюстрации - Тодор Ангелиев. Това е бляскав сбор от разкази за клуб \"Търтеите\" и бар \"Въдичарски отдих\". Още едно свидетелство, че Удхаус владее изкуството на умния и неангажиращ хумор до съвършенство. По думите на Стивън Фрай \"Удхаус дължи безсмъртието си на своите герои. Ако единствената му тема бяха Джийвс и Устър, пак щяхме да го прославяме като Майстора. Дори да не беше написал и ред повече, днес пак щяхме да го тачим като най-забележителния английски хуморист. Ако приносът му към литературата бяха само историите за семейство Мълинър, мястото му в историята на човечеството щеше да е осигурено за вечни времена.\" \"100 НЕЩА, КОИТО МИЛИОНЕРИТЕ ПРАВЯТ\" от Найджъл Къмбърланд издава \"Обсидиан\" в превод на Милко Стоименов. Дали ще погледнете на себе си като на финансово успели хора или не, зависи от конкретната комбинация от вашите лични нужди, цели и мечти, както и от нуждите, целите и мечтите на важните хора в живота ви. Искате да си купите къща, да изплатите всичките си заеми, да осигурите образование на децата си, да се пенсионирате рано, да си купите спортен автомобил, да се отдадете на хобито си, да живеете от дивиденти, да основете фондация, да се чувствате сигурни... Авторът е написал тази книга, за да помогне да подредим парченцата от финансовия пъзел, за да постигнем целите си. \"ЕНДЪРБИ ОТВЪН\" от Антъни Бърджес издава \"Изток-Запад\". По волята на лекарите Ендърби е мимикрирал до обикновен средностатистически гражданин. Околните са убедени, че същността му е променена, обаче се заблуждават: промяната е само привидна. Отхвърлил съблазните на удобното съществуване под чехъла на съпругата си - светска лъвица, Ендърби следва вътрешния си глас. Дали в Мароко, където си въобразява, че ще отмъсти на своите плагиатори, или в Лондон, където наистина си отмъщава на опиталия се да го обезличи доктор, Ендърби изплува тържествуващ, за да извоюва най-голямата си победа: Музата му се връща и той отново започва да твори. \"КОЙ ВДИГА ВРЯВА?\" от Пола Шер издава \"Мармот\" в превод на Радостина Николова. Господин Бухал тъкмо се е настанил в любимото си синьо кресло с хубава книга и чаша чай, когато проблемите в къщата на ул. \"Червенушка\" 8 започват. Да живееш в хармония със съседите си е предизвикателство, когато си мечка, която се приготвя за своя зимен сън в Ню Йорк. От танцуващи кенгура до пеещи котки книгата показва на децата как животните (и хората) могат да работят заедно, за да преодолеят различията си и да съжителстват в разбирателство. Сюжетът на книгата напомня на пъзел, в който г-н Бухал, в качеството си на управител, подрежда съседите и търси баланс. ", "date": "2019.11.22", "title": "Лавица"}
{"url": "https://duma.bg/magicheskiyat-svyat-na-edna-stara-lechitelka-ot-selo-gorni-prag-n204051", "text": "Младата изследователка на фолклора, позната на читателите от романа \"Бабо, разкажи ми спомен\", пристига в потъналото в цъфнали бадеми селце Горни праг, сгушено под древно тракийско светилище в последните дипли на Източните Родопи. В този очарователен, но различен от познатия й свят, скътал тайни, предавани през поколенията от незапомнени времена, тя е топло посрещната от местните жители. Сред тях най-ярко изпъква старата лечителка баба Ега. Своенравната баячка впечатлява не само с острия си език, но и с мъдростта на изреченото. А нейните билки \"светци\" и чудати ритуали сякаш са побрали цялото познание на народа ни не само за лечителството, но и за най-важните въпроси на битието. Първоначално скептична към заниманията на възрастната жена, скоро главната героиня е силно заинтригувана от нейния магически свят. За това допринасят домакините й: психоложката Цвета и родителите й - забавният чичо Тодор и сърдечната леля Надка, както и срещите й с колоритния траколог професор Радев и неговия асистент, и с хора, на които лечителката е помогнала. Младата жена осъзнава, че в знанията и уменията на баба Ега са съхранени лечебни практики и вярвания още от времето на далечните обитатели на тези земи. Знание, скрито в мълчанието на Древна Тракия. Първите представяния на книгата ще се състоят в София на 26 ноември от 18.30 ч. в Книжен център \"Гринуич\" и в Пловдив на 3 декември от 18 ч. в книжарница \"Хермес\" - Централ. По време на Коледния панаир на книгата в София писателката ще раздава автографи на щанда на ИК \"Хермес\", а през следващата година срещите с читатели ще продължат и в други български градове, научи ДУМА от издателите. Ивинела Самуилова е родена в Севлиево, завършва езикова гимназия с испански и английски език във Враца, а след това - магистратура по богословие във Великотърновския университет. Има редица допълнителни квалификации и обучения, сред които журналистика и психология. Романите й \"Животът може да е чудо\" и \"Къде отиваш, пътнико?\" спечелиха първо и второ място в националния конкурс \"Книгата, която ме вдъхновява\". Романът \"Жената, която търсеше любовта\" бе удостоен с приза \"Носител на всенародната любов\" в конкурса \"Копнеж по човечни книги\". \"Гатанки от небето\" зае четвърто място в литературната надпревара \"Любима книга на България\" за 2015 г. А романът \"Бабо, разкажи ми спомен\" бе избран за \"Любима книга на България\" за 2016 г.", "date": "2019.11.22", "title": "Магическият свят на една стара лечителка от село Горни праг"}
{"url": "https://duma.bg/edit-piaf-i-neyniyat-zhivot-v-rozovo-n204052", "text": "\"Когато взема ме в ръце/ и шепне ми от все сърце -/ животът розов е пред мен...\" пее Едит Пиаф от скъпоценната стара лента с цялата си душа и с цялото великолепие на своя глас. Пее за нещо толкова просто, но и толкова велико - за любов. \"Шепти ми думи за любов,/ през всички дни в живота нов...\" пеят песента след нея и Марлене Дитрих, и Джоузефин Бейкър, Мирей Матийо, Милва, Далида и Саша Дистел, и още поне петдесет певци, свирят я Луис Армстронг, Ричард Клайдерман и Андре Рийо, в наши дни влиза в репертоара на Мадона, Дона Самър, Андреа Бочели и дори на Лейди Гага и Пласидо Доминго. \"La vie en rose\" - \"Живот в розово\". За французите днес песента е нещо като алтернатива на \"Марсилезата\", твърдят критици. Каква е тайната на тази, на вид толкова простичка песен, написана от непрофесионална авторка, дори без образование? Защо се отличава от хилядите песни за любов? Може би именно защото е плод на любов, дълбока и искрена, защото извира от сърцето. Писателката Мишел Марли ни помага да открием отговорите между страниците на новия си роман \"Мадам Пиаф и песента на любовта\" (изд. \"Емас\", превод Величка Стефанова), проследяващ пътя на песента и пътя на любовта на двама млади, които не знаят, че са предопределени да станат идоли - Едит Пиаф и Ив Монтан. Париж, 1944-та. Градът си отдъхва от окупацията, но не и тези, върху които се стоварват обвинения в сътрудничество с германците. Сред тях най-неочаквано е и Едит Пиаф. Междувременно младата Пиаф, детето на улицата, вече се е утвърдила като изпълнителка на шансони. И откривателка на нови таланти. По време на едно прослушване пред нея се явява млад италианец с нескопосан външен вид и непохватно сценично поведение - Ив Монтан. Но от опитното око на певицата не убягва талантът. Едит решава да \"обработи\" Ив и от изпълнител на популярни американски песнички да направи от него шансоние. И дори не подозира, че я чака една от големите любови в живота й. Щастието в обятията на този мъж я вдъхновява да напише песен, станала днес легенда - \"Живот в розово\".", "date": "2019.11.22", "title": "Едит Пиаф и нейният \"Живот в розово\""}
