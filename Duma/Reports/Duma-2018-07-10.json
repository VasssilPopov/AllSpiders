{"url": "http://www.duma.bg/node/170790", "text": "Законопроектът за горивата е лобистки. Това коментира вицепремиерът Валери Симеонов пред БНТ за законопроекта, внесен от депутата от \"Обединени патриоти\" Емил Димитров-Ревизоро. Симеонов е категоричен, че проектозаконът пази сивия сектор и подкрепя монопола. \nДребните търговци на горива заплашиха, че ще палят камионите си, ако лобисткият според тях проектозакон за търговията с горива, внесен от депутата от \"Обединените патриоти\" Емил Димитров-Ревизоро, бъде приет. Те пресметнаха, че с новите правила поне 400 дребни дружества ще фалират, бензинът и дизелът ще станат 3 лв. без промяна на цената на петрола, а 20% от територията на страната ще остане непокрита с бензиностанции. \nПредставители на дребния бизнес в горивата се срещнаха със Симеонов. Той подчерта, че участва в нея като партиен лидер, а не като член на кабинета, защото законопроектът не е на правителството, а на депутат. \"Няма как да не се намеся в тази бъркотия, да не кажа патаклама. Не мога по друг начин да определя внасянето на законопроект без аргументи. Не се опитвам да вадя политически дивиденти, но и не мога да я дам в Министерския съвет, каза Симеонов и подчерта, че неговата партия винаги е подкрепяла дребния и средния бизнес, чийто представител е и той лично. \n0505 бгнес \n    \n \t\n", "date": "2018.07.10", "title": "Симеонов се обяви против закона за горивата на Ревизоро"}
{"url": "http://www.duma.bg/node/170793", "text": "Проучване на НСИ за май 2018 година отчита, че промишленото производство е останало на нивото от месец май 2017 година (0,0%), след като през април се понижи с 0,7 на сто. \nИндексът на промишленото производство в България, изчислен от сезонно изгладени данни, нарасна през май с 1,8% спрямо април, когато се сви с 1,7 на сто. Това представлява подобрение на промишленото производство за втори месец от началото на годината, като за последно производството нарасна с 1,7% през март. В същото време индексът на НСИ за продукцията в сектор \"Строителство\" се повиши през май с 0,7% спрямо април, когато нарасна с 0,6%, като продукцията от гражданското и инженерното строителство нарасна с 1,0%, а при сградното строителство - с 0,5 на сто. На годишна база обаче строителната продукция се понижи през май с 0,5% след аналогичен по сила растеж през месец април. \nНСИ представи и своя последен доклад за търговията на дребно през петия месец на 2018 година. През май оборотът в търговията на дребно, без търговията с автомобили и мотоциклети по съпоставими цени, нарасна с 0,6% на месечна база (след скок с 1,3% през април), докато на годишна база растежът на търговския оборот се ускори до 6,3% от 5,0% месец по-рано.     \n \t\n", "date": "2018.07.10", "title": "Промишлеността през май остана на миналогодишното ниво "}
{"url": "http://www.duma.bg/node/170791", "text": "Представители на Българската агенция по храните (БАБХ) разкриха и затвориха нелегален пазар на живи животни в покрайнините на Варна. Акцията на контролния орган е проведена на 8 юли сутринта под Аспаруховия мост, съобщи бТВ. От години мястото е известно на жителите на региона като място, където се извършва такава търговия. При проверката инспекторите заварили десетки нелегални продавачи на животни и много животни в клетки. Търговците нямали разрешителни за извършване на дейността. Когато инспекторите се появили на пазара за животни, част от собствениците се опитали да избягат. Други изоставили стоката си, а трети заявили, че животните не са за продан. На всичките собственици на животни са съставени актове. \n Нелегалната търговия е особено опасна това лято във връзка с влошената епизоотична обстановка в страната. На 50 км от границата ни с Румъния в община Констанца е регистриран случай на африканска чума по свинете (АЧС). По-късно от БАБХ съобщиха, че инспектори започват мащабни проверки на свиневъдните стопанства и на домакинствата, които отглеждат прасета, заради опасността от навлизане на африканската чума.   \n    \n \t\n", "date": "2018.07.10", "title": " Разбиха нелегален пазар за живи животни"}
{"url": "http://www.duma.bg/node/170792", "text": "Ядрени отпадъци от дейността на затворените четири реактора ВВЕР-440 на АЕЦ \"Козлодуй\" ще бъдат погребани на строящата се в момента площадка \"Радиана\", на която ще се съхраняват средни и ниско радиоактивни отпадъци край ядрената централа. За изпълнител на проекта по извличане на отпадъците от сегашните контейнери, където са събирани по време на дейността на малките блокове, окончателното им преработване и подготовка за складиране в бъдещото хранилище, е избран американско-български консорциум. Неговата цена е най-ниска, но договорът още не е подписан, съобщи \"Медиапул\". \nПрез януари 2017 г. Държавното предприятие \"Радиоактивни отпадъци\" (ДПРАО) обявява търг за избор на фирма, която да преработи влажни твърди радиоактивни отпадъци от дейността на спрените четири блока, които в момента са в процедура на демонтаж. Предвиденият бюджет е 50 млн. евро с опция за увеличаване с 10 процента. Конкурсът е двустепенен - подаване на технически и ценови оферти. Трима са участниците, според данни на ДПРАО. \nЕдиният е консорциум WST на американската компания \"Авантех\" (AVANTech Inc.)  и българската \"Риск Инженеринг\". Другият участник е обединението \"9b-2 Ц Skoda JS, EGPI\" между чешките компании \"Шкода Ядрено машиностроене\" и \"EGP INVEST spol s.r.o.\". Третият претендент също е консорциум - между руското дружество \"Русатом Сървис\", собственост на \"Росатом\" и германската \"Нюкем Технолоджи Инженеринг Сървисис\" (NUKEM Technologies Engineering Services GmbH). \nСпоред различни източници на \"Медиапул\", участващи и запознати с процедурата, предложението на \"Авантех\" и \"Риск\" е било за 40,9 млн. евро, чешкото - за 54,8 млн. евро, а на \"Нюкем\" и \"Русатом\" - 69 млн. евро. Заради голямата разлика в офертите е поискана обосновка от българо-американския консорциум и в крайна сметка той е предпочетеният кандидат и е поканен да сключи договор. Такъв обаче все още няма.   \n \t\n", "date": "2018.07.10", "title": "Ще погребват ядрени отпадъци от затворените блокове на \"Козлодуй\""}
{"url": "http://www.duma.bg/node/170772", "text": "Работилница по ориентиране ще се проведе на  12 и 13 юли от 19 до 21 ч. в клуб \"Сохо\" в София (ул. \"Искър\" 4). Бранислав Бранков от \"Big Ice Expeditions\" ще въведе гостите във фундаменталните процеси, свързани с подготовката и придвижването по маршрути в планински терен. Задачата на всички присъстващи е да вникнат в сърцевината на принципите на работа при навигацията в трудни терени. Ще ги разнищят до квантовите им съставни части, за да ги разберат в максимална пълнота, изграждайки си собствена система за справяне с ориентирането, независимо от сложността на терена и метеорологичната обстановка. Включването в това събитие не изисква предварителен опит в ориентирането - базови познания за четене на карта и работа с компас биха били от полза, но не са задължителни, научи ДУМА от Владислава Йорданова. \nБранислав Бранков е обобщил по структуриран и достъпен начин над 10 години опит, събиран в много широк спектър от терени и условия в планините, простиращи се от родна земя през Централна Европа, Швеция, Алпите и Исландия чак до патагонските Анди и непристъпните им ледове. \nПървият ден ще бъде основно теоретичен - планирането ще бъде разгледано като процес, предварителния подбор и анализ на налична информация, избор на терен и подготовка на маршрут, подбор на ориентири, времеви график и аварийни маршрути и различните методи на комуникация като превантивни мерки за спешни случаи. Вторият ден ще бъде изцяло с практическа насоченост. Всеки ще планира маршрути за собствените си приключения, след което ще бъдат колективно анализирани. \nБранков живее и диша, благодарение на планината и небето. Той е планински водач и скайдайвинг инструктор, а понякога и ски учител, и алпинист. От десет години е отдаден на усъвършенстването на уменията, свързани с прекарването на все повече време в планината, във всякакви условия. Обича да е горе, когато е по-празно от тълпи и когато може да остане насаме в своя си храм сред висините. Неговите пътувания са характерни най-вече с отдалеченост, трудност и със студ. През последните 2 години е фокусиран изцяло върху мечтите си за експедиции сред най-големите, технични и трудни ледени полета на планетата. \n    \n \t\n", "date": "2018.07.10", "title": "Два дни работилница по ориентиране   "}
{"url": "http://www.duma.bg/node/170769", "text": "Учени от университета Турку във Финландия наскоро са открили не един, а седем нови вида оси, съобщава БГНЕС. Те са намерени по време на пътувания в региона между Андите и Амазонската тропическа джунгла, съобщиха от сайта за наука и технологии \"Гизмодо\". Изследователите са решили да обърнат особено внимание на един вид оса с латинското наименование Clistopyga crassicaudata. Той е изключително неприятен, защото снася яйцата си в приемник, който след това бива изяден отвътре, а освен това прилича на нещо, излязло от нощен кошмар. Името на вида crassicaudatа е препратка към дебелината и здравината на жилото, което осата притежава. Дори един от изследователите, които представиха вида пред пресата, заяви, че никога не е виждал подобно нещо. Това сериозно жило се използва за две цели - да се впръсква парализираща отрова и да се вкарат яйцата на осата в тялото на приемника, обикновено това е паяк. След като те са разположени там и започнат да се люпят, ларвите на насекомото започват да ядат паяка отвътре навън.     \n \t\n", "date": "2018.07.10", "title": "Откриха седем нови вида оси"}
{"url": "http://www.duma.bg/node/170770", "text": "Световната премиера на новия албум на \"Картърс\" \"Everything Is Love\" на физически носител (CD) се състоя на 6 юли. Досега албумът беше наличен единствено в дигитална версия в легалните платформи за даунлоуд и стрийминг услуги. Цензурирана и нецензурирана версия на \"Everything Is Love\" е налична в обновения онлайн музикален магазин  . Издава и разпространява у нас \"Вирджиния рекърдс/Sony Music\". \nСемейство Картърс, или Бионсе и Джей-Зи, неочаквано пусна на 16 юни общия си албум \"Everything Is Love\" с 9 нови песни (плюс бонус трак, наличен само в дигиталната версия за платформата Tidal). Двамата го обявиха по изключително атрактивен начин на огромните екрани по време на концерт в Лондон същата вечер, част от световното им турне \"On the Run II Tour\". Фенове, медии и артисти от шоубизнеса коментираха неочакваната премиера, новите песни и страхотните умения на Бионсе в рапирането. \nМеждувременно Бионсе и Джей-Зи представиха и първото видео от албума към сингъла \"Apeshit\". Видеоклипът е заснет в един от най-популярните музеи в света - Лувъра в Париж, под режисурата на Рики Сайц и включва световни класики като \"Мона Лиза\", \"Коронясването на Наполеон\", статуите на Крилатата Нике от Самотраки, Венера Милоска и други. \n    \n \t\n", "date": "2018.07.10", "title": "Излезе общ албум на Бионсе и Джей-Зи излезе "}
{"url": "http://www.duma.bg/node/170771", "text": "Представителката на България на тазгодишния формат на \"Евровизия\", участничката в \"Х фактор\" и \"Като 2 капки вода\" Жана Бергендорф ще изнесе концерт на сцената на амфитeатър \"Арена\" в Свети Влас на 13 юли от 21 ч. Изпълнителка ще огласи морското градче с уникалния си глас и с нови парчета, които зрителите могат да чуят за първи път на концерта \"The One\". \"Идвам, за да омагьосам Свети Влас и да дам от своя огън на лятото!\", заявява Жана. Тя е универсален боец, преминала е през не една битка и е спечелила войната със себе си. Днес Жана Бергендорф мечтае за все по-големи изяви, за опиянението на сцената и иска да изпълни мисията си - с гласа си да помогне на хората да бъдат по-щастливи и по-истински. \n\"Преломният момент в живота ми беше прозрението, че любовта си е в мен и нея никой не може да ми я вземе. Това ме направи силна и искам да го предам нататък\", споделя Жана преди концерта си в Свети Влас.   \n \t\n", "date": "2018.07.10", "title": "Жана Бергендорф пее на амфитеатъра в Свети Влас"}
{"url": "http://www.duma.bg/node/170794", "text": "Като малка, но отворена икономика, България трябва да следи ситуацията, но според икономистите не може да бъде засегната в голяма степен, защото стокооборотът на страната ни със САЩ е много по-малък от този с Европейския съюз. Около това мнение се обединиха участниците в дискусията за предизвикателствата пред българската външна търговия, организирана от Института за икономически изследвания при БАН. \nПолитиката на президента на САЩ Доналд Тръмп за атака на световния търговски ред не може да спечели и до края на годината той ще се откаже от част от идеите си, каза Валентин Василев, бивш министър на търговията и туризма.  \nСпоред Василев натискът на САЩ е насочен най-вече към Китай, който все още не е напълно отворен пазар. Доналд Тръмп не може да спечели обаче търговската война с Канада и Европа, смята Василев. Голяма част от производителите ще излязат от САЩ, много от инвестициите в американските фирми са европейски и от други държави и те също могат да напуснат страната. Той припомни, че по време на Голямата депресия през 30-те години на миналия век САЩ губи такава война. С взаимни отстъпки търговският ред ще бъде възстановен, смята Василев. \nУчастниците в дискусията очакват да има преговори за разрешаване на споровете, защото иначе има опасност от спад и на глобалната икономика. \nОчакванията на експертите са за ръст на БВП на световната икономика от 3,5-3,9% за тази година. Прогнозите за България са ръст на икономиката от 3,6 на сто, но амбициите са да стигнем до ниво 4%, въпреки нарастващия протекционизъм на пазарите, който вече прераства в търговска война. Дигитализацията стана необратим процес и според експертите електронната търговия може да се противопостави успешно на протекционизма. За последните пет години електронната търговия нарасна два пъти, а освен това мобилната търговия вече е 30% от тази електронна търговия. \nИзносът доскоро беше един от основните фактори на икономическия ръст в България, но напоследък за увеличението на БВП все повече допринасят потреблението и инвестициите. За 2018 година икономистите очакват 10,1 на сто ръст на инвестициите в страната, а през следващите години да има поне 7-10 процента ръст на инвестициите. В България може да дойдат компании, които имат проблеми с протекционизма и търсят ниски разходи за производство, допълниха икономическите експерти. \n    \n \t\n", "date": "2018.07.10", "title": " България няма да бъде засегната от търговската война  "}
{"url": "http://www.duma.bg/node/170750", "text": "По последни, но все още неокончателни данни загиналите при тежката влакова катастрофа в Западна Турция са вече 24 души, а пострадалите са над 338. \n194 от ранените са с повърхностни наранявания, а останалите 124-ма остават за лечение в болница. Във влака са пътували 362 пътници и 6 души екипаж, съобщи телевизия Си Ен Ен Тюрк. Няма сведения сред загиналите и потърпевшите да фигурират български граждани. Катастрофата е станала в 17:20 часа в район на Текирдаг (Родосто) в неделя.  Влаковата композиция е излязла от релсите в близост до с. Сарълар, намиращо се на около 160 км от нашия  Свиленград. Тя е превозвала 362-ма пътници и 6-ма души екипаж, маршрутът й бил от Капъкуле за Истанбул. Пет от вагоните са излезли от релсите. Предполага се, че тежкото произшествие е предизвикано от свличане на почвата по трасето заради проливните дъждове. „Вагоните излязоха от релсите заради обилните валежи“, каза валията на Текирдаг Вали  Джейлан. \n От Истанбул и околните селища към мястото на инцидента са изпратени над 100 линейки и пожарни екипи, но поради пресечения терен и продължаващите проливни дъждове достъпът по суша до мястото на трагедията е силно затруднен. За евакуирането на ранените е привлечена специална техника, включително военни хеликоптери и трактори. Спасителните екипи са работили до 6 часа сутринта в понеделник. От местната общинска управа отправиха призив към гражданите от района да дарят кръв за пострадалите. \nВ неделя от турското Министерство на здравеопазването съобщиха за 10 загинали и 73 ранени, след което властите наложиха медийно затъмнение. \nМеждувременно по-рано днес пътнически влак, изпълняващ редовен курс по линията Истанбул-Одрин, излезе от релсите между Чорлу и Муратлъ в европейската част на Турция. \nПо данни на вестник \"Хюриет\" неотдавнашната приватизация на участъка от железопътната линия между Одрин  Истанбул, където стана неделната катастрофа, доведе до съкращаване на броя на кантонерите, които следят за състоянието на релсите и цялостната железопътна магистрала. \nПрез май основната опозиционна Народно-републиканска партия отправи питане до правителството защо се е отказало от проекта за строителство на нови железопътни мостове между Истанбул и Одрин. Правителството отговори, че проектът бе отменен заради невъзможността да се строят мостове, без да бъде затворена железопътната линия за продължителен период от време. \nМеждувременно проливните дъждове са причина за извънредна ситуация и в Япония. Там броят на жертвите от природното бедствие достигна 100 души. В един момент беше казано на около пет милиона души да се евакуират, но предупреждението не трябваше задължително да се изпълни и много от хората, които си останаха по домовете, бяха хванати в капан от бързо прииждащата вода или внезапни свлачища. \nДни наред върху страната се изливат обилни валежи, довели до тежки наводнения и евакуация на над 1,6 милиона души. Заради кризисната обстановка премиерът Шиндзо Абе отмени планираните посещения в Белгия, Франция, Саудитска Арабия и Египет.      \n \t\n", "date": "2018.07.10", "title": " 24 загинали и над 300 ранени при влакова катастрофа в Турция  "}
{"url": "http://www.duma.bg/node/170748", "text": "В момента няма никакво предложение за трайно решение на косовския проблем. Когато има нещо, ще го съобщя пред народа. \nТова каза сръбският президент Александър Вучич. \"Каквото и да направим, ще трябва да организираме референдум. Каквито и да са  конституционните промени, ще трябва да отидем на референдум\", каза Вучич пред репортери. \n\"Всеки ден се борим да запазим нещо и нещо да имаме в Косово и Метохия. Всички, които ежедневно ме критикуват, знаят колко съм прав \", каза Вучич и призова политическите опоненти да не лъжат нито себе си, нито него, нито народа с възможни решения на косовския въпрос. \nВучич подчерта, че всички лидери на опозиционните партии ще се обединят, за да провалят референдума с обяснението \"пред тяхната сръбска общественост\", че не може да се провежда референдум в условия на диктатура, поради което \"всеки референдум няма да успее\", защото трябва да се гласуват 50 на сто плюс един човек. \n\"Всички те ще се обединят. Няма да виждате разлика между тях, те не се различават много. Джебчии, просто обичат пари в джобовете си и нищо друго. За да дойдат на власт ще използват Косово \", каза Вучич и добави, че с това няма да навредят на него, а ще разрушат бъдещето на страната. \nЗапитан за оттеглянето на сърбите от силите за сигурност на Косово, което властите в Прищина твърдят, че е под натиска на Белград, Вучич каза, че позицията му е, че сърбите не трябва да участват в тяхната работа. \n\"Те твърдят, че оказваме натиск. Ако кажем, че не бихме искали сърбин да застреля сърбин, ако това е, за което оказвам натиск, наричайте го както искате“, каза сръбският президент, добавяйки, че няма да е нормално сърбин да застреля сърбин.     \n \t\n", "date": "2018.07.10", "title": "Вучич: Референдум за Косово"}
{"url": "http://www.duma.bg/node/170747", "text": "Спасиха още четири момчета от блокираната група деца в наводнената пещера в Тайланд, съобщават \"Гардиън\" и БиБиСи. \nВ пещерата остават още четири деца и треньорът. \nПреди повече от две седмици 12 момчета от футболен отбор и техният треньор заседнаха в наводнена от дъждове пещера в Северен Тайланд. \nВ неделя спасителните екипи, в които участват десетки водолази, спасиха четири деца при първата фаза от операцията. Тогава водолазите прекараха в пещерата повече от 8 часа. \nПетото момче при втората фаза от операцията беше извадено от пещерата към 16,30 часа. Около 18,00 часа спасители изкараха шестото момче, а час по-късно още две деца. В рамките на 3-4 часа спасителите извадиха четири момчета. \nОперацията е изключително усложнена, тъй като децата трябва да изминат разстояние от 3,2 километра, което включва плуване под студена и мътна вода с препятствия като тесни подводни участъци и скали.   \n \t\n", "date": "2018.07.10", "title": "8 станаха спасените момчета в Тайланд"}
{"url": "http://www.duma.bg/node/170751", "text": "Майк Помпео с изненадваща визита в Афганистан \nДържавният секретар на САЩ Майк Помпео направи изненадваща визита в Кабул за разговори с афганистанските лидери, съобщиха официални източници. Това е първата официална визита на Помпео в Афганистан, откакто той беше повишен в ръководил на американската дипломация. Афганистанските служби съобщават, че Помпео е пристигнал в страната абсолютно анонимно. Държавният секретар на САЩ разговаря с президента на Афганистан Ашраф Гани Украинско-американски учения в Черно море  \nВ северозападната част на Черно море започнаха украинско-американските морски учения „Сий бриз 2018“, съобщи ТАСС. В ученията участват 19 държави, около 2000 войници, близо 30 кораба, редица самолети и други летателни апарата. За участие в ученията на 7 юли в пристанище Одеса пристигна флагманът на Шести американски флот „Маунт Уитни“. Учението ще продължи до 21 юли. Влезе в сила продължаването на санкциите на ЕС срещу Русия \nВчера влезе в сила решението на Евросъюза за продължаване с шест месеца на санкциите срещу Русия след публикуването му в „Официален вестник на ЕС“. В документа се пояснява, че решението е дошло след срещата на върха на ЕС, на която „лидерите на Германия и Франция информирали останалите държавни и правителствени ръководители за хода на реализиране на Минските споразумения“. Еритрея и Етиопия прекратиха войната \nЕтиопия и Еритрея обявиха край на \"състоянието на война\" и постигнаха споразумение за откриване на посолства, развитие на пристанища и възобновяване на полети. Осведомителната агенция отбелязва, че в рамките на няколко седмици двете държави предприеха зашеметяващо разведряване на отношенията след две десетилетия на вражда. Хиляди граждани на Еритрея излязоха по улиците, за да отпразнуват помирението. При 20-годишния конфликт между двете държави загинаха около 80 000 души. \nВ САЩ започна процесът срещу филмовия продуцент Харви Уайнстийн, обвинен от множество холивудски актриси в изнасилвания и непристойно поведение. Разкритията дадоха начало на глобална кампания срещу сексуалния тормоз \n   \n \t\n", "date": "2018.07.10", "title": "Кратки новини"}
{"url": "http://www.duma.bg/node/170749", "text": "Над 100 са вече загиналите в резултат на бедствието, предизвикано от проливните дъждове над Япония, съобщават световните медии. Японският премиер Шиндзо Абе отмени планираното си пътуване до четири държави поради кризисната обстановка в Страната на изгряващото слънце. Абе планираше да посети Белгия, Франция, Саудитска Арабия и Египет. От кабинета му не коментираха съобщенията на медиите.  \nПо последни данни броят на жертвите е вече 103 души, а други 56 души са смятат за безследно изчезнали. \nЯпонските спасителни екипи и части на Силите за самоотбрана продължават работата по издирване и оказване помощ на пострадалите. Говорителят на правителството Йошихиде Суга каза, че 73 000 полицаи, пожарникари и войници са участвали в спасителните операции, като 700 хеликоптера са били разгърнати за оказване на помощ. \nВластите препоръчаха евакуацията на почти 5 млн. души, жители на 19 префектури в западната част на Страната на изгряващото слънце. Близо 30 хил. вече са напуснали домовете си и са подслонени в специални евакуационни центрове. \nБедствената ситуация доведе и до сериозни затруднения в транспорта и далекосъобщенията, а крупни заводи и предприятия са принудени да преустановят дейност за неопределен срок. \nПоройните дъждове са предизвикани от въздействието на тайфуна \"Прапирун\", който в сряда загуби силата си и се превърна в област с ниско атмосферно налягане. Преди това обаче \"Прапирун\" причини смъртта на един и рани други 20 японци.  \nДържавният глава на България Румен Радев изпрати съболезнователен адрес към императора на Япония Акихито, за да изрази подкрепата и съболезнованията си за десетките загинали при наводненията.   \n \t\n", "date": "2018.07.10", "title": " Над 100 жертви на наводненията в Япония"}
{"url": "http://www.duma.bg/node/170754", "text": "Британският министър за излизането на Великобритания от Европейския съюз Дейвид Дейвис е подал оставка, предадоха ДПА и Ройтерс. Причина за напускането му е станала среща, целяща изработване на консенсус в британското правителство относно плановете на британската премиерка Тереза Мей, по данни на ДПА. \nЗагубата на главния й преговарящ за \"Брекзит\" е удар за британската премиерка и подчертава дълбоките разделения в управляващата Консервативна партия относно изтеглянето от ЕС. \nСлед срещата на кабинета в Чекърс, извънградската резиденция на британските премиери, изглеждаше, че Мей е успяла да убеди най-твърдите поддръжници на \"Брекзит\" в кабинета, включително Дейвис, да подкрепят плана й за създаване на зона за свободна търговия между Великобритания и ЕС, отбелязва Ройтерс. Обаче Дейвис е изразил безпокойството си във връзка с компромисния план в навечерието на срещата, като в крайна сметка е изпратил писмо до Тереза Мей, определяйки плановете й като \"неприложими\". \nИзвестно е, че Дейвис подкрепяше идеята за твърд \"Брекзит\". Оставката му ще насърчи поддръжниците на същите позиции и ако и други министри подадат оставки, е възможно да се стигне до падане на правителството, коментира ДПА. Малко след Дейвис оставка подаде и Стив Бейкър, високопоставен служител на министерството за Brexit, съобщи Ройтерс, цитирайки данни на британския в. \"Телеграф\". \nА в късния следобед вчера дойде новината за оставката и на външния министър Борис Джонсън. Той също критикуваше плана на Тереза Мей за \"Брекзит\". \nПо-рано антиевропейски настроеният министър на околната среда Майкъл Гоув обяви публично подкрепата си за плана на Мей. \nВ писмото си до премиерката министър Дейвис обясни оставката си, заявявайки, че \"националният интерес изисква министър по въпросите на \"Брекзит\", който вярва твърдо във вашия подход, а не само неохотно изпълнява задълженията си\". \n\"Общата насока на политиката ще ни постави в най-добрия случай в слаба преговорна позиция, а може би в такава, от която не можем да се измъкнем\", добавя министърът, цитиран от Ройтерс. Той отправя критики срещу решението на Мей да се придържа към европейски правила и разпоредби, предупреждавайки, че това ще отстъпи \"контрола над големи части от икономиката ни на ЕС и със сигурност не ни връща контрола над законодателството ни\". \nОставката на Дейвис влезе в сила незабавно. \nЛидерът на британските лейбъристи Джеръми Корбин смята, че оставката на Дейвис е доказателство, че министър-председателят Тереза Мей е неспособна да ръководи процеса, предаде РИА \"Новости\". Левият лидер допълни, че правителството на консерваторите е изпаднало \"в хаос\", а министър-председателят не се интересува да служи на народа, а единствено от това да удържи властта. \nВчера Тереза Мей назначи Доминик Рааб за нов министър, отговарящ по въпросите за излизането на Обединеното кралство от ЕС. 44-годишният Рааб е адвокат по професия и е един от яростните привърженици на \"Брекзит\". Той е избран за депутат в британския парламент през 2010 г. В правителството е от 2015 г. Преди това Рааб беше министър на местното самоуправление и жилищното настаняване. Заемал е длъжността министър на правосъдието.     \n \t\n", "date": "2018.07.10", "title": " Министърът по \"Брекзит\" подаде оставка "}
{"url": "http://www.duma.bg/node/170752", "text": "Отровената с \"Новичок\" британка Доун Стърджис почина, предаде Би Би Си с позоваване на британската полиция. \nПрипомняме, 44-годишната жена беше намерена в безпомощно състояние заедно с приятеля Чарли Роули си в град Еймсбъри, графство Уилтшър - на около 10 километра северно от Солсбъри, където бяха отровени Сергей и Юлия Скрипал. След инцидента двамата бяха приети в болница в критично състояние. Прогнозите на лекарите от самото начало бяха неблагоприятни. 45-годишният Роули остава в болница с опасност за живота. \nПремиерът Тереза Мей заяви, че е \"ужасена и шокирана\" от смъртта на жената, която идва след отравянето на семейство Скрипал в Солсбъри. По-късно министърът на отбраната Гавин Уилямсън обвини Русия, че е \"извършила атака на територията на Великобритания, която доведе до смъртта на британска гражданка\" \nОт Кремъл в понеделник заявиха, че е \"абсурдно\" да се свързва Русия със смъртта на британката, която беше изложена на невротоксичния агент \"Новичок\". \n\"Ние не знаем дали Русия е бил спомената или свързана с това\", заяви говорителят на президента на Руската федерация Владимир Путин Дмитрий Песков. \"Но сме сигурни, че ако това се е случило, то е тотално абсурдно\", допълни Песков и подчерта, че \"ние много съжаляваме за смъртта на британския гражданин\".   \n \t\n", "date": "2018.07.10", "title": " Лондон обвини Москва за смъртта на отровената с \"Новичок\" британка"}
{"url": "http://www.duma.bg/node/170773", "text": "Финландският композитор и диригент Еса-Пека Салонен дирижира заключителния концерт на филхармонията по време на Международния музикален и танцов фестивал, който се състоя в Гранада, Южна Испания.     \n \t\n", "date": "2018.07.10", "title": "Фестивал"}
{"url": "http://www.duma.bg/node/170775", "text": "Актьорите от трио Плачкови ще изнесат спектакъла \"La comedia\" на 11, 12 и 14 юли от 19.30 ч. в Нов театър НДК. Режисурата е на Стефан Плачков. Единствен по рода си шоуспектакъл от жанра театър на движението, \"La comedia\" e добре забъркана смес с много хумор, непринудена ирония и откровено смешни житейски ситуации. Интерактивно забавни истории за мечтите и хората, за живота и за това, което се случва, докато си правим планове за него. Лежерно забавление за малки и големи. Не забравяйте да се усмихвате. Светлината намира своята пролука и сбъдва най-красивите мечти, призовават от екипа.   \n \t\n", "date": "2018.07.10", "title": "Трио Плачкови в Нов театър НДК"}
{"url": "http://www.duma.bg/node/170774", "text": "Нюйоркският музей \"Метрополитън\" е бил посетен през последните 12 месеца от рекордните 7,35 милиона души, въпреки повишените цени на билетите до 25 долара през март, посочват от институцията. От 1 март туристите, които посещават \"Мет\", най-големия от нюйоркските музеи, се налага да платят 25 долара за вход, 17 долара за пенсионери. Музеят съобщи, че е постигнат нов рекорд за фискалната година, която завърши в края на юни със 7,35 милиона посетители срещу 7 милиона предишната година. Беше посочена една от главните причини за това - изложбата, посветена на Микеланджело, която привлече от средата на ноември до средата на февруари 702 хиляди посетители. Това я нареди в най-големите десет успеха в историята на институцията. През 2017 г. в Ню Йорк са отишли като туристи рекордните 62,8 милиона души, което е с 2,3 милиона над резултата за 2016 г. Нюйоркският музей \"Метрополитън\" се отказа от практиката, която съществува от 1970 г. посетителите да плащат на принципа \"колкото имат възможност\", но остави това право на студентите от щатите Ню Йорк, Кънектикът и Ню Джърси, както и за всички жители на щата Ню Йорк. Децата до 12-годишна възраст влизат безплатно, информира БГНЕС.    \n \t\n", "date": "2018.07.10", "title": "Музеят \"Метрополитън\" със 7,35 млн. посетители за година"}
{"url": "http://www.duma.bg/node/170776", "text": "Фестивал за изпълнители на класическа музика ще се състои на 14 юли от 20 ч. в крепостта \"Перистера\". Организатор е сдружение \"Интер мюзик ревю експо\" (ИМРЕ), което си е поставило за задача да популяризира младите таланти в сферата на класическата музика - носители на български и международни награди. \nТова е първото издание на фестивала, който има амбицията всяка година да събира в Пещера почитатели на класическата музика и да привлича нови. В програмата има както образци на световната класика, така и по-рядко изпълнявани творби. Зрителите ще се насладят на изпълненията на едни от най-обещаващите млади таланти у нас - цигуларите Александър и Мартин Зайранови, сопраното Стефани Кръстева и на големите, вече утвърдени музиканти - триото Атанас Кръстев, Ростислав Йовчев, Ивона Недева. Величествената крепост \"Перистера\" ще допълва преживяването с неотразимата си атмосфера. \nИМРЕ ще подари незабравими емоции на почитателите на класическата музика. За да могат повече хора да се докоснат до едно от най-красивите изкуства, входът ще бъде свободен. \n    \n \t\n", "date": "2018.07.10", "title": "Класическа музика ще звучи в крепостта \"Перистера\""}
{"url": "http://www.duma.bg/node/170753", "text": "Президентът на Румъния Клаус Йоханис се подписа под указ за отстраняване на главния прокурор за борба с корупцията Лаура Кодрута Кьовеши, информира Ройтерс. \nЙоханис се съобрази с решение на Конституционния съд от май. \n\"Решенията на Конституционния съд трябва да бъдат изпълнявани в държава, която спазва върховенството на закона. Президентът издаде указ за отстраняването на главния прокурор от поста\", каза говорител на държавния глава. \nПравосъдният министър Тудорел Тоадер призова за отстраняването на Кьовеши още през февруари. Той алармира, че тя превишава пълномощията и вреди на имиджа на страната в чужбина. Молбата му предизвика многохилядни протести. \nНадзорен съдебен орган в балканската държава предупреди, че искането е безпочвено. Йоханис отхвърли молбата на Тоадер, което принуди правителството да сезира съда, за да установи дали решението на държавния глава предизвика институционален конфликт. \nМеждувременно вчера правителството трябваше да обсъди мерки за отстраняването на държавния глава.   \n \t\n", "date": "2018.07.10", "title": " Уволниха антикорупционен прокурор №1 в Румъния"}
{"url": "http://www.duma.bg/node/170777", "text": "Един от най-емблематичните летни международни фестивали за опера и балет в България - \"Моцартови празници\", за 14-а поредна година ще поднесе на своите почитатели богато съдържание с класически и модерни прочити на творби от Моцарт, Чайковски, Пучини, Гуно, Леонкавало и др. Над 350 участници от България и Германия ще се включат в празника, посветен на красотата и изяществото на оперното и балетното изкуство. Това издание е в памет на неговия дългогодишен артистичен директор - оперната прима Христина Ангелакова, информира Сийка Лапачка. \nОфициалното откриване ще е в 20 ч. на 12 юли  с Моцартовата опера \"Вълшебната флейта\" на Марионетната опера в Линдау, Германия. Това е своеобразна премиера на оперния спектакъл в България на сцената на читалище \"Заря 1895\" в Правец. Ще има представление и на 13 юли от 15 ч. С още една своя марионетна продукция ще зарадват зрителите специалните гости от Германия - балета \"Лебедово езеро\" на Чайковски. Марионетната опера е една от съвременните тенденции в кукловодското изкуство и предлага вълнуваща инсценировка на танцуващи кукли. \"Автентично, правдоподобно и истинско\" - така Бернхард Лайсмюлер, шеф и основател на Марионетната опера Линдау, описва своето изкуство, при което той и дванадесетте негови актьори, чрез най-фини движения карат фигурите на сцената да въздействат като живи. Представленията са на 14 и 15 юли от 15 ч. Хореографията е на Мариус Петипа.  \nСцената край езерото в комплекса \"РИУ Правец ризорт\" ще събере в три поредни вечери операта \"Турандот\" от Джакомо Пучини, музикално-танцовия спектакъл \"Валпургиева нощ\" и операта \"Палячи\" от Руджеро Леонкавало. Мащабните продукции са на Старозагорската опера в партньорство с Държавния куклен театър под липите и Прабългарска школа за оцеляване \"Бага-Тур\" (\"Турандот\"), както и със специалното участие на артисти от трупата на цирк \"Балкански\" (\"Палячи). \"Турандот\" по повод 160 г. от рождението на Пучини ще бъде играна на 13 юли от 21 ч. Режисьори са Огнян Драганов, Дарин Петков, диригент Владимир Бошнаков, сценография и костюми Каталин Йонеску-Арборе (Румъния), Васил Рокоманов и Силва Бъчварова, пластика Хзе Фу-Чен (Тайван). На 14 юли от 21 ч. е премиерата \"Валпургиева нощ\" по повод 200 години от рождението на Шарл Гуно. На следващия ден от 21 ч. е операта \"Палячи\" от Леонкавало. Диригент е Ивайло Кринчев, режисьор Огнян Драганов. \nНа импровизирана среща-разговор Калуди Калудов ще раздава автографи. Известният тенор  отбелязва 40 години на сцената. Водеща на събитието ще е Боянка Арнаудова (14 юли, 11 ч., зала \"Правец\", в \"РИУ Правец ризорт\"). Съботната вечер на 15 юли от 23 ч. ще е посветена на Панчо Владигеров, 100 г. от рождението на прочутия американски диригент, композитор и пианист Ленард Бърнстейн и 120 г. от рождението на Джордж Гершуин. Техни творби ще изпълнят Теодора Късметска-Сороков (цигулка), Ружа Семова  (пиано), Александър Владигеров (тромпет и флюгелхорн), Константин Владигеров (пиано и кларинет).   \n \t\n", "date": "2018.07.10", "title": " Моцартови празници в Правец за 14-и път  "}
{"url": "http://www.duma.bg/node/170795", "text": "Оправдателната присъда на бившия кмет на Трън Станислав Николов от ГЕРБ е обжалвана от прокуратурата и частни обвинители. Преди месец той беше обявен за невинен по обвинението, че е блъснал с джипа си 6-годишно дете до училище в града. Съдът прецени, че инцидентът е станал случайно. След удара детето остана без далак и с половин черен дроб. След обжалването делото е било разпределено на Окръжния съд в Перник. Прокуратурата настоява за условно наказание от година и половина затвор за Николов. \nРазследването срещу бившия вече кмет беше прекратено след становище на МВР, че детето самo се е блъснало в джипа. След служебна проверка, разпоредена от главния прокурор Сотир Цацаров, случаят бе иззет от разследващите в града и предаден на прокуратурата в Перник. Там обвинителите намериха доказателства срещу Николов и го предадоха на съд.     \n \t\n", "date": "2018.07.10", "title": " Обжалват оправдаването на бивш кмет за блъснатото дете"}
{"url": "http://www.duma.bg/node/170779", "text": "Уникалният Хор на софийските момчета  отпразнува своя 50-годишен юбилей с тържествен концерт в столичната зала \"България\". Под мотото \"Viva la Musica!\" прозвучаха както нови творби, така и любими на хористите песни. Малките момчета и техните батковци - вече напуснали хора, се събраха на любимия концертен подиум за щастливия празник. С нежния си диригентски жест ги укроти чаровницата Адриана Благоева - музикантка от висока класа, която с успех продължава делото на основателката на хора Лиляна Тодорова. От 1989-а, та чак до наши дни, Благоева работи с крехките момчешки гласове, преборва се с различни характери, общува с майки и бащи, баби и дядовци. С всички намира общ език. Прави го в името на голямото изкуство. Диригентската си дейност тя съчетава с преподавателската в Националната музикална академия \"Панчо Владигеров\", където е декан на Теоретико-композиторския и диригентски факултет. \n\"Софийските момчета\" са първият в България момчешки хор. По стъпките им върви Хорът на пловдивските момчета. Учудващо е, че в продължение на десетилетия една крехка красива жена толкова умело обуздава характерите и превръща малките любители в професионалисти. Защото от редиците на \"Софийските момчета\" излязоха немалко талантливи млади хора, които днес си вадят хляба с музика. Изпълнения на някои от тях чухме и на юбилейния концерт. \nКогато Лиляна Тодорова създава момчешкия хор, времето е далеч по-благоприятно за самодейните колективи, отколкото сега. Момчетата, пеещи в него, са ученици в столични училища на възраст от 8 до 15 г. Изборът е голям, а желаещи да пеят не липсват. Пък и държавата щедро подпомага така наречената художествена самодейност. Щастие за всички е, че напористата и талантлива Адриана Благоева поема щафетата от създателката Лиляна Тодорова. Благодарение на новата диригентка в трудното време непосредствено след 1989 г. хорът не само оцелява, но и продължава да се развива. От 1997 г. \"Софийските момчета\" имат две певчески формации - момчешка и младежка, като младежите са бивши хористи от момчешката формация. Двата състава имат както съвместни, така и самостоятелни изяви. От 1999 до 2017 г. хормайсторка и пианистка е Зорница Гетова. Хорът на софийските момчета е активен участник в концертния живот на столицата и страната. Съставът има както самостоятелни концерти, така и съвместни изяви с други музикални формации и изпълнители. Концертирал е със Софийската филхармония, хора и оркестъра на Софийската опера, Класик ФМ оркестър, Симфоничния оркестър и хора на БНР, Камерния ансамбъл \"Софийски солисти\", Националния филхармоничен хор, Софийския камерен хор \"Васил Арнаудов\"\", световната прима Анна Томова-Синтова, певицата Цветана Бандаловска и много други. Хорът е желан участник в международния фестивал \"Софийски музикални седмици\", в Новогодишния музикален фестивал, в годишния преглед \"Нова българска музика\", в много международни хорови фестивали. \nТрадиция за \"Софийските момчета\" са коледните и великденските концерти. Музикалната палитра на хора е богата и многообразна. В репертоара му трайно присъстват църковно-славянската музика, обработките на български фолклор, българската хорова музика. Много наши композитори са писали песни специално за \"Софийските момчета\". Изпълняваните творби от чуждестранни композитори са в различни музикални стилове от XIV век до днес. Хорът участва в мюзикъли и оперни спектакли, в творбите на Уебър \"Йосиф и фантастичната му пъстра дреха\" и \"Исус Христос - суперзвезда\" в Музикалния театър \"Ст. Македонски\", в \"Сватбата на Фигаро\" и \"Тоска\" в Софийската опера. Съставът има издадени десет самостоятелни диска и участва в още девет съвместно с други музикални формации. От 1993 г. досега Хорът на софийските момчета е спечелил една голяма, пет първи и пет втори награди от седем международни хорови конкурса. Хорът на софийските момчета концертира с голям успех в Русия, Гърция, Унгария, Сърбия, Словения, Словакия, Молдова, Полша, Франция, Испания, Швейцария, Италия, Германия, Белгия, Турция, Румъния и Япония. За момчетата и младежите хорът е повече от семейство. На празника в зала \"България\" се събраха поколения певци, за да си кажат \"На добър час\" през идните 50 години.   \n \t\n", "date": "2018.07.10", "title": "\"Софийските момчета\" станаха на половин век  "}
{"url": "http://www.duma.bg/node/170796", "text": "Маскирани мъже са нахлули в пощенски клон в софийското село Световрачене. Те са успели да ограбят 3000 лева. Обирът е станал в момент, когато в района е имало възрастни хора, които са чакали да получат пенсиите си. Нападателите са били с маски и въоръжени. \nСпоред очевидци единият е бил с бухалка, другият - с \"кози крак\", третият е носел пистолет. Открадната сума е била току-що заредена за раздаване на пенсиите. \nМаскираните са влезли през задния вход и пред очите на чакащите пенсионери са нападнали двете касиерки и са взели част от парите за изплащане на пенсиите им. Жена, която е станала очевидец, разказа, че касиерката е изпищяла, а след това мъж с маска на лицето е започнал да я дърпа и удря. \nСлед обира мъжете са избягали в посока Негован с малка бяла кола, с врачанска регистрация. Районът бе блокиран от полицията.   \n \t\n", "date": "2018.07.10", "title": "Маскирани откраднаха пенсиите в Световрачене"}
{"url": "http://www.duma.bg/node/170798", "text": "Ръстът на заплатите и връзката им с производителността на труда да се обвърже с ясни критерии по европейския семестър и с еврофондовете. Това предложи президентът на КНСБ Пламен Димитров на семинар във Варна.  \nБългария в момента е с най-лошите социални показатели в цяла Европа. По 8 от 12 индикатора страната ни има лоша оценка, в пет от тях е в най-тежката ситуация, обясни директорът на Института за социални и синдикални изследвания Любен Томев. Това показва, че трябва натиск върху държавата по няколко параметъра - увеличение на заплатите, увеличение на производителността, по-добро разпределение на печалбата между бизнеса и труда, обяви Пламен Димитров. \nТози натиск трябва да върви както по линия на синдикатите, така и по европейска линия - от страна на европейските профсъюзи и Комисията. Крайният резултат трябва да бъде обвързан с отпускането на средства от ЕС, защото това е универсалният насърчителен или наказателен механизъм, отсече лидерът на КНСБ. \nЦелта на България трябва да бъде числото 60 - 60 на сто от европейското ниво на БВП, 60 % производителност на един нает спрямо ЕС, 60 на сто средна РЗ по покупателна способност, смята КНСБ. Това число не е магическо, то отразява реалностите по сближаване на заплатите, които залегнаха и в наскоро създадения Алианс за сближаване на заплатите. Той бе подкрепен от Европейската комисия и от европейските ни синдикални партньори, сега е време да бъде реализиран на практика и подкрепен с конкретни мерки, обяви Пламен Димитров. \nОт КНСБ настояват също да бъде заменен плоският данък с прогресивна скала, която да е равна на минималната заплата. Средният ръст на приходите от Данъчното облагане на доходите на физическите лица (ДДФЛ) за периода 2008-18 г. е 7,97%, но ръстът на ДДФЛ преди кризата е бил около 15%, докато след кризата той е едва 0,9%. Преди кризата данъчните приходи в бюджета като процент от БВП са средно 21,37%, докато след 2008 г. средният дял е 20,04%, което е намаление, макар и минимално. \nПриходите от ДДС растат по-бързо от темпа на изменение на БВП. Това говори, че все повече средства се изземват по косвен път от нискодоходните групи с цел преразпределяне чрез публична политика, коментират от КНСБ. \nДелът на осигурителните вноски за сметка на домакинствата в общия дял на всички нетни осигурителни вноски нараства през годините и достига от едва 20,4% през 2000 г. до 39,80% към края на 2016 г. Това е ясно доказателство за прехвърляне на осигурителна тежест към домакинствата и облекчаване на бизнеса, категорични са от КНСБ. \n    \n \t\n", "date": "2018.07.10", "title": "КНСБ настоява плоският данък да бъде заменен с прогресивна скала  "}
{"url": "http://www.duma.bg/node/170800", "text": "С жена ми си говоря, но с Валери Симеонов по-рядко и тук е проблемът, оплака се вчера в телевизионно интервю вицепремиерът и министър на отбраната Красимир Каракачанов. Той призна, че в коалицията \"Обединени патриоти\" продължава да има търкания и различия по много теми. А тези конфликти се пренасяли в голямата коалиция с ГЕРБ. Каракачанов разкритикува прибързаното решение на ГЕРБ за акциза на бездимните цигари. Не може в петък на обяд, когато почти няма депутати в парламента, да дойдеш и да хвърлиш два листа и да кажеш \"хайде, подписвайте, че бързаме\", възмути се той. Нека има уважение и да го обсъдим, призова лидерът на ВМРО. По думите му \"когато нещата се обсъждат, винаги се намира разумно решение\". \nПрипомняме, че преди седмица от ГЕРБ обявиха намерението си да вдигнат акциза на бездимните цигари. Проектът бе афиширан от Менда Стоянова с обяснението, че така ще влязат повече приходи в бюджета. Малко след това обаче от ВМРО се възмутиха, че идеята не е обсъждана с тях, и заявиха, че няма да подкрепят предложението. По-късно  лично премиерът Борисов се намеси в спора и разпореди проекторешението да бъде изтеглено от парламента. Само след няколко часа председателят на ПГ на ГЕРБ Цветан Цветанов отново направи завой и отсече, че предложението няма да бъде оттеглено. Той бил направил среща с коалиционните партньори и бил успокоил страстите. \n    \n \t\n", "date": "2018.07.10", "title": "Каракачанов недоволен: С Валери Симеонов си говорим рядко"}
{"url": "http://www.duma.bg/node/170801", "text": "В българското общество остана усещането, че европредседателството бе превърнато в ПР акция на премиера и ГЕРБ. Това заяви зам.-председателят на БСП Деница Златева в радиоинтервю вчера. По думите й най-големият успех на председателството ще бъде, ако държавите членки затворят три теми за България - приемането ни в Шенген, влизането ни в чакалнята на Еврозоната и премахването на мониторинговия механизъм. Златева очаква част от тях бъдат поставени по време на австрийското председателство. \nВ края на миналата година БСП бе единствената партия, която представи документ, свързан с приоритетите за eвропредседателството. Политическата оценка на партията за европредседателството ще бъде представена през тази седмица, обяви тя. \"Левицата работи изключително активно по един от основните приоритети - Западните Балкани. Ролята на Кристиан Вигенин като председател на комисията по европейски въпроси, бе много голяма. БСП даде изключително голям принос към успешното парламентарното измерение на европредседателството, въпреки че към нас имаше много критики, че го саботираме, коментира Златева. \nЗам.-председателят на БСП призова министрите да информират редовно парламентарните комисии по напредъка на организацията на приоритетите, а министър-председателят да дава отчет за резултатите от заседанията на Европейския съвет. Златева изрази съжаление, че за тези 6 месеца премиерът се е появил само веднъж в НС и то след декларация на лидера БСП. Тя уточни, че по време на председателството парламентът е останал игнориран. Златева поздрави българската администрация и дипломация за работата им по време на европредседателството.      \n \t\n", "date": "2018.07.10", "title": "Eвропредседателството бе превърнато в ПР акция на премиера и ГЕРБ"}
{"url": "http://www.duma.bg/node/170799", "text": "Днес от 15 до 17 часа зам.-председателят на СОС Милка Христова и народният представител от \"БСП за България\" проф. Георги Михайлов ще бъдат на разположение на софиянци в постоянната приемна на БСП в София на ул. \"Леге\" №10, етаж 1. \nЖелаещите може да се запишат предварително на телефон 02/987 20 86. \n    \n \t\n", "date": "2018.07.10", "title": "ПРЕДСТОЯЩО"}
{"url": "http://www.duma.bg/node/170797", "text": "Да бъде изграден специален фонд за национална социална сигурност, който да финансира дейности за подпомагане на самотни възрастни и хора с увреждания, предлага КНСБ. Източниците на финансиране може да са 3 - допълнително целево облагане на хазарта и печалби от него, държавният бюджет и бизнесът, поясни президентът на синдиката Пламен Димитров. Той уточни, че предприятията, които не могат по обективни причини да наемат регулирания по закон процент хора с увреждания, могат да внасят в бюджета съответната финансова стойност. За да функционира фондът, е необходимо да бъде изработена карта на хората с увреждания - в кое населено място колко са и дали има и колко адекватни социални услуги за тях. В малките населени места грижата за хора с увреждания и самотни възрастни се осъществява от домашния социален патронаж в момента. Но когато се задейства такъв фонд, може патронажът да предоставя повече услуги, за което хората да бъдат обучени допълнително. Предлага се и парите за чужда помощ да бъдат увеличени от 90 на 200 лв. за местата, където и патронажът не може да поеме грижата за възрастни или за хора с увреждания, но подборът на такива асистенти да бъде по-прецизен и например през дирекциите за социално подпомагане. \nОт синдиката предлагат и на родителите на деца с над 71% увреждане, които се грижат за детето, да им се признава за стаж времето за грижа за детето. В момента е така само за родители на деца с над 90% увреждане. За да им се зачита за трудов стаж времето за грижа за детето, е необходимо те да имат поне 15 години реален стаж, а останалото време до 30 години може да им се признае.   \n \t\n", "date": "2018.07.10", "title": " Социален фонд да финансира услугите за хора с увреждания"}
{"url": "http://www.duma.bg/node/170802", "text": "Зам.-министърът на здравеопазването Жени Начева посети Перник по покана на депутата от \"БСП за България\" Станислав Владимиров, за да се запознае със състоянието на Специализираната болница за активно лечение на белодробни болести в града. Целта на визитата е да се помогне на здравното заведение да продължи да функционира и да се разсеят слуховете за закриването му. \"Лечебницата е изключително необходима и за Перник, и за цяла Югозападна България. Тя е единствената по рода си от Петрич до София и е разположена на уникално място\", подчерта Владимиров. Сред основните проблеми на болницата е отоплението. Тя има локално парно, но котелът е много стар и за подмяната му са нужни между 30 000 и 40 000 лева. \nДУМА припомня, че при встъпването си в поста си здравният министър Кирил Ананиев обяви списък на болници в лошо финансово състояние, които са пред риск от закриване. Сред тях бе и белодробната.  \nНа разговора с Начева присъстваха и депутатите от Перник Любомир Бонев и БСП и Александър Александров от ГЕРБ. Белодробната болница има потенциал за развитие и е поддържана с грижата на добър стопанин, заяви Начева. Тя обаче не пое никакви конкретни ангажименти към лечебницата и уточни, че тепърва ще бъде анализирано състоянието й и възможностите й. \nЗаедно с депутатите и управителя на болницата Величка Кадийска Начева разгледа цялата болница, а после посети малкия храм \"Св. Пантелеймон\" в близост и лековитото дърво, което расте до него.     \n \t\n", "date": "2018.07.10", "title": " Зам.-министър отиде в Перник по покана на социалист заради Белодробната болница"}
{"url": "http://www.duma.bg/node/170780", "text": "1879 - В ТЪРГОВИЩЕ СЕ РАЖДА НИКОЛА МАРИНОВ, ХУДОЖНИК (УМИРА 1948 Г.). Следва в Художествената академия в Торино. Завършва със златен медал през 1903 г. От 1906 до 1919 г. е учител в София. Професор и ректор на Художествената академия, където негови ученици са Илия Бешков, Александър Жендов, Ненко Балкански, Илия Петров, Александър Стаменов и др. Автор е на картините \"Във вълните на живота\", \"Майка с дете\", \"На полето\" и др. Създава множество стенописи. Галерията в родния му град носи неговото име. 1940 - УСТАНОВЕН Е РЕЖИМ \"ВИШИ\" ВЪВ ФРАНЦИЯ. Това е управлението от 1940 до 1944 г. по време на окупацията на Франция от нацистка Германия през Втората световна война. Името идва от седалището на правителството в курортния гр. Виши. Начело на режима е маршал Филип Петен (на снимката), който подписва капитулацията на Франция. Той притежава цялата правителствена власт, назначава и уволнява министрите и държавните секретари, които са отговорни само пред него. Правителството контролира около 40% от френската територия и разполага с около 100-хилядна армия. 1969 - БЪЛГАРИЯ РАТИФИЦИРА ДОГОВОРА ЗА НЕРАЗПРОСТРАНЕНИЕ НА ЯДРЕНОТО ОРЪЖИЕ. Той е подписан на 1 юли 1968 г. от Москва, Лондон и Вашингтон. Влиза в сила на 5 март 1970 г. и задължава ядрените държави да не продават ядрено оръжие на други държави, да не помагат за неговото производство или закупуване. Неядрените държави са задължени да не приемат ядрено оръжие, да не го произвеждат, да не търсят и да не приемат помощ за неговото производство. Контролът се осъществява с помощта на Международната агенция по атомна енергия. 1990 - ТЪРЖЕСТВЕНО Е ОТКРИТО VII ВЕЛИКО НАРОДНО СЪБРАНИЕ (1990-1991) от най-възрастния сред 400-те депутати Йосиф Петров (на снимката). Най-много места в него има БСП - 211, следвана от СДС - 144. От 17 юли то е председателствано от акад. Николай Тодоров, а негови заместници са Гиньо Ганев, Иван Глушков и Никодим Попов. На 12 юли 1991 г. то приема Конституцията на Р България и се саморазпуска, като продължава да изпълнява функциите на обикновено Народно събрание до избирането на нов парламент. 1994 - В СОФИЯ УМИРА ИВАН РАДОЕВ, ПОЕТ, ПИСАТЕЛ И ДРАМАТУРГ (Р. 1927 Г.). Бил е редактор във в. \"Стършел\", в. \"Родни криле\", сп. \"Български воин\", Българската телевизия, драматург в Народната опера, в театър \"Сълза и смях\", театър \"София\", Пернишкия театър. Публикува поезия от 1939 г. Автор е на книгите \"Пролетно разсъмване\", \"Да бъде любов\", \"Ракия за бога\", \"Един бял лист\" и др. Неговите пиеси \"Светът е малък\", \"Юстинианова монета\", \"Садал и Орфей\", \"Човекоядката\", \"Чудо\", \"Кълбовидна мълния\", \"Сън\", \"Вангела\", \"Упи или Театърът в края на века\" и др. и днес се играят в българските театри.   \n \t\n", "date": "2018.07.10", "title": "Датата"}
{"url": "http://www.duma.bg/node/170803", "text": "\"Къде бяхте и защо мълчахте, когато ГЕРБ (Граждани за ЕВРОПЕЙСКО  развитие на България) получиха най-звучния шамар от младите европейци? Не само ние, Европа ви каза, че организираната от вас Европейска младежка конференция в София \"разруши работата на поколенията преди нас\". С тези думи Младежкото обединение в БСП вчера се обърна в гневно писмо до връстниците си от ГЕРБ. В него младите социалисти припомнят коментара на президента на Европейския младежки форум Луис Алварадо, че конференцията в България е пример за това, какво не е младежко участие.  \n\"Европа е глобален пример и вдъхновение за останалата част от света за това, какво е възможно, що се отнася до овластяването на младите хора, защото го изградихме по трудния начин. И тази конференция подкопа и постави в опасност всичко това. Нали за вас се отнасяше възмущението на младите европейци, че сте им изпратили смс, кога да ръкопляскат и стават на крака за \"вожда\" ви\", възмущават се младите в БСП. \n\"Ние, младите хора на България, трябва да отстояваме правата на нашите връстници и с работата си да им създаваме условия да учат, работят и отглеждат децата си в България. Вашата партия управлява в момента. Не се ли срамувате, че точно ГЕРБ отхвърли Закона за семейното подоходно облагане, който щеше да помогне на младите семейства с деца да плащат по-малко данъци? Не ви ли е неудобно, че вашата партия не прие закона ни за културния чек, който щеше да позволи на младите хора да се докоснат до българската култура и изкуство и да съхранят българския дух? Защо не приехте облекченото студентско кредитиране, което  внесохме в парламента, за да могат учащите да подпомогнат следването си?\", обръщат се към МГЕРБ младите социалисти. \nТе призовават гербаджиите да заемат активна позиция по политиките за младите хора, а не да изчерпват младежката си дейност с лежане пред Партийния дом три дена и три нощи, за да регистрират ГЕРБ за поредните избори в ЦИК. Като оставаме отворени за политически спор по работата за младите хора и тяхното бъдеще, ви пожелаваме здраве и характер - да имате собствена позиция и да я отстоявате смело, подчертават от МО в БСП. \nПисмото на младите социалисти е предизвикан отговор на колегите им от ГЕРБ, след като в неделя от МО публикуваха позиция по повод пищна двуетажна торта със златна глазура и захарни пачки, с която депутатът от ГЕРБ Георги Станков празнува рождения си ден. Вчера сутринта младите гербаджии изпратиха своя отговор, адресиран до лидера на БСП Корнелия Нинова. В него те я обвиняват, че произвежда фалшиви новини, \"насажда дух на конфронтация и фабрикува скандали\". Според младите в ГЕРБ левицата работи срещу интересите на държавата и то \"в моментите на най-силна нужда от обединение\". \nВ същото време МГЕРБ с гордост обясняват как техни кадри се реализират \"в НС, ЕП, изпълнителната власт и местните парламенти\".      \n \t\n", "date": "2018.07.10", "title": "Мълчите за шамара от Европа и лежите пред партийния дом"}
{"url": "http://www.duma.bg/node/170781", "text": "\nТака Хемингуей е озаглавил една своя книга, в която осъжда войните и призовава света да се сбогува с оръжията на смъртта. Моите оръжия са мирни, оръдия на труда и живота, те са мотиката и перото. С мотиката съм засадил лози и овошки, които ще останат и след мен. Творбите на перото ми също са налице: шест сборника с разкази, шест романа, сценарии за единайсет игрални филма и новели; два в съавторство с дъщеря ми Юлияна и два, също така, с покойния ми приятел Иван Славков. Един от личните ми филми - \"Господин за един ден\", бе класиран от зрителите в десетката на най-добрите български кинопроизведения. Всичките ми творби: книги и филми, са оценявани високо от читателите, зрителите и критиката, многократно са награждавани. Удостоен съм с грамоти: за приноси в развитието на българската култура, литература, кино. Носител съм на орден \"Св.св. Кирил и Методий\", почетен гражданин съм на град Вършец. Казвам: дай, Боже, всекиму!... \nЛяв човек съм, изповядвам комунистическите идеи, за чието тържество работих всеотдайно през целия си съзнателен живот. За разлика от някои мои събратя по перо, не търпях недостатъците на социализма, критикувах ги остро, поради което бях заплашен, че ще бъда изпратен в Белене. Това не стана, разминах се с посещението на оня остров. Нещо друго, хубаво, ми се случи по онова време: Тодор Живков ме покани настоятелно да отида на работа в ЦК на БКП да отговарям за агитацията и пропагандата. Отказах, заявих му, че предпочитам перото пред бюрото... Познавах Живков, знаех кусурите му, но го уважавах, защото беше сериозен и отговорен политик и държавник, обичаше народа ни. Затуй посрещнах с негодувание преврата, който му спретнаха неговите, ужким другари и приятели, които немного след това видях като богомолци в храм-паметника \"Св. Александър Невски\", където смирено държаха свещи в ръка, кръстеха се и молитвено търсеха Бог... \nС голямо недоверие се отнесох и към \"Свободата и демокрацията\", които нахлуха в страната ни. Все пак, въобразявах си, че може да се случи нещо добро: ще се отстранят кривиците на социализма, той ще продължи да се развива, както трябва. Излъгах се горчиво: бързо-бързо построеното от народа през прежните 45 години бе разграбено, често напълно унищожено. Желю Желев, с когото се познавахме добре, се оказа риба цаца като политик. Той, никаквият Филип Димитров и други като тях  туриха началото на родната съсипия \nСлед тях особено се прояви като съсипател доцентът по \"Политикономия на социализма\" Иван Костов, най-вече с криминалната приватизация. Набързо се оформиха класите на бедните и богатите. За една нощ някои станаха милионери, други - клети сиромаси. Решено бе, че Съветският съюз не е наш приятел, а e недоброжелател, че истинските ни приятели са на Запад, че оттам ще дойде у нас светлото бъдеще. Започна необуздано плюене на социализма. \nКакво правеха по това време ръководителите на комунистическата партия? Те я \"модернизираха\", прекръстиха я на БСП. Извадиха й острото социално жило и тя заомеква; омекваше, омекваше, докато се втвърди, кажи-речи, в дясна посока. Социалистите се съгласиха да се вкараме и в НАТО. Мигар не знаеха, че НАТО е чудовището на военнопромишления комплекс на Щатите, с който искат да унищожат Русия, за да господстват вечно на света? Сега аз съм поставен в положението на оня атинянин, когото извикали като свидетел по делото срещу Сократ. Той заявил в съда: \"Сократ обичам, но истината - повече...\" И казал неща, неприятни за философа. \nЛеви, десни, такива, онакива, отечеството ни легна на европейското дъно: първо по лошотии, последно по добротии. \"Заслугата\" за това е на всички правителства по времето на т.нар. Преход, особено на последното, днешното. Докато нацията ни се луташе - къде, какво, що, яви се едно лице, завършило пожарникарство в академията на МВР, полковник, доктор по специалността, отказал да се деполитизира, за да остане в БКП, и народът се юрна подире му, прие го за месия. За нула време полковникът стана генерал, създаде партия, мина през кметския стол на столицата и седна на министър председателския. Не чака много и се представи като прост, прочел само една книга, и тя - не българска. Всеки народ, който уважава себе си и мисли за бъдещето си, няма да избере тогова человека за управник. Всеки народ, но не и българският. Чули визитната картичка на месията, повечето от дебилите, които според проф. Иво Христов са 80 процента от населението ни, закукуригаха: он е добар, он е много добар, он си е като назе!... И се наеха да гласуват за него и партията му до Второто пришествие. На тази позиция застанаха и мъжете, и жените, които са на държавна ясла; внушено им е, че иначе ще си загубят лебеца. Правят им компания и мераклиите да печелят договори, търгове и поръчки. Че и бизнесмените: или си с нас, или ще ти съсипем бизнеса. Ариергардът на тази многочислена армия са циганите; продават си гласовете за единия лебец. Последно рамо на предизвестените победители удрят избирателните комисии чрез фалшификации и други хватки. Има, разбира се, и други условия за победата, то е благоразположението на Началниците от Запад \nТо обаче се осигурява след слушкане и слугинаж. \nКакто се вижда и разбира, работата на днешните ни управници е опечена, та няма накъде повече. Те ще бъдат на власт дотогава, докогато си щат, че и после. Аз, като един наивник на стара възраст, непоправим идеалист и романтик, си мислех, че като пиша и показвам недъзите на управниците, вчерашни и днешни, червени, сини или шарени, ще помогна да се намали лошотията, да се увеличи добротията. Уви, няма отклик; народът дремуца и нехае за трагичното си положение. Абе, прав е Вазов, като пише: \"Тъй е, брате, всичко днеска в нас съзира се, че гасне, равнодушие навсъде е; глас и звуци гръмогласни не го стряскат от сънят.\" \nА докато аз се чудя и мая какво да пиша с перото си, у нас стават случки и събития, катастрофални за бъдещето на отечеството ни. Западните началници са пощръклели, искат по-скоро да вкарат всички балкански държавици в Европейския съюз и НАТО. Зор-зорината не е за Съюза, а за НАТО. Реализира ли се тая зорина, на полуострова ни ще има нови бази, с ракети, насочени срещу Русия. И ново пушечно месо, ако нещо страшно се случи. На Бойко Борисов се внушава, че е главен фактор на Балканите, той вярва, а в същност, както пишели някакви западни вестници, е само куриер. Сборът тук, у нас, на важни клечки от Запада беше само много шум за нищо, както би написал един драматург. Това не влияе на Борисов, който, независимо от неговата вродена скромност, се вживява в ролята си на един от лидерите на Европа. \nКакто го превъзнася Цв.Цв.,  развихри се и тръгна...  Най-напред във Ватикана, може би за ново папоглавопогалване. Сетне в Черна гора, където местният вожд му тропоса на ревера орден. Пропусна да се отбие в Косово, където известният с благонравието си Тишим Хачи също щеше да му бодне едно орденче... Належащо беше да гледа футболен мач в Киев, където прегръдките и целувките с Порошенко наистина бяха от сърце, братски. Това си беше чиста провокация, предизвикателство към Русия и Путин, при когото Бойко се отправи, за да иска газ. Лидерът на Русия, от стара коза яре, знае кой е молителят, знае какво е писал за него нявгашният посланик на САЩ у нас Джон Баерли, в донесението си до Държавния департамент на страната си. Затуй няма газ, няма праз. Аз пък не мога да се начудя с какви очи Бойко моли Путин за едно-друго, след като обяви Русия за наша опасност, съобщи, че като членове на НАТО ще воюваме с нея, че го и подигра, защото не бил редовно избран за президент. С какви очи? С неговите очи... \nНяма време за губене, курс - Анкара, за да измоли от Ердоган някаква тръбичка с газ за нас от \"Турски поток\". Дано го е уредил. Сетне - в Израел, за да помогне за омиротворяването на Близкия изток. Дали е успял? Той е умеятелен, изобретателен; можа да открие паметника на Вазов в Хърватска, без да е прочел и ред от творчеството му, та с тая ли международна лесния няма да се справи! Пътешествието продължава... Европа и светът чакат намесата му за разрешаването на големите, съдбовни дела. \nИ докато той се трепе от движение и работа, тук, у нас, социалистите му скроиха шапка: внесоха искане за вот на недоверие на правителството. Нека си чешат езиците, мнозинството е гарантирано, това не може да се случи. А Корнелия Нинова е една популистка и нищо друго. Преди време предложи да се замразят заплатите на депутатите - и какво, нищо. Сега предлага да нямат лятна ваканция, докато не бъде решен въпросът за бъдещето на лицата с увреждания и майките им. Ако са глупави депутатите, нека, преуморени от работа и напрежение, се лишават от така нужната им почивка. Нинова предложи още народните избраници да отделят ежемесечно от заплатите си по една сума, помощ за бедни и нещастни. \"Слугите на народа\" не се поддадоха на тая популистка провокация; за нея гласуваха само нейните хора. Гласуваха и сетне доказаха колко вярна е приказката, че никога не е късно човек да се нас...ре прав. Защото никой от хората на Нинова не я последва. Побояли се за париците си! Йордан Лютибродски и Никола Вапцаров, Вела Пеева и Лиляна Димитрова, хилядите като тях не се бояха от нищо, бореха се и умираха в името на своите идеи и идеали. О, времена, о, нрави!... \nТази статия беше почти готова, когато се развихри трагедията с децата с уврежданията и техните майки. Във време, когато на три дни у нас се пръква един милионер,  77 000 нещастни деца и близките им са изоставени на пустопаш, да страдат и да умират. Опитаха се да влязат в парламента, да помолят за помощ. Богопомазаните не ги приеха. Нещата се взривиха. Вечно доброто ченге - Бойко Борисов, заяви да му се махат от главата. По градовете заизникваха като гъби палатки с протестиращи майки, довели и донесли там и децата си. Тогава се явиха слугинажи, плащани от правителството, за да открият една тайна: протестиращите получавали пари от чужбина. Гадост, та не се трае. \nЕдна страшна картина ме потресе тези дни. Нали помните, че преди години комисарката на Боко Десислава, без да е лекар, без да има и грам работа в здравеопазването, бе назначена за министър на съответното министерство. Тогава тя заяви, че е тежката артилерия на ГЕРБ. Тази тежка артилерия, надлежно начервисана, напудрена и богатски издокарана, беше застанала на една улица в разговор с мъж, който имаше само един крак от плът и кръв, другият беше железен. Мъжът питаше госпожата може ли да живее с неговата пенсия от 138 лв. месечно. Тя мънкаше. Запита я още каква е заплатата й. Тя отговори, че е три пъти средната за страната, ще рече, нейде към 4000 лева. Не каза обаче нищо за парите, които взима за участие в разни парламентарни комисии, нито пък за разните други екстри. Както и за това, че депутатите от провинцията не плащат наем за просторните апартаменти, в които живеят. Младият мъж беше гневен, разговорът ставаше все по-непоносим за деликатната душа на депутатката, поради което тя се качи в чакащия я наблизо автомобил. Замина си и остави на улицата мъжа със студеното желязо наместо крак. Студеното желязо на мъката... \nСпирам дотук. Колкото и да казват истината статиите ми, колкото и остри да са, те сипват от пусто в празно, няма полза, няма файда. Вероятно Ръдиард Киплинг се е намирал в положение като моето, та в края на дните си е написал: Жалко, и ние не можахме да направим света нито по-добър, нито по-хубав. Така е, но все пак родината му Англия е жива, съществува, втората му родина Индия се развива, велика сила е, а моето отечество България през този век ще престане да го има като народ и държава. Днес българите са сами за себе си напаст Божия. Така е, щом \"преклонената главичка остра сабя не я сече\", щом \"гладувам, мизерствам, ама поминувам, поминувам\"... Простаци и наглеци, лъжци и родоотстъпници съсипаха България; особено много допринесоха за това днешните управници. И всичко - въпреки Аспарух и Симеон Велики, Ботев и Левски, Вазов и Яворов... Въпреки Априлското въстание и Одрин антифашистката съпротива и доброто на социализма. О, минало, забравимо! \nПитам се, какво да правя отсега нататък с моите оръжия? За мотиката съм стар, нямам сили. Перото... Все още имам мисли, които могат да го острят, за да боде и пробожда злото. Има ли обаче смисъл, щом злото си остава здраво и силно, щом кривиците не могат да се изправят, щом нещата са обречени? Това е въпросът, би казал принцът датски. А отговорът? \n    \n \t\n", "date": "2018.07.10", "title": " Сбогом на оръжията"}
{"url": "http://www.duma.bg/node/170787", "text": "Има няколко неща, които могат да те накарат да умреш от смях. Особено в България, където смехът е кът. Ако изключим умозаключенията по време на заседанията на правителството, разбира се. Те се стенографират за поколенията. \nЕдно от тези неща, които могат да те накарат да умреш (от смях), е богатството. У нас има доста богати хора. Личи по много неща - първо по статистиката, която твърди, че милиардите в банките се уголемяват всяка година. При това почти под сурдинка съобщават, че все по-малък процент от българите притежават тези същите милиарди. Интересното е (първа усмивка!), че банките предлагат почти нулева лихва по влоговете, а милиардерите трупат ли трупат своите спестявания именно в банките. Което означава (втора усмивка!), че те не са бизнесмени, които знаят урока от първия си милион - че парите не бива да спят, а да се въртят като очи на български политик. Оттук и простичкият извод (трета усмивка!), че същите тези пари по сметки в банките не са изкарани чрез бизнес, та да се насочат към друг бизнес. Те са лесни и поради това мъртви пари, собственост на мъртви души (четвърта усмивка!) с много власт и влияние, но без предприемачески дух. Всъщност мъртвите души изобщо не са добри предприемачи, твърдят запознати с творчеството на Гогол. Те са крепостни селяни, които днес в България се представят за бизнесмени. \nУж бензинът бил скъп, а броят на колите не намалява. Уж колите били стари, а ако се поразходиш из улиците на големите градове, ще видиш, че има стотици автомобили със средна цена от 30-40 хиляди - че и отгоре, лева или евро. За да си позволиш да караш такава кола, възнаграждението ти (пета усмивка!) трябва да надхвърля три хиляди месечно. Според статистиката у нас едва десет процента от домакинствата, не гражданите, имат такъв средномесечен доход. Откъде пари тогава? Очевидно доходите у нас не са възнаградителни, не са резултат от положен труд и по тази причина не бива богатството да се свързва по какъвто и да било начин с труда. У нас богатството е плод (шеста усмивка!), а не дърво. За дървото трябва де се грижиш, а плодът просто го откъсваш, отчуждаваш или го крадеш, което е едно и също. Собственикът на дървото ще гризне дръвцето и ще бъде така добър догодина да си посади още едно, за да има и за него: държавно охраняваният бизнес е способ (право) да отделиш полезния плод от чуждото дърво, без собственикът да усети. А ако усети, да се досети какво да направи, защото иначе - и без него може. \nБългарските премиери не обичат да си купуват гръцки острови. Имат си съображения хората. Но осемдесет и пет процента от гражданите у нас са собственици на жилища. Почти половината от територията на България вече е обезлюдена, ала къщи, незаконно застроени ниви, колиби и порутени сгради - колкото щеш. Те са все на някого собственост. Или на наследниците. Малко държави по света имат толкова имотно население, което се стопява не от друго, а под тежестта на своето илюзорно богатство. В същото време официално сме най-бедната държава в Европейския съюз и сред най-бедните в Европа. Оксиморон, нали? Жилищата у нас би трябвало да са толкова евтини, че всеки да може да си ги позволи. Обаче това не е вярно.  \nИзвод: всяко богатство, досущ като измислената статистика, се презентира пред обществото с неверни изходни данни (седма усмивка!) за своя произход, за да се превърне в манипулиран и удобен факт. После е лесно с този факт да се нарисува цяла фалшива действителност.      \n \t\n", "date": "2018.07.10", "title": " Седем усмивки"}
{"url": "http://www.duma.bg/node/170789", "text": "България предаде щафетата на европредседателството на Австрия и част от висшите ни управленци се отдадоха на нездравословна радост. Стана видно, че никога досега, в никоя друга страна-домакин, гостите не са се радвали на такова искрено гостоприемство. Под носа на гражданите се размахват отчети колко бла-бла-бла срещи са били организирани и колко бла-бла-бла проблеми са били успешно решени. Как Старият континент с отворени обятия (но със затръшнати под носа ни врати) ще ни покани в чакалнята за еврочленство и как със свещ да търсиш, няма да намериш такива политици като нашите. Което си е абсолютно вярно, но в черния негативен смисъл. Колкото до опитите да обединим Западните Балкани чрез българския пример, това си е шизофренна хрумка, защото самото наше отечество е крайно хаотично, вътрешната политика е на парче и абсолютно неефективна, а що се отнася до социалното лице на държавата, то такова липсва. И докато мишките в празните вече тържествени зали дояждат кухите приказки на делови президиуми, задгранични \"приятели\" и страстните поцелуи към тоя и оня гост от нашенски баламурници, статистиката става все по-страшна. \nПрочее, да видим тя какво казва със, или без всякакви председателства. \nФактите са красноречиви:  на всеки кръгъл час България напускат нови четирима емигранти и пак на всеки час умират по осем български страдалци. 40% от починалите болни са могли да бъдат спасени, ако им е било приложено адекватно лечение тук или е било осигурено в клиники в чужбина. 1,22 млн. жилища в цялата страна са необитаеми - защо ли? От училище пък досега са отпаднали 206 400 подрастващи, като само за миналата година броят им е 16 400. Токът и парното се сдобиха с поредното увеличение, а пенсиите се вдигнаха с троха и половина. Протестират майките на хора с увреждания;, човеците, удавени от поредните наводнения, пътните превозвачи, синоптиците, пчеларите, дребните търговци на горива и кой ли още не. Чуваемост, разбира се, няма никаква, а във всяка сфера на обществения живот нещата са повече от плачевни. Става ясно, че между приказките на едро с какви влажни очи ни гледа светът и истинския му поглед - презрително-насмешлив, разминаването е грозно. Накъде върви България? \nТя не върви, а галопира към още по-жестоко обезлюдяване на територии поради липса на работа и препитание. Демографската криза блажено е гушнала страната и не я пуска от стоманените си обятия. Откриваните  тук-там нови предприятия не са нашенски а плод на чужди капитали и инвеститори. Държавата се превръща в неканена гостенка върху собствената си географска карта, а мечтата на управниците й е да скъсят още повече намесата й в ставащото у нас. А то се изразява най-вече в сива икономика, корупция, неработещо законодателство, избирателно, според кесията на клиента, съдопроизводство, контрабанда и смразяващ кръвта организиран бандитизъм. Заплатите тъпчат на едно място и броят на тези 2 милиона открито мизерстващи нашенци непрестанно се увеличава. Що за страна сме? Докъде ще стигнем така? \nВластимащите не си задават подобни въпроси. Те откровено и не от днес са загърбили потребностите на населението и тегобите му не ги интересуват. Още повече, че живеят във виртуален свят на държава, където всичко е наред. Не ги стряскат увеличената смъртност за сметка на драстично намаляващата раждаемост, нито оперетната армия и слабосилното МВР, нито човекоядското здравеопазване и изчанченото образование, нито... За тях са важни само властта по върховете, личният PR и, разбира се, паричните потоци. Другото е дребнотемие и мърморене на дрипави недоволници, които си позволяват да не вярват на официалната демагогия, дето от години мирише на вкиснато. Който може, заминава през граница с децата, а някои - и с възрастните си родители. Който не може, има два пътя - или да търпи, или да умира без време. И двата пътя не са изход от грозната бедност и очевидната безизходица, ала народът предпочита да не се обединява и да протестира \"на парче\". Не се е родил обединител на всички българи, защото тук дебне прословутата ни българска несговорчивост. С отделни изключения и партиите се разпадат, щом главатарите им седнат на празна раздумка в парламента... \nНа този фон \nима ли светло бъдеще България? Плачещите за лечение оптимисти тръбят, че от само себе си всичко ще се промени към по-добро, защото и лошавината имала край. Песимистите - че държавата е обречена, а народът й към 2030 г. ще е вече малцинство. Ние пък мислим, че съдбата й е в ръцете на тия 7 милиона нашенци, все чакащи някой друг да им подобри хала. Така не става. В един виц някакъв мераклия горещо молил Бог да му помогне да спечели от тотото. Накрая на всевишния му омръзнали тия молби и казал: \"Първо си пусни фиша...\". Ние не пледираме за тотопечалби, а за национално обединение, имащо за цел да помете политическата клика, за възстановяване на икономиката и на селското стопанство и за превръщане на родината в спокойно, сигурно място за живот. Да припомним констатацията на Стефан Стамболов, изречена в мерена реч преди повече от век: \"Ей, народ поробен, що си тъй заспал?\" Така де - лесно е да чакаш помощ от оня, що клати гората. Трудно е сам да си решиш проблемите, ала трябва. Дали обаче вече не е много, много късно, е друг въпрос, на който отговорът става все по-неясен.   \n \t\n", "date": "2018.07.10", "title": "Ти ли си, мале, тъй жално пела?  "}
{"url": "http://www.duma.bg/node/170808", "text": "БСП призова \"Обединени патриоти\" (ОП) да отстранят зам.-министъра на труда и социалната политика Султанка Петрова заради  . Фатален инцидент в бившия Партиен дом, при който след падане в шахта загина 25-годишен служител, разкри, че фирма, управлявана от зетя и съпруга на Петрова, охранява реконструкцията на сградата.  \n\"Като достойни патриоти дайте пример, че за вас конфликтът на интереси в политиката е недопустим. Призоваваме ви да продължите със същото отношение към съвместяването в едно семейство на пост зам.-министър и управление на фирма, която охранява НС\", обърнаха се социалистите към лидерите на партиите от \"Обединени патриоти\".  \n  \n    \n \t\n", "date": "2018.07.10", "title": "БСП: Султанка Петрова да напусне кабинета  "}
{"url": "http://www.duma.bg/node/170783", "text": "Бих предложил полускандална дисертабелна тема \"Адаптиране на европейското и българското бежанско законодателство към нуждите на трафикантите...\". Не се подигравам. Ето нашия конституционен текст: чл.27, ал.2: \"Република България дава убежище на чужденци, преследвани заради техните убеждения или дейност в защита на международнопризнати права и свободи\". Ако се опираме на тази норма, България е дала убежище на няколко десетки хиляди \"преследвани заради техните убеждения\" чужденци. Всички знаят, че това не е така. Сега искат да ни ги върнат... \nБСП съумя през последните пет години да удържи едни достойни и правно съобразени позиции по мигрантските въпроси, което не бе оценено адекватно вътре в страната. Що се отнася до Европа, то тя демонстрира забележително объркване по темата.    \nПреди двадесетина години Европейският съвет на специално си заседание в Тампере през октомври 1999 г. реши да се работи за установяването на Обща европейска система за убежище, която се основава на пълното и цялостно прилагане на Женевската конвенция за статута на бежанците от 28 юли 1951 г., изменена с Нюйоркския протокол от 31 януари 1967 г. (\"Женевската конвенция\"). До днес такава система няма, въпреки стотиците официални обсъждания на всички възможни равнища. Въпросът, в който се препъва Европа, е следният: дали общоевропейската система ще се опира на принципите на международното бежанско право или ще се опитва да ги заобиколи?   \nПрез 2008 г. България прие своята първа национална Стратегия за миграцията и интеграцията.  \nПо време на първото правителство на ГЕРБ с една фанатична увереност се твърдеше, че \"в лагерите има само бежанци\". Не бе вярно. Бежанци бяха не повече от половината. Видя се, че това не е точно така.  \nПозицията на БСП по т.нар. \"бежански криза\" е достатъчно последователна. В един по-разгърнат вид тя се съдържа в Позиция на Националния съвет от декември 2013 година - (виж приложението).  \nПо време на правителството на Пламен Орешарски левицата настояваше и успя в условията на остра и ирационална съпротива да осигури старта и завършването на строителството на първия етап от защитното съоръжение по югоизточната граница. Именно правителството с участието на БСП обезпечи най-тежкия граничен участък - онези 30 километра, които бяха най-невралгичният граничен район. В резултат нелегалните мигранти, влизащи оттам, намаляха шест пъти. Следващите правителства на Борисов продължиха тази инициатива. Строяха доста по-бавно, а получиха впечатляваща европейска финансова помощ...  Игнориране на бежанското право? \n   \nЗа нас в позицията на Европейския съюз по бежанските въпроси има няколко приоритета: ЕС следва да се придържа към международно правното разбиране за бежанството, така както то е дефинирано в съответните конвенции на ООН. Те обвързват статута на бежанец с наличието на \"преследване\" над бягащото лице и членове на неговото семейство. В този смисъл хората, които напускат държавите си в търсене на по-добър живот, не са бежанци и не могат да се ползват от суровия, но някак и привилегирован статут на бежанец.  \nВ определен момент в Европарламента социалистически евродепутати подкрепяха идеята за т.нар. \"квотно разпределение\" на бежанците между европейските държави, обвързано с нашето разбиране, че Европейският съюз, в диалог с Турция, ще гарантира обезопасяването на югоизточната ни граница по линията \"Резово - Свиленград\". Това и сега е наш приоритет. Социалистите в България, обаче и преди да тръгне каскадата от европейските решения  и сега, имаме своето принципно разбиране, че държавите членки са свободни в преценката си кого да допуснат на своя територия и кого - не; поради това идеята на Еврокомисията за т.нар. \"бежански квоти\" поначало бе спорна и съвсем разбираемо е, че тя така или иначе бе \"отклонена\". Лисабонският договор не дава правомощия на Европейската комисия в областта на миграцията и бежанството. Тези аргументи се изказват от страни от т.нар. Вишеградска четворка, но не само от тях.  \nИзказвани са различни мнения по \"квотната система\", но социалистите по правило се придържат към разбирането, че тя е противоправна и неприемлива. Хората са свободни същества, надарени са с воля и разум и ще отидат там, където ги води интересът и любопитството им. Европейският дебат за квотите предполага, че хората - мигранти/бежанци, ще стоят там, където са ги стоварили; ако ЕС е територия за свободно движение на хора, то никакви други ограничения не могат да им се налагат. В границите на съюза, те могат да се придвижват свободно. Българските социалисти не могат да приемат \"квотната система\" като израз на едно феодално отношение към мигрантите.     \nВероятно, за да се преодолеят политико правни бариери пред един краен \"пробежански волунтаризъм\" и със скритата цел някак да се узакони пост фактум провокираното от Ангела Меркел навлизане на над един милион нелегални мигранти в сърцето на Европа, през следващата есен на 2016 година, в Общото събрание на ООН бе внесена една хрисима, но определено коварна декларация за мигрантите и бежанците. Българската делегация на форума включваше президента Росен Плевнелиев, вътрешния министър Румяна Бъчварова и външния министър Даниел Митов. На пръв поглед фокус на декларацията е проблемът за безопасността на бежанците. Позитивен момент е разбирането, че светът трябва да се справи с коренните причини за масовата миграция по цял свят. Декларацията бе приета под добронамереното съдействие на президента Барак Обама. Декларацията веднага попадна под критиките на редица групи от активисти в защита на човешките права, които я определиха като \"недостатъчна\".  \nЗа мен механичното съединяване на \"бежанците\" и \"мигрантите\" е неприемливо. Това са два съвсем различни правни статуса. Мигрантът напуска отечеството си по своя воля, съобразно личния си интерес и по правило с валидни документи. Бежанецът просто спасява живота си и е под закрила именно като заплашен и преследван.  \nОткривам редица смислови съвпадения между заявеното преди пет години разбиране от г-жа Кристалина Георгиева - \"да отворим страната за сирийските бежанци, за да ни оправят демографската картина\" и скорошни изказвания на Жан-Клод Юнкер и Ангела Меркел, вече по отношение на цяла обединена Европа.  \nЖан-Клод Юнкер бе обявил преди време, че пътят към овладяването на бежанската криза минава през... легалната имиграция. Иначе казано, вместо да се вмъкват незаконно по суша и по море в Евросъюза, да позволим на мигрантите да влизат в ЕС свободно - колкото дойдат. Възражението ми не е мотивирано с това, че така драстично ще се обезцени институтът \"европейско гражданство\", с което новоприсъединилите се народи толкова се гордеят. Възражението ми е, че никой не огласява предварителни анализи на последиците от една подобна стъпка. А някои ефекти вече са видими: ще последва снижаване на трудовите доходи при нископлатените европейци - мигрантите ще са готови да изпълняват трудовите им задачи при по-ниска цена на труда; ще последва цялостно отслабване на социалната закрила в целия Съюз; ще се заделят много милиарди за \"интеграция\", без сериозна обосновка и не по-малко - за превенция и борба с престъпността сред мигрантските общности, която закономерно ще нарасне. Европа крие страха си какво ще се случи, когато части от вече приютените мигранти спрат да се подчиняват на държавите, в които са поискали да се установят... \nЯсно е, че \"мигрантската криза\" не е самопроизводна. Има си и някакви \"продуценти\" и \"постановчици\". \nПреди споразумението \"Европейски съюз - Турция\" България бе критикувана, че не полага дължимите усилия за \"интеграцията на мигрантите\". Излъчваха се (високоплатени вероятно) телерепортажи, с \"укорително-възпитателна насоченост\". Няма интеграция на сила. Първо трябва да преценим има ли мигрантът сериозни намерения да се заселва в България, има ли яснота какво ще учи или работи в България и т.н. Без такава увереност пари за \"интеграция\" просто не следва да се харчат.  Мечтата за концлагерите      Повече от петнадесет години се подхвърлят разни идеи за изграждане на \"бежански лагери\". Концепцията на левицата трябва да е категорична - не сме съгласни да има \"концлагери за бежанци\". Оттук - ако един човек е достигнал до границите на България или на друга държава членка на ЕС и не отговаря на критериите за бежанец, просто трябва да бъде върнат там, откъдето е пристигнал. Международното бежанско право има за свой основен принцип \"забраната за отблъскване\", но тя действа само по отношение на лично заплашените.  \nДебатът за нелегалните мигранти периодично избуява в Западна Европа. През деветдесетте години споровете за \"бездокументниците\" във Франция и в Германия бяха изключително остри. По разбираеми причини България не е участвала в тях. Този опит ни липсва. Личните документи все пак са част от цивилизацията, а не полицейщина.  \nМигрантите бягат от страни с отслабена и разпадаща се държавност. Вместо да изчисляват разпределение на \"бежански квоти\", Брюксел следваше да работи за възстановяване на държавността в дестабилизираните държави. Само на тази плоскост би могло да се подкрепят някои виждания на Доналд Туск за нов подход към репатрирането на непризнатите за бежанци.  \nПодкрепям отказа на Бойко Борисов да \"приеме обратно\" 40 хиляди - по неговите сметки, \"бежанци\", стъпили първо на българска територия.  \nДнес лъсва късогледството или алчността на някои управляващи и експерти, които щедро раздаваха \"статути\" на хора, за които никак не е сигурно, че е следвало да ги получават. Допускам, че някои служители и експерти в Агенцията за бежанците и в граничните служби са били под силен \"натиск\", произтичащ било от някои НПО-та, било от адвокати и посредници, било от представители на международни организации. България трябва да проучи цялата информация около тези хора; интервютата с кандидатите за убежище вече се заснемат и ще може да се провери кой е предлагал да се даде статут на един кандидат-бежанец, за които партньорските служби днес мислят, че е фиктивен бежанец. Любопитно е сравнението с други държави членки на ЕС - навсякъде отказите от предоставяне на статут варират между 55% и 85% от случаите, когато такъв е бил поискан. Само в България отказите възлизат на около 15%, а в останалите 85% от кандидатите са получавали статут. Това състояние е \"трудно обяснимо\". Ако трябва да търсим все пак някакво обяснение, то е или на плоскостта на повърхностно, немарливо изпълнение на служебните задължения, или става дума за някакви форми на корупция в ДАБ или в други институции. При всички случаи, тези хиляди афганци, кюрди, еритрейци и т.н., които европейските държави се готвят да ни \"връщат\", ще струват много скъпо на страната и въпросът кой им е съдействал да получат неоснователно статут е открит. Според мен Народното събрание следва да изгради анкетна комисия по този въпрос.  \nПредставител на Върховния комисариат за бежанците бе заявил: \"Винаги сме казвали, че изграждането на бариери като огради, доставянето на допълнителни полицейски патрули по границата с цел да спират потока от хора, особено за тези, които имат нужда от международна закрила и искат да упражнят човешкото си право да потърсят убежище - не е решение. Това създава натиск, кара хората, които са изпаднали в безнадеждно положение, да търсят все по-опасни и скъпи начини да влязат на територията например на България, където да намерят сигурност и безопасност.\" \nПозицията на ултраглобалистите е, че бежанец е всеки, който заявява това за себе си. Но това просто не е вярно. Съществуват обективни критерии дали един кандидат-бежанец действително е преследван или е просто мигрант, търсещ по-добър живот. Ядосват се някои фактори, когато чуят, че нелегалната имиграция е заплаха за националната ни сигурност, не абстрактно, а в съвсем осезаеми конкретни проявления.  \nПрез октомври 2015 година нашият закон за бежанците и убежището бе изменен: \nСъздава се нов член 1-а: \n\"...(3) Временна закрила се предоставя в случай на масово навлизане на чужденци, които са принудени да напуснат държавата си по произход поради въоръжен конфликт, гражданска война, чужда агресия, нарушаване на човешките права или насилие в големи размери на територията на съответната държава или в отделен район от нея и които не могат по тези причини да се завърнат там.\"  \nВсички посочени обективни характеристики са достойни за уважение. Само не е ясно какво означава \"масово навлизане\". Няма ли гранични пунктове? Няма ли охрана? Този текст е просто една позорна капитулация на българската държавност. Отпаднала е основополагащата характеристика на бежанството - преследването на бежанеца. Вероятно някои от бежанците унищожават личите си документи, преди да се представят пред българските власти. Личните им документи биха имали силата на доказателства, че те всъщност идват от Турция. Тези хора най-вероятно следва да бъдат третирани като незаконни мигранти съгласно българското законодателство.  \nТова е една от причините за \"сговорчивостта\" на Анкара по повод споразумението \"ЕС - Турция\".  \nПринцип е, че държавата няма право да експулсира или връща (\"refouler\") бежанец до границата на територията, където са били застрашени животът или свободата му.  \nЗакононарушенията предизвикват антимигрантски настроения в много по голяма степен отколкото, да речем, \"словото на омраза\".  \nРедно е да припомним, че БСП бе инициаторът и реализаторът на първата и най-тежка част от изграждането на граничното защитно съоръжение през първата половина на 2014 г. Правителството на Пламен Орешарски може да бъде критикувано за много неща, но то свърши едно важно дело - изгради първите 29 километра от граничното заграждение.  \nДобре е също така да се припомни, че тогава тази абсолютно обоснована защитна мярка бе посрещната на нож от многобройни представители на българската десница. Изграждането на защитно съоръжение и оборудването му със средства за интегрирано наблюдение бе оценявано негативно от умозрителни и направо произволни позиции.  Готови за нови вълни! България не може да бъде задължена да \"осиновява\" като свои граждани хора, които всъщност не го искат. Години наред се говори за промяна на регламента \"Дъблин-3\" и замяната му със следващ (Дъблин-4\"), но нищо не се е случило. Следователно системата, която ЕС напразно се опитва да реформира, не просто не функционира, но и за някои това е приемливо. Не само че не следва да посрещаме  \"обратно\" върнати, а да изискаме едно много по-отговорно отношение от страна на евроинституциите по тези въпроси, за да можем адекватно да посрещнем неизбежните следващи \"вълни\".  \nВсъщност всичко е много по-объркано. Европейските елити не успяха да проведат принципен разговор с европейските народи по \"бежанския въпрос\". Може да се очаква, че следващите 10 месеца до Евроизборите бежанските въпроси ще продължават да \"пълзят\" към центъра на европейския политически дебат. Левицата има своя шанс. После да не останем само със заклинания срещу \"популистите и ксенофобите\".  \n    \n \t\n", "date": "2018.07.10", "title": "Левицата и спорът за имигрантите  "}
{"url": "http://www.duma.bg/node/170782", "text": "- През 2013 г. повече от 11 500 души са преминали незаконно държавната граница. Някои от тях бягат от кървавия сирийски конфликт и съгласно българските закони и международните ангажименти на страната имат право да получат закрила или убежище в България. В същото време значителна част от прииждащите без разрешение чужди граждани не могат да бъдат определени като \"бежанци\" и следва да бъдат третирани като незаконни мигранти съгласно българското законодателство, т.е.  връщани обратно в страните им по произход.  \n- Рязкото увеличение на навлизащите в страната чужди граждани създаде сериозни трудности. Причините за това се крият в пълната неподготвеност на страната ни за подобен наплив, въпреки неговата предвидимост с оглед развитието на процесите в Близкия изток и съществуващата Национална стратегия в областта на миграцията, убежището и бежанците (2011-2020).  \n- В България, подобно на много други държави, пристигането на значителен контингент чужди граждани създаде риск от нарастване на проявите на расизъм, ксенофобия и липса на толерантност.  \n- В тази сложна обстановка правителството предприе спешни мерки, които вече дават резултат. Засиленият контрол на българо-турската граница чувствително ограничи притока на незаконни имигранти. В резултат на предприетите усилия постепенно се подобряват условията за настаняване на бежанците и тяхното медицинско обслужване. Ускорени са административните процедури по придобиване, съответно отказ за предоставяне на хуманитарен статут и статут на бежанец. Работи се и по отношение на подобряване на ефикасността на мерките за извеждане от страната на незаконно пребиваващи. От началото на годината над 900 чужденци - незаконни имигранти, са изведени от България.  \n- Въпреки това България все още не разполага с необходимите собствени средства и възможности за изграждането на ефективна система за защита и интеграция на търсещите закрила при подобни бежански вълни. Поради това от особено значение за успешното решаване на бежанската криза ще бъде подкрепата от страна на Европейския съюз и от Върховния комисариат за бежанците към ООН.  \nВследствие на гореизложеното НС на БСП заявява: \n- Българската държава трябва да продължи да предоставя закрила на хора, бягащи от сирийския военен конфликт, съгласно международните си ангажименти. Докато пребивават на наша територия, тези хора не бива да стават жертва на дискриминация или на друго нехуманно поведение. В същото време капацитетът на България за прием на бежанци е изчерпан, поради което мерките на правителството за ограничаване на бежанския наплив трябва да бъдат подкрепяни. \n- Държавната агенция за бежанците, във взаимодействие с останалите компетентни институции, следва да поддържа в бежанските общежития нормални условия за живот и да работи за гарантиране на основните социално-икономически права, прогласени от Международния пакт за икономически, социални и културни права, на търсещите закрила. Особени грижи българските институции трябва да полагат за децата бежанци. \n- Бежанците, намерили убежище и закрила в страната ни, следва да уважават съществуващия правен ред и да полагат необходимите усилия за интеграция в обществото, на първо място сред които се нарежда овладяването на българския език. \n- Обявяваме се за скорошно приключване на въоръжените действия на територията на Сирия и подкрепяме започването на вътрешносирийски преговорен процес. Мирът в Сирия ще позволи потърсилите временна закрила в България бежанци да се завърнат в родината си.  \n- Настояваме за по-строг контрол на външните граници на държавите членки на Европейския съюз, съответно редуцирането на броя на допусканите незаконни имигранти на територията на Съюза и приветстваме подписването на споразумение за реадмисия между Европейския съюз и Република Турция, като очакваме страните да започнат да действат в съгласие с неговия дух възможно най-скоро. \n- Приветстваме инициативата на Гръцкото председателство да включи въпроса за справяне с бежанския поток и подпомагане на бежанците сред приоритетите на ЕС и счита, че България следва да вземе активно участие в тези усилия.   \n \t\n", "date": "2018.07.10", "title": "ПОЗИЦИЯ НА НАЦИОНАЛНИЯ СЪВЕТ НА БСП ПО ПРОБЛЕМИТЕ, СВЪРЗАНИ С БЕЖАНЦИТЕ"}
{"url": "http://www.duma.bg/node/170778", "text": "\"Гвоздеят\" в заключителния концерт на Европейския музикален фестивал 2018, организиран от \"Кантус фирмус\" - със съорганизатори Министерството на културата и Столичната община, изнесен от оркестъра на Класик ФМ радио в зала \"България\", беше \"неизвестното\" досега творческо лице на пианиста Георги Черкин-внук. Че \"малкият Черкин\" е превъзходен пианист, с впечатляваща концертна активност, е известно дори на широката слушателска аудитория, но че проявява \"скрит\" творчески интерес и към композиционно-аранжорската дейност, действително беше \"новост\", която може да предизвика интерес дори за \"жълтата\" преса!.. \nМногостранното културно явление, наречено \"Музикално изкуство\", се осъществява чрез две взаимосвързани и взаимодопълващи се форми на създаване (композиране) и пресъздаване (интерпретиране). Неслучайно акад. Борис Асафиев утвърждава, че \"животът на музикалното произведение е заложен в неговото изпълнение\", което го прави аналогично със създаването на човека и неговото възпитание. \nСъс задоволство отбелязвам, че чутото от аранжора Черкин-внук показа притежаването му на сериозни познания и възможности, касаещи тази специфична творческа дейност. При това той не разчита на \"помощта\", получавана от съвременните технологии, а се основава на своите реални познания и натрупан интерпретационен опит, които изключват всяка \"любителска импровизация\". Напротив, новите музикални линии - изкомпозирани от аранжора Черкин, са логични, органични и в синхрон с първоизточника. По-точно те дообогатяват неговата художествена образност и повишават силата на емоционално-естетическото им въздействие върху слушателите. При това точно е спазена и музикалната стилистика в изказа на Моцарт, Бетовен, Шуман, Чайковски, Дебюси, Брамс, което красноречиво говори, че навлезлият в артистичната си зрялост 40-годишен пианист не спира да доразвива своето музикално дарование и да разширява неговия мащаб, по примера на Рахманинов, Лист, Шопен и други световни музикални величия. \nНезависимо че, поради липса на политическа воля, България не разполага с дългосрочна концепция за развитието на музикалното изкуство - което се окачествява от европейските експерти като \"неотделим компонент от световния музикален феномен\" (цитатът е от доклада на Чарлз Ландри)!.. - аранжиментите на Георги Черкин-внук трябва да получат полагаемото им се популяризиране, особено в музикално-образователната сфера. Това ще позволи на множеството талантливи млади пианисти да стимулира техния артистичен просперитет, както и да бъдат използвани за осъществяването на занемарената - но крайно необходима - музикално-образователна дейност сред подрастващите поколения. \nВ заключение на този кратък отзив за концерта, обявен като \"Лятна серенада\", длъжен съм да отбележа също приноса на Оркестъра на Класик ФМ радио и диригента Григор Паликаров при осъществяването на световните премиери на Георги Черкин-внук и удоволствието, което доставиха на слушателите със своето изкуство.      \n \t\n", "date": "2018.07.10", "title": "Браво, Георги!"}
{"url": "http://www.duma.bg/node/170805", "text": "Жителите на Поликраище излязоха вчера на на протест срещу електроразпределително дружество Енерго Про заради честите токови удари и лошо качество на услугата. Местните са писали и подавали жалби многократно, но без резултат. Хората обясниха, че заради това те търпят сериозни материални щети с изгорели уреди. Честото спиране на тока и токовите удари носят загуби и щети на сладкарския цех, които възлизат за десетки хиляди левове. Управителят му Йоана Великова обяснява, че са подавали многократно сигнали, но резултат няма. \n\"При токовите удари машините, които сме взели за нови, аварират. Налага се да спираме производствения процес, което води до производствени загуби. Наложи се да слагаме до всяка машина UPS и прекъсвачи, които са сериозни разходи. Това започна от януари, но от два месеца прекъсването на тока е постоянно\", оплака се тя. \nЖител на селото обясни, че е ходил 61 пъти до Енерго Про и 121 пъти е звънял да подава сигнали по телефона. По думите му от 21 май до 5 юли неговото ДВД устройство е отчело 987 токови удара, като рекордът бил на 29 юни, когато в рамките на един час е имало 16 токови удара. \nХората са изпращали сигнали и до общината, и до КЗП, и до КЕВР, но досега няма получен отговор от нито една от тях.     \n \t\n", "date": "2018.07.10", "title": "Всекидневни токови удари мъчат жителите на село Поликраище"}
{"url": "http://www.duma.bg/node/170807", "text": "БСП поиска зам.-министъра на труда и социалната политика Султанка Петрова да бъде отстранена от поста заради конфликт на интереси. Повод за разкритието стана инцидент през почивните дни със загинал охранител в сградата на бившия Партиен дом, който е работил във фамилната фирма на Петрова \"Дефанс консулт\". Тялото на 25-годишния Даниел Тасев бе открито в шахта в сградата на Партийния дом, в която отдавна тече реконструкция. Собственикът на \"Дефанс консулт\" Филип Чипев се оказа зет на Петрова, а управител е съпругът й Петю Петров. Чипев заяви, че изпълнителят на реконструкцията, който е избран с обществена поръчка, впоследствие е наел фирмата му. Това потвърди и парламентарният секретар Стефана Караславова. \nСпоред БСП е нарушение в едно семейство да има представител на изпълнителната власт и управител на фирма, която охранява Народното събрание. \"Вие смело се противопоставихте на назначаването на \"калинки\" на ГЕРБ и \"партизански назначения\". Призоваваме ви да продължите със същото отношение към съвместяването в едно семейство на пост зам.-министър и управление на фирма, която охранява НС\", се казва в разпространено вчера писмо на БСП до тримата лидери на \"Обединени патриоти\", от чиято квота Петрова е зам.-министър в МТСП. \"Изразяваме съболезнования на семейството и близките на загиналия при ремонта на Партийния дом Даниел Тасев. Уважаеми г-н Симеонов, Каракачанов, Сидеров, обръщаме се към вас, за да оттеглите своя представител в МТСП - зам.-министър Султанка Петрова. Като достойни патриоти дайте пример, че за вас конфликтът на интереси в политиката е недопустим. Когато властта и парите са така здраво обвързани, за хората остава засилващото се чувство за несправедливост. Призоваваме ви да сложим край на това\", гласи писмото на БСП. \nВицепремиерът и лидер на НФСБ Валери Симеонов обеща казусът със Султанка Петрова да бъде обсъден на Политически съвет на коалицията ОП. \nТасев е бил открит мъртъв в шахта в сградата на НС, след като в петък следобед отишъл нощна смяна и в събота не се прибрал. След денонощие близките му подали сигнал в полицията, че е изчезнал. Малко по-късно им се обадила жена от охранителната фирма с трагичната вест за смъртта на младия мъж и е предложила пари. Семейството се съмнява във версията на разследващите за трудова злополука. В сградата има много камери, но не и при фаталната шахта, коментират роднини на загиналия. \nЗетят на зам.-министърката заяви, че Тасев бил от най-добрите служители, но във фаталната нощ неясно защо бил напуснал поста си, за да говори със служител на НСО. Петрова пък обясни, че преди е била съдружник във фирмата, която сега се управлявала от съпруга й Петю Петров. Тя предположи, че служителят е паднал в шахтата, когато се е прибирал към помещението. \"Това, което съм предложила като подкрепа, не е било по някакъв начин, за да подкупим или да направим нещо\", каза Петрова. \nОт Софийската градска прокуратура съобщиха, че е образувано досъдебно производство за смъртта на хранителя. Първоначалната версия е за причиняване на смърт по непредпазливост поради незнание или немарливо изпълнение на занятие. \n    \n \t\n", "date": "2018.07.10", "title": " Левицата иска Султанка Петрова да напусне кабинета  "}
{"url": "http://www.duma.bg/node/170806", "text": "Министърът на приключилото българско европредседателство Лиляна Павлова ще поеме организацията по създаването и управлението на бъдещия Глобален център за партньорство на държавите от Централна и Източна Европа и Китай, договорен на срещата \"16+1\" в София. Предложението за новия пост на Павлова е направил премиерът Бойко Борисов на председател на Държавния съвет на Китай Ли Къцян, който бе у нас начело на 700-членна делегация. \nДвамата премиери обявиха създаването на центъра в събота. Той ще има изследователски характер, ще изучава китайското и европейското законодателство и ще подпомага бизнесът да се ориентира по-лесно за правилата, които трябва да спазват в Евросъюза. По време на разговора преди отпътуването на Ли Къцян двамата премиери са подчертали важността на договореностите в София - ангажираността на китайската страна към проекта АЕЦ \"Белене\", участието на Китай в реализирането на инфраструктурни проекти, съгласието за създаването на глобалния център и подписаните документи за насърчаване на икономическото и търговското сътрудничество. \n\"Успяхме да постигнем големи резултати не само в двустранните ни отношения. Срещата на върха на \"16+1\" също дава тласък за сътрудничество на едно по-високо ниво\", заяви Ли Къцян.     \n \t\n", "date": "2018.07.10", "title": " Нов пост за Лиляна Павлова, поема центъра между Китай и ЦИЕ"}
{"url": "http://www.duma.bg/node/170804", "text": "Слуховете, че съм хванат миналата седмица да шофирам в центъра на София след употреба на наркотици и съм арестуван, са абсолютно неверни и са пълна лъжа. Това каза изпълнителният директор на ДФ \"Земеделие\" Живко Живков, потърсен за коментар от наш репортер. Живков уточни, че в периода от 2 до 6 юли, когато според публикации в медиите \"високопоставен държавен чиновник от престижна институция е арестуван след употреба на кокаин в идеалния център на столицата, е бил в платен годишен отпуск, подписан лично от министъра на земеделието, храните и горите. \n\"Бях със семейството си на Българското Черноморие - в Обзор. Това може лесно да бъде проверено. Може да се провери и в МВР - Пътна полиция дали в качеството ми на длъжностно или физическо лице ми е извършена проверка през посочения период. Няма как да бъда едновременно и в София, и на морето. И защо служителят на реда не излезе с лицето и името си? Лъжа е още и твърдението, че съм бил партньор на Йосиф Новосад - младши, от цитираната в публикациите колбасарска фирма. Всеки репортер може да направи справка за това в Търговския регистър. Никога не съм имал каквито и да е лични или служебни взаимоотношения с този човек. \nЧувствам се омерзен и гневен от неистините, меко казано, в които ме замесват. И тук не става въпрос само за моето име, но и на институцията, която представлявам. ДФ \"Земеделие\" се представи успешно по време на българското председателство. Категорично заявявам, че работата във фонда, който изпълнява функциите и на Разплащателна агенция, е отлично организирана. Всички срокове се спазват - и като договаряне, и като разплащане на субсидиите на земеделските стопани, което явно не се харесва на определени кръгове и среди. Няма бенефициент, който да има казуси за решаване и да не бъде информиран или върнат без отговор от нашите експерти. Целта е да бъда дискредитиран чрез внушения, базиращи се на неверни факти и на откровени лъжи. Това ли е \"свободата на словото\" и защо се подменя истината, в заблуда на обществото? Къде е журналистическата етика и доблест, за която всеки във вашата професия претендира?\" \n\"Консултирам се с адвокат и ще реша как да си търся правата\", каза още Живко Живков. \n    \n \t\n", "date": "2018.07.10", "title": " Директорът на ДФЗ Живко Живков:  "}
