{"url": "https://duma.bg/bsp-s-natsionalno-dopitvane-za-problemite-na-obshtinite-n196011", "text": "От Варна БСП обяви началото на национално допитване за проблемите на общините. Гражданите ще могат да се произнасят както онлайн, така и на хартия. Резултатите ще бъдат основата за решения, които ще залегнат в платформата на партията за предстоящите местни избори, обяви Корнелия Нинова. След изнесеното заседание на Изпълнителното бюро във Варна лидерът на БСП посочи, че част от проблемите на общината са свързани с чистотата на въздуха и отражението й върху здравето на хората. \"Друг проблем е тежкото състояние на инфраструктурната система. Заради лошата канализация при по-обилен дъжд Варна се превръща в езеро. В Приморско, \"Младост\", \"Владиславово\" не се извозва редовно боклукът. Варна е град с големи, но неоползотворени възможности за икономиката, затова БСП предлага да бъде изградена индустриална зона\", изброи Нинова.  Ден по-рано ИБ на БСП заседава в Шумен. Там социалистите обявиха, че следващата седмица народните представители на левицата ще внесат предложения за промени в Закона за местната администрация и местното самоуправление. Измененията целят да гарантират, че когато държавата прехвърля свое правомощие на общината, то ще бъде финансово обезпечено. Социалистите предлагат две или три общини да могат да се обединяват, когато имат голям граничен проект, който засяга няколко от тях. \"Настояваме да започнем на национално равнище политически разговор за местното самоуправление и местната власт. Обръщаме се и към други партии, НПО и граждански сдружения за смяна на модела. Държавният модел на управление е пренесен на общинско ниво - това са феодални владения, където от години са се окопали ГЕРБ. Този модел може да започне да се променя на местните избори\", категорична е Нинова. Тя изрази опасение, че предстоящите местни избори ще минат без истински политически разговор за местното самоуправление, потопени само в скандали и жълти новини. Социалистите ще настояват отново за промени в ИК, с които избирателните списъци да бъдат изчистени от \"мъртви души\". \"Ако те бъдат отхвърлени, е ясно какво готвят управляващите наесен. Ние искаме да се гарантира видеонаблюдение, да остане машинното гласуване, имаме редица предложения, които сме давали по изборното законодателство\", посочи Нинова.  Във Варна ИБ свали политическото доверие от Борислав Гуцанов като председател на градската организация на БСП. Временно мястото му заема общинският съветник Христо Боев до градската конференция на партията през септември, съобщи Нинова. Мотив за промяната е лошото представяне на БСП на последните избори и продължаващите с години вътрешнопартийни противоречия в организацията. Нинова определи решението като \"нелеко\", но не смята, че варненската структура ще пострада от отстраняването на Гуцанов. Тя изрази надежда, че той ще остане в редиците на БСП и ще продължи да работи за партията.", "date": "2019.07.16", "title": "БСП с национално допитване за проблемите на общините"}
{"url": "https://duma.bg/vas-zabrani-podmyana-na-stroitelya-na-turski-potok-n196007", "text": "Върховният административен съд (ВАС) окончателно забрани на държавната компания \"Булгартрансгаз\" да подпише договор с обединението \"Газово развитие и разширение в България\", докато не приключи спорът за отстраняването на саудитския консорциум \"Аркад\". Определението на съда потвърждава решението на Комисията за защита на конкуренцията, която отмени решението на \"Булгартрансгаз\" да подмени избрания строител на \"Турски поток\" през българска територия. В края на май държавната компания декласира саудитския консорциум \"Аркад\" и обяви, че една от най-големите инфраструктурни поръчки - на стойност над 2 млрд. лв. - отива при втория претендент - обединението \"Газово развитие и разширение в България\" (ГРРБ). \"Аркад\" бе определен за победител за строежа на 474-километровото трасе от турско-българската до българо-сръбската граница, тъй като единствен влизаше в стойността на поръчката. ГРРБ предложи далеч по-висока цена. \"Булгартрансгаз\" реши да декласира \"Аркад\" с мотива, че не е подал навреме изискваните документи за сключване на договора. Точно когато изтекъл крайният срок за внасянето им, конкурентът ГРРБ подобрил значително офертата си и тя паднала под цената на \"Аркад\". Така газовият оператор сметна, че \"Аркад\" се отказват от поръчката, и реши да я даде на ГРРБ. Според КЗК това решение е незаконосъобразно и договорът трябва да бъде възложен на \"Аркад\". Решението на антимонополния орган е потвърдено от ВАС, който се е произнесъл по казуса на 11 юли. Предстои да се види какво ще предприеме \"Булгартрансгаз\", която вече пое риска да се забави със сроковете, като избра да обжалва решението на КЗК и пред Върховния съд, за да наложи за изпълнител консорциума \"Газово развитие и разширение в България\".", "date": "2019.07.16", "title": "ВАС забрани подмяна на строителя на \"Турски поток\""}
{"url": "https://duma.bg/gartsiya-udarno-namalyava-danatsi-n196005", "text": "Гърция ударно намалява данъци. Икономическият ежедневник \"Нафтемборики\" пише подробно и за проекта на кабинета за данъчни облекчения. Според вестника през 2019 г. ще бъде оптимизирана системата за разсрочено плащане на задължения към държавата с по-благоприятни условия за малките длъжници. След 2020 г. ще бъде приета нова схема за прогресивното подоходно облагане на физическите лица, ще бъде намален от 22 на 9% данъкът за доходите до 10 хиляди евро, ще бъде запазен необлагаемият минимум от 8600-8700 евро, ще бъде намалена най-високата данъчна ставка от 45 на 42 процента. Ще бъде въведен и допълнителен необлагаем доход от 1000 евро за всяко дете в семейството. ДДС също ще бъде намален постепенно от 2020 до 2023 г. Ставката от 24% ще стане 22%, а ставката за продуктите, които сега се облагат с 13%, ще стане 11%. Данъкът за юридическите лица ще бъде постепенно намален - през 2020 г. от 28 на 24%, а през 2021 г. - от 24 на 20%. Данъкът върху дивидентите ще бъде намален от 10 на 5%. Новото гръцко правителство планира намаляване на данъка върху недвижимата собственост, съобщава в. \"Та неа\". Намаляването ще стане на три фази, като ще започне още през този август с окончателните годишни вноски, когато ще бъде приложено намаляване на данъка с 10% за имотите на стойност до 200 хиляди евро. През 2020 г. данъкът ще бъде намален с още 20% за всички имоти, а през 2021 г. - пак с 10%, отново за всички. Данъчните служби са установили 20 хиляди имота в Гърция, включени в сайта за онлайн резервации на квартири Airbnb, които не са декларирани.", "date": "2019.07.16", "title": "Гърция ударно намалява данъци"}
{"url": "https://duma.bg/knsb-iska-da-se-opovestyat-imenata-na-targovtsite-na-tok-n196006", "text": "Смятам, че има манипулации на пазара на промишлен ток. Това заяви пред Нова телевизия президентът на КНСБ Пламен Димитров по повод драстичния скок на цените на електроенергията за бизнеса. Преди дни Асоциацията на индустриалния капитал в България обяви, че се подготвят нови сигнали до прокуратурата заради манипулация на пазара на ток. По думите на Димитров индустрията е права, защото от началото на годината няколко пъти е имало ненормални цени по сегмента \"Ден напред\". Според него обаче обяснението било не в производителите, а в търговците. Имената на въпросните търговци трябва да бъдат казани на взимащите решения и ако те не предприемат мерки, въпросните имена трябва да се съобщят публично, категоричен бе Димитров.", "date": "2019.07.16", "title": "КНСБ иска да се оповестят имената на търговците на ток"}
{"url": "https://duma.bg/vss-otkri-protsedurata-za-nov-glaven-prokuror-n196012", "text": "Членовете на Висшия съдебен съвет (ВСС) откриха процедурата за избор на нов главен прокурор. Сегашният шеф на държавното обвинение Сотир Цацаров обясни, че номинации за наследника му ще се събират в рамките на следващите четири заседания (до 20 юли). До 12 август номинираните кандидати трябва да представят писмена концепция. Те трябва да представят подробна автобиография, свидетелство за съдимост, удостоверение за липса на образувани досъдебни производства и висящи наказателни дела и др. На 12 септември Пленумът на ВСС ще проведе заседание за датата, часа и мястото на изслушване на кандидатите за главен прокурор. Изслушването ще е на 24 октомври. Представляващият ВСС Боян Магдалинчев каза, че ще се търси политически независим магистрат. Искрено се надявам, че изборът този път ще бъде професионален, каза той и припомни, че досега главният прокурор не е идвал от прокурорските среди. Магистратите нямало да се съобразяват с местните избори на 27октомври. Стана ясно, че прокурорите няма да издигат повече от 3 кандидатури, право на номинация има и правосъдният министър Данаил Кирилов. Министърът, който по закон председателства заседанията на Пленума без право на глас, изненадващо прикани кадровиците да преразгледат това правило като \"чисто процедурен въпрос за тълкуване и съобразяване\". От думите му се разбра, че иска, когато присъства на заседанията на ВСС, да не ги председателства, а да изразява становища, т.е. да е със статута на кадровик. Идеята му обаче бе порязана от главния прокурор и шефовете на ВКС и ВАС.", "date": "2019.07.16", "title": "ВСС откри процедурата за нов главен прокурор"}
{"url": "https://duma.bg/nzok-shte-e-za-bednite-bogatite-v-chastna-kasa-n196014", "text": "Повече фондове да се конкурират с НЗОК за основния пакет медицински дейности е \"новата\" идея за \"реформа\" в здравеопазването на министър Ананиев. Вноската остава 8%. За дейности извън основния пакет осигурените ще избират дали да доплащат при лечение, или да се застраховат допълнително. До края на годината министерството ще изчислява кое колко ще струва. \"Даваме на парче по някой лев, за да закрепим болниците. Как частен фонд ще сключи договор с болница, която е пред фалит?\", коментира депутатката от БСП проф. Анелия Клисарова.  В момента доплащането от пациенти е към 45%, колкото са публичните средства. Чрез този модел то не се намалява, а се дава законова основа за неговото повишаване, категоричен е проф. Георги Михайлов.", "date": "2019.07.16", "title": "НЗОК ще е за бедните, богатите - в частна каса"}
{"url": "https://duma.bg/nabeden-ot-tsvetanov-lekar-osadi-prokuraturata-na-40-hil-lv-n196009", "text": "Прокуратурата окончателно бе осъдена да плати 40 хил. лева на горнооряховския лекар Михаил Милатович. Той ще получи обезщетението, защото бе набеден за убиец на новородено от бившия вътрешен министър Цветан Цветанов с помощта на служители от държавното обвинение. Припомняме, че скандалът с \"бебето от фризера\" избухна през 2010 г. Милатович и негови колеги бяха набедени, че са убили новородено, от парламентарната трибуна Цветанов изчете материали, събирани със СРС. Срещу лекарите така и не бяха повдигнати обвинения, тъй като бе доказано, че бебето е било мъртвородено и не става дума за убийство. Д-р Милатович заведе дело и го спечели на две инстанции. В началото на юли то приключи окончателно, тъй като Върховният касационен съд (ВКС) е отказал касационно обжалване. Осъдителното решение е заради публичното огласяване на случая и непремерените изявления на тогавашните зам. окръжни прокурори на Велико Търново Светослав Калчев и Румяна Ирманова. Апелативните съдии са категорични, че с пуснатите СРС прокурорите са нарушили презумпцията за невиновност и без да са събрани доказателства са създавали убеждение в обществото, че Милатович е престъпник. Според съда вредата за медика е особено тежка, тъй като авторитетна институция е изнесла информация, с която е било внушено, че лекари са убили новородено. По делото бяха цитирани и показания на свидетели, които разказали, че Милатович бил \"проснат с белезници\" в болницата.", "date": "2019.07.16", "title": "Набеден от Цветанов лекар осъди прокуратурата на 40 хил. лв."}
{"url": "https://duma.bg/sotsialistite-ot-montana-iskat-fond-severozapad-n196008", "text": "Социалистите от Монтана настояват в бюджет 2020 да има фонд \"Северозапад\" за подпомагане на изоставащи региони, съобщи лидерът на общинската организация на БСП Камелия Трифонова. Тя очаква искането да бъде подкрепено от всички народни представители от региона. Социалистите предлагат в Монтана да бъде разкрито високотехнологично предприятие, държавата да инвестира в него и заетите да получат високи заплати. За бюджета за следващата година от ПГ \"БСП за България\" предлагат 3 фонда с общ ресурс 1 милиард и 200 милиона лева за индустрията и за ремонт на четвъртокласната пътна мрежа, припомнят те. Социалистите са провели допитване до гражданите как младите хора да останат в Монтана. Заради демографския срив, ако върви с тези темпове, след 50 години градът, който е намaлял с 15 000 души, ще изчезне, смята ръководството на БСП. Гражданите посочват като причини младите да напускат родното си място ниското заплащане на труда, нередовния транспорт, липсата на квалифицирани кадри, данъци и такси, чистотата и др. Номинациите на кметове за предстоящите избори ще бъдат ясни на 1 септември, заяви Камелия Трифонова.", "date": "2019.07.16", "title": "Социалистите от Монтана искат фонд \"Северозапад\""}
{"url": "https://duma.bg/tristrankata-othvarli-vsichki-zakonodatelni-idei-na-sotsialistite-n196010", "text": "Единствено КТ \"Подкрепа\" подкрепи предложението на БСП в началото на учебната година еднократна помощ да получават децата от I до IV клас. На вчерашното заседание на тристранката останалите представители на синдикатите, работодателите и държавата не подкрепиха и идеята на левицата за промени в Закона за семейни помощи за деца. Не срещна подкрепа и предложението еднократната помощ за раждане на второ и трето дете да бъде 10 минимални заплати, ако двамата родители са осигурени 24 месеца преди раждането на детето.  Социалните партньори не подкрепиха и предложението на БСП за осъвременяване на пенсиите за трудова дейност, отпуснати до 31 декември 2016 г., да се преизчисляват от 1 септември 2019 г. като индивидуалният коефициент за съответния човек се умножи по средномесечния осигурителен доход за страната за 2015 г. Според КНСБ приносът на \"старите\" пенсионери не е същият както на \"новите\" пенсионери, затова било неоправдано искането на БСП за актуализация на старите пенсии.", "date": "2019.07.16", "title": "Тристранката отхвърли всички законодателни идеи на социалистите "}
{"url": "https://duma.bg/kade-e-patsientat-n196015", "text": "Защо ще има основен пакет медицински дейности, а допълнителен няма? Как с повече каси и повече администрация няма да се оскъпи здравната система? Кога ще има информационна система в здравеопазването? Кой ще плаща за ваксинопрофилактиката?  Кой ще плаща за лечението на редките болести? А онколекарствата?  Как ще се подобри достъпът до иновативни терапии? Кой ще потушава епидемиите от инфекциозни болести? Кой ще реши проблемите на протестиращите медицински специалисти? Кой частен фонд ще сключи договор с фалираща болница? Как НЗОК ще се конкурира с другите каси, щом тя е осигурителен фонд, а останалите са застрахователи? Защо ГЕРБ забрави, че задуши частните здравни фондове преди повече от 5 години? Щом вноската остава 8%, колко процента плаща държавата за деца, пенсионери, безработни, бежанци, затворници, държавни служители и пр.?  Къде е мястото на съсловните организации? Къде остава договорното начало? Каква политическа подкрепа има поредната идея за здравна реформа? Къде са лекарите и професионалистите по здравни грижи в  И между другото: къде в този хаос от недоизмислени идеи е пациентът? Ах, дааа... той е крачещата касичка!", "date": "2019.07.16", "title": "Къде е пациентът?"}
{"url": "https://duma.bg/pernichani-bez-topla-voda-n196003", "text": "До 29 юли перничани са без топла вода. Причината е ежегодната профилактика на съоръженията и топлопреносната мрежа на \"Топлофикация Перник\". Целта според дружеството е да се осигури безаварийна работа през новия отоплителен сезон.", "date": "2019.07.16", "title": "Перничани без топла вода"}
{"url": "https://duma.bg/nsi-otchete-deflatsiya-za-yuni-n196004", "text": "Инфлацията за юни спрямо май е минус 0,6 на сто, съобщи НСИ. Инфлацията от началото на годината (юни 2019 г. спрямо декември 2018 г.) е 1,2 на сто, а годишната инфлация за юни 2019 г. спрямо юни 2018 г. е 2,8 на сто. Средногодишната инфлация за периода юли 2018 - юни 2019 г. спрямо периода юли 2017 - юни 2018 г. е 3,3 на сто. Спад е отчетен в цените на яйцата - 2,8%, доматите - 24,5%, краставиците - 14,4%, на зелето - 25,3%, на картофите - 25,3%. Нарастване от 5,4% има при цените на ябълките, а при цитрусовите и южните плодове то е със 7%. Увеличили са се цените на хляб \"Добруджа\" - с 1,2%, свинското месо - с 3,1%, малотрайните колбаси - с 2,3%, мляното месо - с 1,9%, захарта - с 1,2% и други. ", "date": "2019.07.16", "title": "НСИ отчете дефлация за юни"}
{"url": "https://duma.bg/obshtinite-s-ednakvi-zayavleniya-n196002", "text": "Всички общини в страната са задължени да използват уеднаквени, стандартизирани заявления за 16-те най-масово предоставяни услуги. Това става с изменение на Наредбата за административно обслужване, съобщиха от МС. Сред стандартизираните заявления са издаване на скици за недвижими имоти и разрешение за строеж, одобряване на подробен устройствен план, заверка на документи за гражданско състояние в чужбина, както и издаване на многоезично извлечение от акт за гражданско състояние.", "date": "2019.07.16", "title": "Общините с еднакви заявления"}
{"url": "https://duma.bg/datata-n195996", "text": "1877 - НИКОПОЛ Е ОСВОБОДЕН ОТ ТУРСКО РОБСТВО. Преминалите р. Дунав руски части са организирани в три отряда: Източен - командван от престолонаследника Александър Александрович, Западен - командван от ген. Николай Криденер, и Преден - командван от ген. Гурко. Западният отряд, включващ 35 000 души, освобождава Никопол. В битката са пленени близо 7000 войници, 113 оръдия, 10 000 пушки, боеприпаси, 6 знамена. Жертвите на турците са над 1300 убити и ранени. Победата при Никопол открива за Западния руски отряд благоприятни възможности за настъпление към Централна Северна България. 1890 - УМИРА ЮДЖИЙН СКАЙЛЪР, АМЕРИКАНСКИ УЧЕН И ДИПЛОМАТ (Р. 1840 Г.). Като генерален консул в Цариград играе ключова роля в създаването на международно обществено мнение за турските зверства в България по време на Априлското въстание през 1876 г. Дава ярко описание на това, което е видял в Батак три месеца след клането. Официалният доклад на Скайлър заедно с вестникарските репортажи на Макгахан предизвикват сензация в британската преса. 1928 - РАЖДА СЕ ДИКО ФУЧЕДЖИЕВ, ПИСАТЕЛ И СЦЕНАРИСТ (УМИРА 2005 Г.). Автор на романи, повести, разкази, мемоарни книги и киносценарии. Работил във в. \"Вечерни новини\", в издателство \"Народна младеж\" и в Българската кинематография. Секретар на СБП, съветник по културните въпроси в българското посолство в Париж, директор на Народния театър \"Иван Вазов\" (1976-1990). Сред най-популярните му творби са новелите \"Животът, тази кратка илюзия\" и \"Студеният северен вятър\", романите \"Небето над Велека\" (екранизиран), \"Реката\", \"Лъжовен свят\", \"Непредвидени мигове\" и др. 1945 - ПРОВЕДЕН Е ПЪРВИЯТ ЯДРЕН ОПИТ С КОДОВО ИМЕ \"ТРИНИТИ\". Извършен е от САЩ на 48 км югоизточно от Сокоро, щата Ню Мексико, на място, което след това става ракетен полигон \"Уайт Сендс\". Изпробваното устройство е плутониево, същото като това, пуснато по-късно над Нагасаки в Япония. Бомбата е сглобена на върха на 20-метрова стоманена кула. Експлозията е с мощност 20 килотона тротилов еквивалент. 1946 - РАЖДА СЕ ПАША ХРИСТОВА, ЕСТРАДНА ПЕВИЦА (ЗАГИВА 1971 Г.). Рожденото й име е Парашкева Христова Стефанова. За своите пет творчески години записва около 60 песни, най-известните сред които са \"Една българска роза\", \"Повей, ветре\", \"Остани\" и др. Печели много награди от конкурси. На 21 декември 1971 г. заедно с оркестър \"София\", Мария Нейкова, Борис Годжунов, фолклорен ансамбъл \"Аура\", народната певица Янка Рупкина Паша Христова пътува за Дните на българската култура в Алжир с Ил-18. Самолетът се запалва при излитането. Загиват екипажът от 6 души и 24 пътници, сред които и Паша Христова.", "date": "2019.07.16", "title": "Датата"}
{"url": "https://duma.bg/zashto-folksvagen-predpochita-turtsiya-n195997", "text": "Дойде златно време за лобистите. Благодарение на тяхната добра работа човек може да стане разноглед, ако чете германски издания по темата за новия завод на \"Фолксваген\". Истерията започна в края на миналата година, когато \"Фолксваген груп\" обяви, че търси място за нов свой завод в Източна Европа, който да започне работа през 2022 г. Директната капиталова инвестиция ще бъде над 1,4 млрд. евро. Тя включва откриването на около 5000 директно заети работни места плюс стотици инженерни, а впоследствие и още хиляди допълнителни като доставчици и обслужващи индустрии. Капацитетът на завода се очаква да бъде 1000 коли на ден.  Затова вече месеци наред един ден го позиционират в турския град Измир, на другия го местят в България. Окончателно решение не е взето, но по всичко личи, че везните натежават към южната ни съседка. Сглобяването на цели автомобили е върхът на автомобилната индустрия. Над 95% от тази продукция отиват за износ, което подобрява драстично търговския баланс на държавата. Инвестиция за 1 млрд. евро може да прави оборот за 10 млрд. Доказателство е заводът на \"Дачия\" в Румъния, който за 10 г. стана най-голямото предприятие на Балканите и прави оборот 10 млрд. евро. Обикновено в един такъв завод работят 5-10 хиляди души. Заедно с фирмите доставчици броят на заетите се умножава по две. Откриването на 15 000 работни места в един регион на България е в състояние да промени съдбата му. Един от всепризнатите световни критерии за степента на икономическо развитие на дадена страна е именно дали тя произвежда автомобили. За последните десет години близо 150 станаха компаниите от автомобилната индустрия, които предпочетоха България като място за производство на различни компоненти за автомобили, но опитите за цялостно асамблиране на автомобили досега са се проваляли. Както е тръгнало, на път сме да добавим още един отрицателен пример в това отношение.  Решението на \"Фолксваген\" да построи новия си завод в Турция не е нито само политическо, нито само икономическо. То е резултат от общата оценка на германските инвеститори за ситуацията у нас, коментира преподавателят по политически комуникации в НБУ проф. Росен Стоянов. Според германските медии решението новият завод да бъде в Турция е било предложено лично от ръководителя на концерна Херберт Дийс, като се очаква то да бъде финализирано през август. Дотогава \"Фолксваген\" ще прави преглед на правната ситуация в Турция, както и на състоянието на демокрацията в страната. Това обаче изглежда по-скоро като хвърляне на прах в очите, като така бъде отговорено на евентуални критики за инвестиция в страна с авторитарно управление. Едва ли обаче след месечен преглед на ситуацията с човешките права в Турция автоконцернът ще реши, че инвестицията там е неподходяща.  Другата важна тежест в решението е дошла от Близкия изток. Според изданието \"Аутомобилвохе\" Катар, който държи 17% от акциите на \"Фолксваген\", е натиснал в полза на турската кандидатура. Катар е близък партньор с Турция и зависи силно от позицията на Анкара в битката му за влияние със Саудитска Арабия. Трудно е да си представим, че Доха би решила да подкрепи конкурент на Турция при такава голяма инвестиция. Логично е това да бъде прието от Реджеп Ердоган като обръщане на гръб. Не е без значение и фактът, че след години на безуспешни опити за съживяване България заряза изцяло бизнес отношенията си с Катар. Въпреки големите приказки и обещания на премиера Борисов отпреди 7-8 години в момента между двете държави не върви никакъв сериозен бизнес диалог, а София видимо се преориентира към Саудитска Арабия. Според  \"Ханделсблат\" и \"Франкфуртер алгемайне цайтунг\" изборът на \"Фолксваген\" се насочва към град Измир в Турция заради няколко определящи фактора. На първо място е държавната субсидия, с която правителството в Анкара може да подпомогне проекта за 1,4 млрд. евро. Става дума за трицифрена сума в милиони евро, плюс земята и строеж на част от съоръженията. Заради европейските правила за държавната помощ България не може да предложи подобни условия, въпреки че е сложила на масата възможния максимум. На второ място е фактът, че страната има много по-устойчиви традиции в автопроизводството. През годините там са инвестирали и германски производители, и много други, въпреки че последната голяма инвестиция в този сектор е от 1997 г. И на трето, но не последно място е предимство, което Турция има пред всички останали дестинации наоколо: голям вътрешен автомобилен пазар. С 80 млн. население и над 120 хил. продадени автомобила само от \"Фолксваген\" миналата година турският пазар е един от най-важните в Европа и Близкия изток. Турски държавни агенции например са едни от големите клиенти на модела \"Пасат\". Тук България не може да се конкурира. Обемът на българския пазар на нови автомобили е нищожен спрямо турския, като през миналата година тук са продадени общо към 40 000 леки коли, от които малко над 3000 са \"Фолксваген\". Предимството на страната ни е членството в ЕС, който сам по себе си е най-големият вътрешен пазар в света. Това се очакваше да бъде най-силният ни лост заедно с политическите проблеми в самата Турция. Това очакване обаче не се оправда.   Един от признаците, че Турция излиза напред в състезанието, е промененият профил на завода, коментира \"Ханделсблат\". От завод под управлението на \"Шкода\", в който да се сглобяват два модела - \"Шкода Карок\" и \"Сеат Атека\", се върви към т.нар. мултибранд тип, при който заводът ще произвежда автомобили от различни марки под шапката на групата, включваща \"Фолксваген\", \"Ауди\", \"Шкода\" и \"Сеат\". По тази  причина преговорите и планирането на новия завод този месец беше прехвърлено към групата майка \"Фолксваген\", след като в началото за инвестицията трябваше да отговаря \"Шкода\". Въпреки предимствата на Турция окончателно решение все пак още не е взето, а компанията ще обмисля варианти до последния момент. Само преди няколко дни Херберт Дийс е заявил на вътрешна мениджърска среща, че \"продължават преговорите с различни локации в България и Турция\". \"Все още не е решено къде ще бъде построен новият завод на \"Фолксваген\". Плановете са конкретизирани, но не и финализирани\", казва обаче говорител на концерна в публикация на \"Дойче веле\" със заглавие: \"България остава в играта: още няма окончателно решение.\" По данни на Министерството на икономиката 5% от БВП на страната вече се падат на автосектора, което прави около 2,7 млрд. лева оборот. Не може да се отрече, че този бранш е сред най-бързо развиващите през последните години. В момента има над 170 компании за авточасти, в които са наети близо 50 хил. души. През 2010 г. тази заетост е била 9 хил. души, а създаваният БВП е бил около 1%. Въпреки че тези данни са за хвалба, за тях хората в автосектора говорят с прикрито недоволство. Защото за България остава един недостижим връх - изграждането на завод, в който някоя от световните компании произвежда цели автомобили. Едно е да бълваш части на ишлеме, съвсем друго е да предлагаш цял завършен продукт.  Не искам да влизам в ролята на врачка, но се очертава решение, което не е в наша полза. Ако то бъде взето, трябва да се направи анализ на всички стъпки, които са били предприети от участниците в процеса от наша страна, защото \"институционалната памет се губи\", коментира бившият министър на икономиката Трайчо Трайков. Според него обаче не може да се пренебрегва и дългогодишната неудачна политика, която е довела до това състояние на образователната система, която не произвежда качествени кадри за бизнеса, или липсата на инфраструктура по т.нар. Северен коридор от Кулата до Хамбург.  Преди време неговият колега Божидар Лукарски бе още по-краен. Трябва да разсеем създалото се схващане, че България е най-силната дестинация напоследък за автомобилната индустрия. Демографията и липсата на работна ръка, бюрокрацията, съдебната система и лошата инфраструктура плашат световните производители. Не са малко и оплакванията от липсата на стратегия за насърчаване на растежа в автомобилната индустрия - било чрез данъчни облекчения, или чрез субсидии, които да изравнят България с нейните конкуренти, бе неговото мнение. Влошават се и геополитическите условия. Страната ни е сравнително близо до най-конфликтните точки на света, а това не се нрави на крупните инвеститори в автомобилостроенето. Освен това те отчитат, че сме прекалено малък пазар с ниска покупателна способност. Затова и занапред със сигурност ще оставаме извън техните стратегически планове.", "date": "2019.07.16", "title": "Защо \"Фолксваген\" предпочита Турция"}
{"url": "https://duma.bg/prah-v-ochite-n195999", "text": "От земеделския министър Десислава Танева разбрахме, че от агроведомството щели да преговарят тази седмица с търговските вериги за повече български плодове и зеленчуци в магазините. Още през 2016-а БСП внесе в парламента предложение за промени в Закона за храните, като част от тях предвиждаха веригите да бъдат ангажирани да продават минимум 51% български плодове и зеленчуци в сезона на производството им и минимум 30% - извън него. До гласуване не се стигна. Получи се невиждан дотогава прецедент - Комисията за защита на конкуренцията атакува още неприет закон. Отрицателно становище за промените в КЗК бе изпратило самото агроминистерство. По това време министър пак бе Танева. Сега лично тя щяла да ходи да моли веригите за повече български стоки по щандовете им! Заради недоволството на производителите, които отново изреваха, че вносът ги съсипва, и обявиха, че 90% от това, което е на трапезата ни, е чуждо, новоназначеният зам.-министър Чавдар Маринов щял да провери числата. Защото не ги знае? След като дойде именно от този бранш? Но обеща мерки срещу нелегалния внос, пълна проследяемост на това, дето влиза в страната, и регистър на производителите и търговците. Това е поредното доказателство за липсата на приемственост. Още през далечната 2013 г. бившият зам.-министър на земеделието Явор Гечев буквално за дни удари нелегалния внос на земеделска продукция, като засили мерките по границите. И ефект имаше. Както за родните производители, така и за потребителите. А колкото до Танева, сега тя ще се усуква на веригите, които са оставени да бъдат решаващият фактор какво ядем (наричат го свободна конкуренция). На практика те определят и какво да бъде българското производство. Т.е. държавната ни политика е калпава. Другото е прах в очите.", "date": "2019.07.16", "title": "Прах в очите"}
{"url": "https://duma.bg/regulatorni-semki-n195998", "text": "Съветът за електронни медии (СЕМ) ще освежи състава си с един нов член, тъй като на 17 юли изтича мандатът на Иво Атанасов. Ресорната парламентарна комисия вече изслуша двете кандидатки за поста - Галина Георгиева и Ия Петкова-Гурбалова. Предстои парламентът да се произнесе коя от двете дами ще попълни СЕМ.  Георгиева е икономист по образование и в момента работи в дружеството за колективно управление на сродни права в музиката ПРОФОН. Била е мениджър национални продажби в \"Нетера комуникейшънс\", реално няма опит с медиите. Мотивацията на кандидатурата, внесена в НС, е повече от постна, от публикуваните документи е ясна само бакалавърската й степен. От името на ГЕРБ тя е предложена за СЕМ от Вежди Рашидов. Без стаж в телевизия, радио или друга електронна медия е и кандидатурата на БСП Ия Гурбалова. В последните 4 години е била шефка на маркетинга и рекламата на НДК. За разлика от конкурентката й мотивацията, с която социалистите я предлагат, е доста по-обширна. Обявяването на номинациите накара гилдията за пореден път да се възмути, че в СЕМ ще отиде кадър, далеч от проблемите на електронните медии. Изслушването на двете дами в НС премина без особен интерес, а в тезите им очаквано пролича най-вече опитът от дейности извън вътрешномедийната тематика. на новия член и доколко избраничката може да промени ситуацията в регулатора? Тъй като решението се взима от обикновено парламентарно мнозинство, логично е ГЕРБ да решат кой печели. Липсата на достатъчно медиен опит при Гурбалова и Георгиева би могла да се навакса със законодателни способности и административни познания. Която и да спечели обаче, едва ли ще доведе до така чаканата промяна в органа. Решенията в него се взимат с обикновено мнозинство. Публична тайна е, че управляващите се радват на пълна хегемония в регулатора, гарантирана им от председателката София Владимирова (парламентарната квота на ГЕРБ), Бетина Жотева (от квотата на президента Росен Плевнелиев) и Розита Еленова (парламентарна квота, предложена от Български демократичен център на Христо Ковачки). Къде на шега, къде наистина, дамите в СЕМ получиха хумористичния прякор \"СЕМките\" още от времето, в което шеф на регулатора бе Георги Лозанов. Еленова, макар и предложена от БДЦ, още в началото бе заподозряна за пристрастия към ГЕРБ. Двете с Владимирова действаха в  и приятелство, но помежду им тази година прехвърчаха искри след скандал покрай харчовете на регулатора за скъпи телефони и служебни коли. Трите \"СЕМки\" почти винаги гласуват единодушно, а дебатът на редовните и публични заседания на СЕМ се изчерпва в констатации, понякога и дребно заяждане. Последна в СЕМ от квотата на президента Румен Радев дойде Ивелина Димитрова. През 2018 г. тя замести Мария Стоянова, която бе излъчена от Росен Плевнелиев. В момента единствен мъж в регулатора е Иво Атанасов. През 2013 г. бившият депутат попадна в СЕМ след вътрешнопартийна драма - БСП имаше двама кандидати. Професионалните му качества и експертиза не бяха оспорени от никого, но още в първите дни бе атакуван заради и пристрастия. Обвързаността му с БСП всеки път ставаше повод за \"стрелички\", включително и от членовете на СЕМ. \"Съветниците, с изключение на един, сме аполитични, не показваме пристрастията си\", заяви преди дни Еленова, визирайки Атанасов. Колегата й обаче се стреми да \"бяга\" от публичното смесване на политиката с решенията в СЕМ. Прави впечатление обаче, че по важни въпроси той е контра на \"СЕМките\", успява да мотивира различното си мнение с конкретни причини. Опитът му преди време да защити \"Деконструкция\" и Петър Волгин отново активира обвиненията в партийна пристрастност. Макар да отричат политическата си обвързаност, членовете на регулатора не могат да избягат от нея. Подозренията за това се подхранват и от поведението им и скандалите, които сами сътворяват. Едни от най-важните правомощия на СЕМ са свързани с избора на генерални директори на БНТ и БНР. Съмнително е как победителите бяха предварително ясни. Още при предходния конкурс бе ясно, че Емил Кошлуков е кандидатът на властта за БНТ. Скандалите около биографията му и липсващият управленски опит обаче бяха наваксани, докато той удобно бе назначен от Константин Каменаров за програмен директор. Еленова е и във възможен конфликт на интереси - Кошлуков е кум на брат й. По думите й обаче това нямало значение. Кое ли има значение? С усещане на предизвестен край очакваме избора на нов член в СЕМ. За съжаление, предизвестен изглежда и стилът, по който регулаторът ще продължи да работи. А проблемите пред електронните медии продължават да растат.", "date": "2019.07.16", "title": "Регулаторни СЕМки"}
{"url": "https://duma.bg/lyudmila-slaneva-ni-vodi-nyakade-n195992", "text": "След многобройните си творчески занимания съпругата на Стенли - Людмила Сланева (Loco), се появява отново на музикалната сцена с аудио-визуално приключение, в което краде автомобил и се изгубва по пътищата на високи токчета. Клипът е дело на Джейсън Брад Люис и носи яркостта на своя автор. Музиката и текстът са на Людмила, върху парчето са работили Светлин Къслев и Янко Генов (група \"Лора\", \"Аморик\"), а китарите са на Ташо Колев от \"Джеръми?\". Сингълът \"Някъде\" е поп песен, издържана в стилистиката на инди рок музиката и като че ли казва, че нещата са тук и сега и че винаги може да стигнеш до този, до когото искаш.", "date": "2019.07.16", "title": "Людмила Сланева ни води \"Някъде\" "}
{"url": "https://duma.bg/kontsertat-po-bg-radio-posveten-na-ana-mariya-tonkova-e-dnes-n195994", "text": "Екипът на БГ Радио, много музиканти, приятели и слушатели на медията за шести път ще покажат своето уважение и благодарност към дългогодишния музикален директор и един от създателите на медията, която пуска само българска музика - Ана Мария Тонкова, като символично й посветят песен в ефир в седмицата на нейния рожден ден.  БГ Радио представя традиционния концерт в нейна почит - \"Песен за Ани\", днес, 16 юли, от 17 ч. със специалното участие на Тони Димитрова. Певицата, носителка на наградата на БГ Радио \"БГ Вдъхновител 2015\" на името на Ана Мария Тонкова, ще посвети своите любими песни на Ани на живо в ефира на радиото, а по-късно слушателите ще могат да видят и чуят целия концерт онлайн.  Тони ще изпълни големите си хитове, както и две от най-новите си песни - \"Изгубена\" и \"100 горещи дни\", които от няколко месеца са в ефира на БГ Радио. Ето какво каза певицата дни преди емоционалния концерт: \"За мен Ани е един от добрите хора, които срещнах по пътя си. Тя е приятелят, който, ако можех да върна времето назад, бих виждала и чувала по-често. И този концерт е специален, защото не можах много неща да й кажа. Сега чрез песните си, с думите и сърцето си, заедно с Росен Сеновски - китара, и Миро Станчев ще й изпратим писмо.\"  Концертът, с който си спомняме за Ана Мария Тонкова - \"Песен за Ани\", ще изненада и развълнува не само тези, които познаваха и обичаха Ана Мария Тонкова, но и всички почитатели на хубавата българска музика, с неочаквани версии на любими български песни, посочват организаторите.", "date": "2019.07.16", "title": "Концертът по БГ Радио, посветен на Ана Мария Тонкова, е днес"}
{"url": "https://duma.bg/apoloniya-2019-zapochva-na-29-avgust-n195995", "text": "Тази година Празниците на изкуствата \"Аполония\" отбелязват своето 35-о издание. Организаторите отново са заложили на нов облик, разнообразна програма и за пореден път ще представят творчеството както на млади таланти в областта на изкуството, така и на вече утвърдени и добре познати артисти. \"Аполония 2019\" ще започне на 29 август и ще продължи до 7 септември. Златният билет, предоставящ достъп до всички събития, вече се продава. Цената на лимитираните пропуски е 450 лв., те може да бъдат купени от мрежата на Ивентим. Ексклузивният билет може да бъде открит и на място в Созопол от 24 август, научи ДУМА от M3 Communications Group. Тазгодишното издание ще бъде открито от балет \"Арабеск\". Престижната танцова трупа е подготвила специална програма за участието си на морската сцена. Спектакълът ще бъде посветен на скоро отбелязаната 50-годишнина от създаването на балета, както и на 35-ото издание на фестивала.   Специален акцент в програмата е първият майсторски клас на българската оперна певица Александрина Пендачанска. Събитието ще се проведе от 25 до 30 август във ваканционно селище \"Санта Марина\". Майсторският клас е подходящ за оперни изпълнители от страната и чужбина на възраст от 18 до 35 години. Всеки одобрен кандидат ще работи по един академичен час на ден с Пендачанска. Всички активни участници не само ще получат диплома за успешно приключване на майсторския клас, но ще имат възможност и да се включат в официалния концерт на оперната прима на 30 август в Созопол. Пълните условия за кандидатстване може да бъдат открити на www.apollonia.bg. Цигулковото дуо Ангел Станков и Йосиф Радионов, което постави началото на неповторимите класически концерти на \"Аполония\" през 1984 г., се завръща на сцената на фестивала. По случай 35-ата си годишнина фондация \"Аполония\" организира съвместно с НДК грандиозен концерт на известния италиански изпълнител Марио Бионди. Певецът с най-отличителния и чувствен глас в съвременната соул музика ще завладее сърцата на публиката на 18 октомври в зала 1 на НДК. ", "date": "2019.07.16", "title": "\"Аполония 2019\" започва на 29 август"}
{"url": "https://duma.bg/bezsmartni-stihove-i-tonove-v-muzeya-boris-hristov-n195993", "text": "Концерт-рецитал под наслов \"Безсмъртни стихове и тонове\" ще изнесе Йосиф Герджиков на 19 юли от 18.30 ч. в музея \"Борис Христов\" в София, ул. \"Цар Самуил\" 43. В програмата: сонети от Франческо Петрарка и италианска музика за лютня от Франческо да Милано с участието на актьора Теодор Каракачанов. Входът е с билети от 5 лв.", "date": "2019.07.16", "title": "Безсмъртни стихове и тонове в музея \"Борис Христов\""}
{"url": "https://duma.bg/ey-de-e-gartsiya!-n196000", "text": "Познат беше на почивка в Гърция. Наложило се да си купи лекарство за кръвно, за което ДДС-то там е 7%, та му излезнало далеч по-евтино, отколкото у нас. Новото правителство на Гърция с премиера Мицотакис явно не иска да събаря палат, за да гради колиба, образно казано, в областта на социалната политика. Кабинетът му обсъжда бъдещи данъчни облекчения, които да бъдат внесени в парламента до края на август. Проектът \"ще даде глътка въздух на всички, предимно на средната класа и слоевете с ниски доходи\", съобщават медиите на съседите. ДДС ще бъде намален постепенно от 2020 до 2023 г., като общата ставка от 24 ще стане 22%; за продуктите, които сега се облагат с 13%, ще намалее на 11 на сто. Ще се намали чувствително данъкът върху доходите до 10 000 евро на физическите лица, но ще се запази необлагаемият минимум от 8600-8700 евро. Помислено е и за децата в семейството, като ще се прибави допълнителен необлагаем доход от 1000 евро. Ще намалее също данъкът върху имотите в близките години и т.н. За всички тези намаления кабинетът на Мицотакис не лети на крилете на популизма, а целенасочено тръгва към намаляване на държавните приходи за сметка на благосъстоянието на народа. Гърците усетиха промените при кризата, но все пак запазиха жизнено равнище, за което ние - демосът на България, можем само да мечтаем. Облекчаването на данъчното облагане върви с насърчаване на инвестициите обаче, с укрепване на реалната икономика, плюс втори план за бюджетни икономии, които няма да са за сметка на хората. Така ще бъдат избегнати и възраженията на международните институции, които следят под лупа ангажиментите на Гърция към тях. Бюджетното пестене например ще дойде и по линия на намаляването на държавните служители по принципа \"едно назначение на петима напуснали\". Абе, това дясно гръцко правителство си е направо ляво, ако го сравним с нашто дясно. Жалко, че през август държавниците ни ще отмарят, няма да се сетят за \"обмяна на опит\". Ей де е Гърция!", "date": "2019.07.16", "title": "Ей де е Гърция!"}
{"url": "https://duma.bg/shte-podpomagat-bioproizvoditeli-po-shemi-n196001", "text": "Почти една трета от биологичните производители, които не отговарят на критериите за подпомагане по мярка 11 \"Билогично производство\" по Програмата за развитие на селските райони (ПРСР), ще бъдат включени в специални схеми и мерки за подкрепа. Това предвижда национален план за развитие на биологичното производство до 2027 г., подготвен от МЗХГ. Сред другите цели са включване на биопродукти в схемите \"Училищен плод\" и \"Училищно мляко\". Предвижда се ежегодно участие на биологични стопанства в схемите за временна заетост на работници в тях.", "date": "2019.07.16", "title": "Ще подпомагат биопроизводители по схеми"}
{"url": "https://duma.bg/voleybolistite-na-rusiya-uniziha-sasht-v-chikago-n195981", "text": "Мъжкият тим на Русия нанесе удар на САЩ във финала от волейболната Лига на нациите. Пред само 4375 зрители в Чикаго шампионите защитиха титлата си от 2018 г., като надиграха домакините с 3:1 гейма (25:23, 20:25, 25:21, 25:20). Водени от финландския треньор Туомас Самелву, руснаците показаха класа в решаващите моменти от турнира - финалната му фаза. Дмитрий Волков бе най-резултатен за новия-стар шампион на лигата със 17 т. (2 аса). При това \"Сборная\" игра без някои от най-силните си състезатели на турнира, както и повечето водещи тимове. Но дори в такъв състав отборът на Самелву взе златото. В малкия финал световният шампион Полша удари олимпийския първенец Бразилия с 3:0 гейма (17, 23, 21), като публиката беше само с 35 души по-малко. \"Селесао\", която е основният ни съперник и фаворит в олимпийската квалификация във Варна другия месец, отново показа, че не играе, когато няма за какво. В идеалния отбор на финалния турнир попаднаха: Диагонали: Егор Клюка и Дмитрий Волков (Рус), Бартош Беднош (Пол);  Центрове: Макс Холт (САЩ), Иван Яковлев (Рус); Разпределител: Мика Кристенсон (САЩ); Либеро: Ерик Шои (САЩ).  Най-добър нападател и MVP на турнира стана Мат Андерсън (САЩ). ", "date": "2019.07.16", "title": "Волейболистите на Русия унизиха САЩ в Чикаго"}
{"url": "https://duma.bg/pismo-do-kosmosa-ochakvat-v-dubay-n195988", "text": "Космическият център \"Мохамед бин-Рашид\" в Дубай обяви конкурс \"Писмо до Космоса\" за всички желаещи да изпратят свои стихове, кратки разкази или рисунки заедно с първия космонавт на Обединените арабски емирства. Полетът на Хазза ал-Мансури е планиран за 25 септември. В състезанието могат да участват всички желаещи от всякаква възраст и националност, както и хора с ограничени възможности. Творбите се приемат до 27 юли. Произведенията трябва да са написани на английски или арабски език и да са посветени на събитието. Обемът на разказа не бива да превишава 1000 думи, а стихотворенията не трябва да надхвърлят 20 реда. Живеещите в ОАЕ могат да изпращат своите работи до пощенска кутия в Дубай с номер 250919, съответстваш на датата на полета на първия космонавт. За участници от други държави има специален имейл competitions@mbrsc.ae. Първоначалният подбор на най-добрите материали ще се направи от пощенските служители на ОАЕ, след което ще бъдат изпратени в центъра \"Мохамед бин-Рашид\" за окончателно определяне на победителите, чиито творби ще полетят в Космоса заедно с Хазза ал-Мансури, който ще остане в орбита 8 дни. На сайта на \"Роскосмос\" пише, че полетът ще се извърши със \"Съюз МС-15\" от Байконур, като в него ще участват още Олег Скрипочка от Русия и Джесика Меир от САЩ.", "date": "2019.07.16", "title": "\"Писмо до Космоса\" очакват в Дубай"}
{"url": "https://duma.bg/zasneha-video-s-tehnologiya-za-dalboko-falshifitsirane-n195989", "text": "Видео, на което се вижда как Киану Рийвс предотвратява престъпление, е заснето с помощта на \"технология за дълбоко фалшифициране\". За това предупреждават зрителите самите автори на клипа, качен в YouTube. Кадрите, направени с Deepfake, предлагат на вниманието доста неочаквана и интензивна сцена, в която човек, който има поразителна прилика с известната филмова звезда от \"Матрицата\", се озовава в ситуация на опит за грабеж и убива \"лошия\". Видеото представя \"Рийвс\", който се стреми мирно да разреши случката, предлагайки на разбойника пари и начин за бягство, така че никой да не бъде наранен. Но когато се стига до брутална развръзка, счупва врата на злодея в ръкопашна схватка. Някои коментатори отбелязват, че гласът на актьора, имитиращ Киану Рийвс във видеото, също не е истински.", "date": "2019.07.16", "title": "Заснеха видео с технология за дълбоко фалшифициране"}
{"url": "https://duma.bg/aleks-sarchadzhieva-tarsi-sakrovishta-n195987", "text": "Различна и решителна, Алекс Сърчаджиева се гмурка в морето, изкачва планини, язди кон, търси съкровища... и какво ли още не! С изцяло променена визия актрисата, която успешно се изявява и като телевизионна водеща, ще даде старт на нов мащабен формат. Зрителите скоро ще видят как тя влиза в първото си необикновено приключение, след като в продължение на 72 часа участва в снимките на промоционално видео към екстремното състезание. \"Като водеща бях първата, която преживях сериозно предизвикателство в това уникално състезание! През следващите месеци и участниците в \"Игри на волята: България\" ще усетят този адреналин. За пореден път се убедих колко красива е страната ни. Снимките за промо клипа ме отведоха до прекрасни места\", сподели Сърчаджиева. Режисьор на ефектното видео е Валери Милев, познат с работата си в култови продукции и с едни от най-обичаните български артисти. Той признава, че част от сцените са много екстремни и се налага използването на дубльор, за да се гарантира сигурността на Алекс. Най-новият формат се очаква тази есен, но снимките му започват след броени дни на родното Черноморие. Група смели българи ще се изправят в битки за надмощие и територия, минавайки през различни изпитания за духа, ума и тялото. За тях предстои приключение, което никой в България не е изживявал. На финала един от участниците ще спечели и 200 000 лева.", "date": "2019.07.16", "title": "Алекс Сърчаджиева търси съкровища"}
{"url": "https://duma.bg/robi-uilyams-ne-staval-ot-divana-tri-godini-n195986", "text": "Поп звездата Роби Уилямс призна, че не е могъл да стане от дивана си в продължение на три години, борейки се с агорафобията. 45-годишният музикант призна за битката си с разстройството, каращо хората да избягват обществени места или ситуации, които могат да предизвикат паника. Тревогата е държала изпълнителя вкъщи години и го е накарала да отхвърли оферта от 15 милиона паунда за водене на шоуто за таланти \"Америкън айдъл\" (American Idol). \"Кариерата ми беше излетяла в стратосферата и ме запрати чак на Марс. Имах нужда от известно време, за да си възстановя равновесието и да се върна отново\", сподели Роби Уилямс. \"Моето тяло и ум ми казваха, че не трябва да излизам никъде и не мога да направя нищо. Буквално просто седнах и изчаках. Страдах от агорафобия от 2006 до 2009 г. Това време бе прекарано в кашмирен халат, ядене на чипс и пускане на брада\", разказа изпълнителят пред \"Сънди таймс\". Според звездата от това състояние изведнъж го извадило слушането на песента Human на The Killers, което се оказало нова повратна точка в неговия живот. \"Трябваше да се науча как да се забавлявам, което не беше лесен процес, а като да преживееш катастрофа и да проходиш отново\", завършва изповедта си Роби.", "date": "2019.07.16", "title": "Роби Уилямс не ставал от дивана три години "}
{"url": "https://duma.bg/izotopiya-e-novoto-predavane-na-bnr-za-mladite-n195991", "text": "\"Изотопия\" - това е новото предаване за младите хора на програма \"Хоризонт\" на БНР. От 18 юли всеки четвъртък от 22 до 24 ч. със слушателите ще будуват Елеонора Николова, Иван Нотев, Иван Русланов, Лъчезар Вълев и Лора Търколева. Радиоизотопите, казват умните хора, са елементи с извънредно много енергия в ядрата си. Затова и спонтанно се разпадат. Обратно на научните закони, радиоизотопите на \"Изотопия\" спонтанно се събраха, за да ни облъчат с енергия. БНР въвежда летни схеми в националните и регионалните си програми, които ще продължат до 8 септември вкл. В Радио \"София\" през целия летен период отпада предаването \"Радиоприемница\", като на негово място между 13 и 14 ч. ще се излъчват тематични музикални предавания.", "date": "2019.07.16", "title": "\"Изотопия\" е новото предаване на БНР за младите"}
{"url": "https://duma.bg/nole-nadvi-rodzhar-v-nay-dalgiya-final-n195982", "text": "В най-продължителния и един от най-драматичните финали в историята на \"Уимбълдън\" (\"Турнира на турнирите\", неслучайно наричан и The Championships  (Първенството), Новак Джокович (Сърб, №1) надигра осемкратния носител на най-престижния трофей Роджър Федерер (Швейц, №3) със 7:6 (5), 1:6, 7:6 (4), 4:6, 13:12 (3). Швейцарецът, който след по-малко от месец (на 8 август) ще навърши 38 г., даде наистина всичко от себе си, игра тактически много правилно срещу \"сръбската машина\" през 90% от мача, дори накрая беше по-свеж и физически. На Федерер му вървяха всички удари – много често му влизаше първият сервис, бекхендът – както лифтиран, така и сечен, и късите му топки бяха почти безгрешни. С форхенда си разместваше удачно Джокович наляво и надясно по корта – тоест с камъните на Ноле го би по неговата глава, направи и великолепни волета.  Но срещна един \"железен\" съперник, който спаси 2 мачбола при 8:7 в петия сет и  40:15 за сервиращия Маестро. Ноле не само спаси двата мачбола, но и направи рискован, но прецизен минаващ удар на излязлия до мрежата швейцарец и накрая триумфира на Централния корт в \"Ол Ингланд клъб\". Джокович бе психически по-свежият в първия в историята финал с \"тай-брейк\" при 12:12 и триумфира, като доближи другите двама велики - Федерер (с 20 титли) и Рафа Надал (с 18). Триото има повече трофеи от всички останали тенисисти през ХХI век. Победителят и финалистът получиха призовете си от кралската снаха - херцогинята на Кеймбридж Кейт Мидълтън.  След провала в \"Уимбълдън\" Григор Димитров очаквано загуби 3 позиции в световната ранглиста и изпадна от топ 50, като вече заема 52-ро място с 952 т. Гришо ще играе тази седмица на турнира в Атланта (АТР 250) с \"уайлд кард\" заради отказ на тийнейджъра Феликс Оже-Алиасим (Кан, №22).  Димитър Кузманов пък се изкачва с 3 позиции и е 315-и с 99 т. С 13 т. Александър Лазов е 488-и, а Александър Лазаров е №500 с 12. България има нова първа ракета в ранглистата при жените. Това е Сесил Каратанчева, която е 213-а в света, Елица Костова е 216-а, а Изабелла Шиникова е №232. Доскорошната ни първа ракета Виктория Томова се свлече със 72 места и вече е №249. Огромният спад се дължи на незащитените точки от \"Уимбълдън\". Миналата година Томова достигна до втория кръг на основната схема, където отстъпи пред Серина Уилямс. Тази година софиянката отпадна на старта на квалификациите. При дамите на върха остава Ашли Барти, пред Наоми Осака и Каролина Плишкова, а шампионката от \"Уимбълдън\" Симона Халеп се изкачи до №4.", "date": "2019.07.16", "title": "Ноле надви Роджър  в най-дългия финал"}
{"url": "https://duma.bg/elektronni-sportove-otnovo-prevzemat-ndk-n195990", "text": "Любителите на електронните спортове ще имат възможност да станат свидетели на финалите на A1 Gaming League сезон 2 в зала 3 на НДК. Най-голямото подобно събитие на лятото ще се проведе на 20 юли, а организаторите обещават истинско шоу за ценители. 15 000 лева ще бъдат разпределени между финалистите в петте дисциплини: FIFA19, CS:GO, League of Legends, Hearthstone и Clash Royale, а срещите на сцената отново обещават да са наелектризиращи.  С най-голямо нетърпение се очаква дербито по FIFA19 между шампиона от сезон 1 Сезер Fist_Sanchez Сабриева и Иван night_watch Чуров, което е заложено в програмата от 13.30 ч. По време на другите финали един против друг ще се изправят Felzak срещу sham3less (Hearthstone), Rosen 3:!6 срещу Ivan (Clash Royale) и Random 5 срещу 1-2 puti (League of Legends). Финалистите на Counter-Strike:GO ще бъдат определени от плейофите. Освен да наблюдават шампионските битки, посетителите ще могат да спечелят множество награди от томболи и игри на живо. Fortnite, CS:GO и FIFA19 предизвикателства ще очакват всички през целия ден във free to play зоната на A1. На щанда на Huawei пък ще мерят сили най-добрите играчи на Brawl Stars у нас за страхотни призове. League of Legends феновете ще могат да участват в 1vs1 турнир в зоната на OMEN by HP, а от Foodpanda са подготвили много виртуални забавления. Събитието тази събота се случва само 4 месеца след края на първите финали на новосъздадената A1 Gaming League. Най-добре представилите се отбори и играчи са в трескава подготовка за второто издание на надпреварата от серията. Близо 3000 посетители видяха на живо битките и шампионите от сезон 1 в зала 3 на НДК, като всеки имаше възможност да се включи в любителски турнири в спонсорските зони. Билети на промоционална цена от 5 лева се продават на касите в НДК, мрежата на Eventim.bg и бензиностанции OMV. На място входът ще бъде 10 лева.", "date": "2019.07.16", "title": "Електронни спортове отново превземат НДК"}
{"url": "https://duma.bg/aoiyama-padna-peti-pat-pored-v-nagoya-n195979", "text": "\"Маегашира-2\" Даниел Иванов-Аоияма претърпя пета поредна и общо шеста загуба  на турнира по сумо \"Нагоя башьо\". Той претърпя поражение от Ендо в двубой от деветия кръг. \"Синята планина\" допусна да бъде избутан от дохиото техниката \"йорикири\" от японеца, който е с ранг \"маегашира-3\". Така Даниел остава само с 3 победи, а днес 193-килограмовият гигант от Елхово ще срещне японеца Шодай, който му води с 4-1 в двубоите. Изненадващо 227-килограмовият монголец Ичиноджо, който е с ранг \"маегашира-4\", нанесе първа загуба на най-титулувания сумист - \"Йокодзуна\" Хакухо, а днес ще срещне другия действащ \"Велик шампион\" Какурю, който продължава без загуба. ", "date": "2019.07.16", "title": "Аоияма падна пети път поред в Нагоя"}
{"url": "https://duma.bg/antani-i-diana-s-po-pet-titli-predi-svetovnoto-n195980", "text": "Диана Петкова и Антъни Иванов взеха по пет титли на държавното първенство по плуване за мъже и жени в столичния басейн \"Диана\". Плувкинята на Старт Пд и на Ботко Трендафилов записа златен дубъл в последния ден. Тя триумфира на 50 м бруст с 32,76 секунди, а после и в \"кралската дисциплина\" 100 м св. стил с 56,78 секунди. Тя заслужи титлите още на 50 м св. стил, 100 м бруст и 200 м съчетано, но пропуска световното, след като не успя да се справи с нормативите. Антъни Иванов не допусна изненада и на 50 м бътерфлай и докосна финала пръв за 24,58 секунди. После на предпоследния пост остави солиден аванс за младия кроулист Йордан Пашалийски, който затвърди победата на Вихрен Сандански в щафетата 4х100 м съчетано - 3:55,40 минути. Антъни, който вече е студент в САЩ, стана шампион още на 100 и 200 м бътерфлай, както и на 100 м св. стил. За Южна Корея отлетяха вчера Антъни, Габриела Георгиева, Лъчезар Шумков, Любомир Епитропов, Цветозар Николов, водени от генералния мениджър на националните отбори Кристиян Минковски и треньора Николай Вакареев. Само Калоян Братанов ще се присъедини към групата днес с полет от САЩ. Той остана да вземе изпитите си за I курс в Университета по селско стопанство и механика в Тексас. Братанов, който е роден в Белгия, има покрит норматив на 50 м св. стил за световното, след като подобри на турнира в Ричмънд националния рекорд с време 22,54 секунди.", "date": "2019.07.16", "title": "Антъни и Диана с по пет титли преди световното"}
{"url": "https://duma.bg/iran-e-gotov-za-dialog-sas-sasht-n196022", "text": "Иранският президент Хасан Рохани обяви готовност да преговаря незабавно със САЩ, увеличавайки слуховете за среща с американски представители. \"За преговори (със САЩ) ние винаги сме готови, дори и този час, дори и сега\", каза Рохани в телевизионно обръщение в неделя. Въпреки това според неговия интернет портал той поставя условия: преди това американците да се вразумят, да сложат край на натиска и да отменят санкциите срещу Иран. Изявлението на Рохани се случва в забележително време: външният министър на Иран Мохамад Джавад Зариф пристигна в Ню Йорк, където ще говори пред Икономическия и социален съвет на ООН. В Техеран се разпространяват слухове, че Зариф възнамерява да използва случая, за да подготви среща с американската страна в Ню Йорк през септември. Тези слухове сега са подхранени и от изявлението на Рохани. След излизането на САЩ от ядреното споразумение от Виена от 2015 г. и налагането на нови санкции срещу Иран двата противника се намират в подновен конфликт. А след няколко инцидента около маршрутите на кораби в Персийския залив и Оманския залив през последните седмици се наблюдава нарастване на опасенията, че между двете страни може да се стигне до военна ескалация. Вашингтон и Техеран се засипват взаимно с обвинения и заплахи. Въпреки това американските власти многократно подчертаха, че САЩ не искат да водят война с Иран и по-скоро търсят дипломатическо решение. В същото време те ясно показаха, че възнамеряват да запазят хода на икономическите санкции и по-скоро да ги засилят. Напрежението предизвиква тревога в Европа. Европейските страни, подписали ядрената сделка - Германия, Франция и Обединеното кралство, направиха съвместно изявление, в което изразиха загриженост относно съдбата на споразумението за иранския атом и призоваха за деескалация на ситуацията в Персийския залив. Според документа тези държави \"са загрижени за рисковете, че ядрената сделка, под натиск заради санкциите на САЩ, както и поради решението на Иран да не изпълнява няколко централни точки от споразумението, ще продължи да се разпада\". Германия, Франция и Великобритания изразиха убеждението си, че всички страни трябва да \"разберат възможните последствия от своите действия\", и призоваха Техеран да изпълни изцяло споразумението. \"Думите на европейците за необходимостта да се запазят споразуменията за ядрената програма на Иран не са достатъчни\", каза обаче иранският външен министър. Според него властите в Техеран \"не са видели никакви практически стъпки от европейските страни за постигане на тези намерения\".", "date": "2019.07.16", "title": "Иран е готов за  диалог със САЩ"}
{"url": "https://duma.bg/erdogan-nato-da-se-radva-na-s-400-n196021", "text": "Президентът на Турция Реджеп Ердоган заяви, че НАТО \"трябва да бъде щастлив\", че страна членка укрепва сигурността си, дори и със зенитно-ракетен комплекс С-400 от Русия, информират руски медии и Ройтерс. Той също призова американския си колега Доналд Тръмп да не налага санкции на страната му и САЩ да продадат на Турция изтребители Ф-35. \"Ако Турция ще стане по-силна в сферата на сигурността си, кой също ще стане по-силен? Това ще подсили самия алианс\", смята Ердоган и нарече споразумението за С-400 най-важното в историята на Турция. Турция се превърна в третата (след Беларус и Китай) страна, където Москва доставя С-400. Скоро Индия трябва да се присъедини към тях. В понеделник Турция отбеляза годишнината от кървавия опит за преврат, целящ свалянето на президента през 2016 г.- събитие, чието въздействие все още се усеща днес. След полагането на цветя на специален паметник за жертвите на преврата в Анкара в неговия президентски дворцов комплекс Ердоган взе участие в церемония в парламента, който също бе бомбардиран по време на опита за преврат. ", "date": "2019.07.16", "title": "Ердоган: НАТО да се радва на С-400"}
{"url": "https://duma.bg/kratki-novini-n196019", "text": "Индийската организация за космически изследвания (ISRO) отложи по технически причини стартирането на автоматизираната мисия \"Чандраян-2\" на Луната, предвидена за тази сутрин, гласи официално съобщение на властите. Пояснява се, че причината е \"техническа пречка\", открита в ракетата 56 минути преди старта на космодрума \"Шрихарикота\", където дори президентът на Индия пристигна да наблюдава дългоочаквания старт.  Кармен Дан, която е министър на вътрешните работи на Румъния от януари 2017 г., подаде оставка след разговори с премиера Виорика Дънчила, съобщават местни медии. Оставката на Дан е в контекста на предстоящи рокади в правителството, обявени от Дънчила. Тя все още не е съобщила имената на всички министри, които ще бъдат сменени, но Кармен Дан беше една от потенциалните цели. Сред тях е и външният министър Теодор Мелешкану. Очаква се осем министри да бъдат сменени.  Китайската полиция е задържала канадски гражданин във връзка с наркослучай, в който са замесени студенти, обяви външното министерство на азиатската държава, информира Ройтерс. Случаят е на фона на напрегнатите отношения между Отава и Пекин. Те се обтегнаха през декември 2018 г., след като полицията във Ванкувър задържа Мън Ванчжоу - вицепрезидент и финансов директор на китайската компания Huawei Technologies. Пекин настоява да бъде освободена. Президентът на Франция Еманюел Макрон е на двудневно официално посещение в Белград. Това ще бъде първата визита на френски държавен глава след посещението на Жак Ширак през 2001 г. Очаква се две от главните теми на разговорите да бъдат Косово и евроинтеграцията на държавите от региона. Официалната позиция на Франция за Косово е, че диалогът трябва да продължи и да бъде намерено компромисно решение.", "date": "2019.07.16", "title": "Кратки новини"}
{"url": "https://duma.bg/seta-chuka-na-vratata-n196016", "text": "Мандатът на настоящата Европейска комисия е към своя край. През тази седмица ще видим дали Урсула фон дер Лайен ще успее да набере необходимия брой гласове, за да наследи Жан-Клод Юнкер на най-важния пост в Европейския съюз. Сегашният състав на ръководния орган на съюза обаче ще продължи да работи поне още известно време, тъй като официално мандатът му приключва в края на октомври. И той работи – само за изминалите две седмици бяха сключени нови търговски сделки с държавите от Меркосур в Южна Америка и с Виетнам. Те ще са част от наследството, което ни оставя комисията \"Юнкер\". А през това време тук, на местна почва, трябва да се справяме с друга част него – споразумението СЕТА (официално на български то се нарича Всеобхватно икономическо и търговско споразумение), сключено през 2016 г. между ЕС и Канада. Докато хората се вълнуват повече от празните плажове по българското Черноморие, а други просто си почиват в Гърция, правителството на ГЕРБ реши тихомълком да внесе за ратификация търговския договор, който предизвика голяма съпротива из цяла Европа заради цял списък от проблеми, които по никакъв начин не облагодетелстват европейците, а напротив. Може би помните, че белгийската федерална провинция Валония дори заплаши да не позволи то да се подпише, преди да получи специални гаранции, че нейната селскостопанска продукция ще бъде защитена и няма да се налага да приема канадска ГМО соя например (Канада е един от водещите световни производители в тази област).  У нас, както винаги, нещата са малко по-различни. Анализ на ефектите от споразумението дълго време не бе направен, а правителството одобри текста (1600 стр. с всички приложения) неприсъствено, дори без да го обсъди, с което показа, че не се интересува какво одобрява. Пореден пример за отказ от защита на националните интереси, защото по-важно е \"началниците\" да са доволни. Да, като страничен ефект от сделката бяха отменени канадските визи за българи и румънци (големият успех, с който правителството се хвали), но, първо, това никога не е било предмет на споразумението; второ, Канада вече се беше задължила да бъдат премахнати; и трето, ние дори за това мълчахме, докато румънците не поставиха ултиматум. Чак тогава нашите управляващи се усетиха, че наведената поза ги кара отново да изглеждат смешни и жалки. И четвърто, ефект от падането на визите няма – не виждаме разцвет на българско-канадските отношения, а до Канада са пътували едва 8 хил. български граждани. Това е по-малко, отколкото през някои години, когато визи още имаше. Същото важи и за търговския обмен. С две думи –  разменихме кон за кокошка и дори се бием в гърдите гордо. Сега СЕТА влиза в Народното събрание за ратификация. Тихомълком, защото негативите, които можем да претърпим, далеч надхвърлят позитивите.  Може би си струва да припомним основните проблемни области в това търговско споразумение. На първо място, това е политическо споразумение, което ни се пробутва под прикритието на икономическо. Де факто обаче с него се задължаваме да приемем същите неолиберални рецепти, които ни доведоха до положението на най-бедната държава в Европа. Така например в СЕТА се съдържа т.нар. негативен списък. Съгласно тази клауза цялата икономика подлежи на либерализация, освен ако изрично не се поиска изключение за определен сектор. Евентуалната ратификация ще означава, че България се задължава да отвори пазара си за чужди компании и няма да може да приема никакви мерки за защита на местния бизнес. Нещо повече, СЕТА казва, че веднъж либерализиран, даден сектор повече не може да бъде върнат в обществени ръце.  А когато някой чуждестранен \"инвеститор\" е недоволен, той ще може да ни съди в специално създаден арбитражен съд – както направиха трите ЕРП-та, когато решиха, че печалбите им не са достатъчни. Ще може да ни съди и при особено изгодни условия – практиката показва, че в огромната част от случаите тези арбитражи отсъждат в полза на компаниите, а обезщетенията достигат милиарди, тъй като правилата не са ясни, много от делата са секретни, а голяма част от съдиите през останалото време всъщност работят като корпоративни адвокати. Чрез СЕТА едрият бизнес (но не българският) ще има възможност също така да се намесва в политиката на ЕС, тъй като споразумението ще създаде и консултативен орган за регулаторно сътрудничество, където представители на Канада и ЕС ще обсъждат бъдещите си действия със \"заинтересованите страни\". И въпреки че най-заинтересованата страна са хората, фактите са, че на такива срещи над 80% от поканените неправителствени организации всъщност защитават корпоративните интереси на големите мултинационални компании. Така националните правителства намаляват своя суверенитет и сами си връзват ръцете при взимане на решения. На практика това е скрита приватизация на демократичния ред в отделните държави от страна на наднационалния капитал. Случи ли се това, ще открием внезапно, че Пеевски е малък проблем в сравнение с някои от играчите на световната сцена.  Връщане назад няма да има, защото СЕТА няма краен срок, а прекратяването на действието й може да стане само чрез сложен и труден процес, включващ всички страни членки на ЕС. Но дори тогава главата за инвестиции (тази, съгласно която се оставяме да бъдем съдени по знайни и незнайни поводи от знайни и незнайни корпорации) ще запази своето действие 20 години след датата на прекратяване на договора (чл. 30, ал. 9 от СЕТА)! Ако България иска да е успешна в международната търговия, не само не трябва да ратифицира СЕТА, а трябва да се стреми към промяна на настоящата търговска политика на ЕС. Сега - и договорът с Канада много добре илюстрира това - тя носи ползи само на големите играчи, какъвто ние не сме и по обективни причини няма и да бъдем. Същия неолиберален модел откриваме и в споразумението с Меркосур, с Виетнам, в евентуалната бъдеща сделка със САЩ (която ще е просто възраждане на ТПТИ). Ратификацията на СЕТА не може да бъде нищо друго, освен доброволна абдикация от правото да се защитят българските интереси, за да получим (евентуално) потупване по гърба от Брюксел. Защото, както признава и самото правителство, няма да спечелим нищо друго. Затова пък имаме много за губене и е почти необяснимо как толкова важен договор минава през държавните структури сякаш става дума за нещо незначително и тривиално. Ние отдавна сме известни с това, че водени от провинциални комплекси и малодушие, често се стремим да сме по-католици от папата. За съжаление, и тук случаят е такъв. Но страната ни няма никаква нужда от модел, в който чуждестранен капитал се ползва със специални икономически и юридически привилегии, а властта е редуцирана до колониална администрация, чието единствено право е да казва \"йес, сър\" и да гарантира печалбите на прехвалените инвеститори. И сега имаме проблеми с него - например договорите, сключени за американските \"Марици\" и \"Софийска вода\". Никой от тях не може да бъде прекратен, без да се наложи да платим огромни неустойки, въпреки че очевидно не са изгодни за нашето общество. Когато се подчиним на СЕТА, изключението ще се превърне в задължение.  Все повече държави отхвърлят настоящия неолиберален модел на международна търговия като провал. И никак не е случайно, че сред ратифициралите до момента държави не откриваме нито Германия, нито Франция, нито Италия. Ако българските политици наистина искат да са в крак с времето, трябва да гласуват против ратификацията на СЕТА, а когато новата Европейска комисия встъпи в длъжност, да предизвикат дебат по темата. Само така ще може да се гарантира бъдещото развитие на страната. ", "date": "2019.07.16", "title": " СЕТА чука на вратата"}
{"url": "https://duma.bg/ep-glasuva-za-fon-der-layen-dnes-n196020", "text": "Преди решаващия вот в Европарламента германският военен министър Урсула фон дер Лайен, номинирана от евролидерите за председател на Европейската комисия, отговори на въпросите на либералите и социалистите в законодателния орган със сладки обещания. Сред обещанията е Европарламентът да получи право на законодателна инициатива, за което законодателният орган отдавна настоява. Освен това Лайен е съгласна да се свиква \"Конференция за бъдещето на Европа\" - форум, който ще даде възможност на гражданите да изразяват вижданията си. В писмата си номинацията на консерваторите не отговаря на притесненията относно твърденията за лошо управление на германското военно министерство по време на мандата й. В писмото си до социалистите Фон дер Лайен отбелязва, че се ангажира ЕС да започне преговори с Албания и Северна Македония за еврочленство, въпреки че Франция и Холандия са против на този етап. Също обещава на социалистите да се опита да сложи край на дългогодишния политически спор в общността за миграцията и правилата за предоставяне на убежище. Гласуването на номинацията й в Европейския парламент е планирано за 18.00 часа местно време днес.", "date": "2019.07.16", "title": "ЕП гласува за Фон дер Лайен днес"}
{"url": "https://duma.bg/novite-kasi-s-pone-500-hil-osigureni-n196013", "text": "Поредния здравноосигурителен модел представи министърът на здравеопазването Кирил Ананиев. Той залага на повече от една здравноосигурителна каса, моделът остава солидарен, здравната вноска продължава да е 8% и ще се събира от НАП. Всеки от фондовете, които на практика са застрахователи (с изключение на НЗОК), за да останат на пазара, трябва да имат поне 500 хил. осигурени. Застрахователите няма да имат право да подбират осигурените по възраст, здравен статус или друг признак. НАП ще разпределя парите от събраните вноски, като на всеки осигурен ще се пада усреднена сума. Всеки фонд ще има право на 3% от набраните средства за административни разходи, ще отделя средства и за Гаранционен фонд, който да поема грижите на осигурените за 3 месеца при евентуална несъстоятелност на частния фонд. Съсловните организации ще могат да договарят с МЗ дейностите в основния пакет, по който задължително ще работят всички фондове и застрахователи. Цените в основния пакет медицински дейности ще бъдат договаряни между фондовете и болниците, ДКЦ и лекарите. Отстъпките за лекарства и медицински изделия ще бъдат договаряни от фондовете. За дейности извън основния пакет осигурените ще избират дали да си доплащат при лечение, или да се застраховат допълнително, което на практика навежда към тристълбовия осигурителен модел. По думите на Ананиев няма да има дублиране на дейности, а НЗОК и частните застрахователи ще се конкурират равнопоставено.  Съсловните организации ще участват в разработването на медицински стандарти и правила за добра медицинска практика, но от презентацията на Ананиев не стана ясно каква точно е ролята им след изработването на правилата и стандартите.  МЗ се допитало до ЕС за хармонизация с европейското законодателство. Министерството ще регистрира и лицензира лечебните заведения, ще провежда търгове за лекарства и медицински изделия. Ананиев увери, че това не е окончателен вариант за реформа, щял да се съобрази със забележките. До края на годината МЗ ще приключи с остойностяването на дейностите в основния пакет в рамките на 8% вноска, увери той. Доплащането не само че няма да спре, но ще се увеличи, категоричен бе проф. Георги Михайлов от БСП. Според него моделът няма ясни параметри, \"конструкцията няма стабилност и не може да бъде приета като легална и реална\". \"Необходим е акцент върху държавно и общинско здравеопазване, наредба за определяне на заплатите на специалистите и лекарите, изграждане на здравния модел на регионален принцип, където се обединяват спешна помощ, доболнична и болнично лечение. Запазване на статута на НЗОК\", заяви във Варна лидерът на левицата Корнелия Нинова.  Този здравен модел започва грешно, защото не дава информация на каква база е и какви са изчисленията, коментира проф. Анелия Клисарова от БСП. Тя е категорична, че няма данни колко души имат нужда от лечение и каква е тяхната заболеваемост. \"Даваме на парче по някой лев, за да закрепим болниците. Как частен фонд ще сключи договор с болница, която е пред фалит\", попита тя.", "date": "2019.07.16", "title": "Новите каси - с поне 500 хил. осигурени "}
{"url": "https://duma.bg/rezultati-n195983", "text": "I кръг Арда - Ботев Пд 0:0; Славия - Витоша Б 3:2 0:1 Амзин (11) 1:1 Карабельов (13) 1:2 Гъргоров (23) 2:2 Тасевски (60) 3:2 Кръстев (88); Черно море - Локо Пд 0:1 Аралица (15) 1:1 Н'Донгала (30) 2:1 Иса (52) 3:1 Д. Илиев (68-авт); Ботев Вр - Берое 1:3 ЦСКА-Сф - Етър 2:2; Лудогорец - Царско село 2:0; снощи: Дунав - Левски.  АЛЖИР - Нигерия 2:1 1:0 Труст-Еконг (40-авт) 1:1 Игнало (72-д) 2:1 Марез (90+5); СЕНЕГАЛ - Тунис 1:0 (0:0 след. прод) Брон (100), проп. д: Саси (75-Т), Салвет (81-С). Финал: Алжир - Сенегал (в петък).  ФУТБОЛ ПО ДИЕМА СПОРТ 20.00 Головете на I кръг в efbet лига  ПО МАКС СПОРТ 4  Копа Судамерикана, осминафинал   3.30 Ла Екидад (Кол) - Роял Пари (Бол), реванш (2:1) ПО ЕВРОСПОРТ 1 Тенис на маса 11.00 СК в Австралия Стрелба с лък 12.00 СК в Берлин, компаунд 12.30 СК в Берлин, рекърв Лека атлетика 13.00 Турнир в Люцерн Конен спорт 22.00 Купа на нациите във Фалстебро  ПО ЕВРОСПОРТ 2 Лека атлетика 18.30 ЕП до 23 години в Швеция", "date": "2019.07.16", "title": "Резултати"}
{"url": "https://duma.bg/pomosht-ili-biznes-n196018", "text": "Всеки ден се получават информации за спасени в Средиземно море от кораби на хуманитарни организации мигранти. Със скандали те успяват да акостират или в Италия, или в Малта. След това други европейски страни щели да поемат грижата за тези мигранти. А корабите се връщат да спасяват поредните \"удавници\". Само преди няколко години ролята на НПО в спасяването на мигрантите не беше особено голяма, днес обаче именно те вадят от морето над 50% от мигрантите. Откъде обаче тези доброволци имат пари за корабите си? Преди година италианският прокурор Кармело Дзукаро директно обвини хуманитарните организации, че помощта им съвсем не е безкористна. Според него те помагат на трафикантите, които се занимават с прехвърлянето на мигранти през Средиземно море в Италия. Според Дзукаро има дори основания да се твърди, че те често работят в пряка връзка с организаторите на престъпния бизнес по прехвърлянето в Европа на живата стока. Версията на прокурора е, че с корабите на хуманитарните организации се свързват трафиканти от либийска територия, предупреждавайки ги за изпращането на нова лодка с мигранти. И тогава корабите на доброволците включват прожектори, за да им покажат пътя. Дзукаро не е първият, който поставя този въпрос. Още през 2016 г. някои медии публикуваха разследване, в което се твърдеше, че трафикантите и хуманитарните организации, спасяващи мигранти в морето, често работят заедно. Обърна се внимание, че корабите на тези организации идват прекалено близко до бреговете на Либия, че обажданията с молби за спасяване идват направо от лодките на криминалните превозвачи, а понякога направо от територията на Либия.   А през януари 2017-а Фронтекс в свой доклад упрекна хуманитарни организации, че отказват да сътрудничат с полицейските структури, а присъствието им толкова близо до либийския бряг е очевидна примамка за трафикантите. Освен това Фронтекс подчерта, че в оперативния център на бреговата охрана на Италия постъпват значително по-малко обаждания, отколкото преди. А в същото време далеч кораби на НПО докарват в страната по-голям брой спасени в морето. Тъжната истина е, че мигрантите от нестабилни райони са нова златна мина за престъпните мрежи, занимаващи се с контрабанда на оръжие и наркотици в Европа. От бизнеса с бежанците се печели дори повече. Този бизнес генерира около 3 млрд. евро годишно, твърдят експерти. От своя страна хуманитарните организации са категорични, че няма да спрат да спасяват хора. Те се възмущават от приетите от италианското правителство мерки да не допускат нелегални мигранти на територията на страната. Яростни критики летят и към всички, опълчили се на идеята Европа да стане пристан на всеки вярващ, че Старият континент наистина е обетованата земя. Логично е всеки човек да мечтае за мирен, спокоен и хубав живот. Земята обаче не е справедливо място. Милиони хора по света бягат от война, глад и безработица. Десетки хиляди от тях умират или изчезват безследно при пътуването им към \"по-добрия живот\". Въпреки говоренето за \"вълни\" от африкански мигранти, опитващи да прекосят Средиземно море, броят на хората, запътили се към Европа, е идентичен с този на хората, мигриращи от една африканска страна в друга. Хиляди от тях умират или изчезват по време на пътуването си в Африка. Със сигурност тези хуманитарни организации биха помогнали много повече, ако бяха принудили собствените си правителства да спрат да продават оръжия на африкански диктатори, да не подхранват корупцията в тези страни и да помогнат на здравеопазването и образованието там. Другото наистина намирисва на бизнес, при това много мръсен. ", "date": "2019.07.16", "title": "Помощ или... бизнес"}
{"url": "https://duma.bg/parvichni-gluposti-i-vtorichni-sanktsii-n196017", "text": "В края на юни Комитетът по външната политика на американския Конгрес одобри пореден законопроект, който предполага санкционирането на лица и компании, причастни към строителството на газопроводите \"Северен поток 2\" и \"Турски поток\". Някои негови членове предвиждат замразяването на активите и забрана за влизане в САЩ на лица, които имат отношение към \"продажбата, арендата, предоставянето\" на кораби за прокарването на морски газопроводи, идващи от Русия. Ако съдим по досегашната американска практика, този законопроект вероятно ще има съдбата и на предишните, т.е. Белият дом няма да го приеме за изпълнение. Причината не е в любовта на президента Доналд Тръмп към Русия, както го обвиняват местните медии, а в прагматизма на неговата администрация. Там, както виждаме през последните две години, все още има хора, които разбират, че запазването на трансатлантическите връзки между Германия и Франция, от една страна, и САЩ, от друга, е много по-важно, отколкото нанасянето на вреда на Русия, която при това няма да бъде абсолютна и безвъзвратна.  Това обаче е неустойчиво положение, което само показва до каква степен световната политика е станала заложница на американската конюнктура и как нейната рязка промяна поради вътрешнополитически причини може да взриви крехкия мир. Това, разбира се, би било невъзможно без уникалната роля, която САЩ имат в международната финансова система, както отбелязва в свой обширен доклад по темата програмният директор на Руския съвет по международните въпроси политологът Иван Тимофеев. Тази роля се изразява в доминацията на долара при разплащането между държави и компании и способността на американците да проследяват и при нужда да блокират тези финансови транзакции. Мерките, които САЩ плашат да приложат спрямо изграждането на международните газопроводи с руско участие, които биха могли да засегнат и България, са от типа на т.нар. вторични санкции. Това са ограничения, които се налагат на държави, компании или физически лица, които имат разплащане с държави или организации, намиращи се вече под американски санкции, т.е. това са \"санкции за нарушаване на санкциите\", по определението на Тимофеев. Макар първоначално те да са били предназначени за американски компании и лица, през последните години все повече се прилагат спрямо субекти от други държави. Тази екстериториалност на американското законодателство вече предизвиква все повече раздразнение в Европа и света. Например бившият канцлер на ФРГ Герхрад Шрьодер в началото на юли пред в. \"Ханделсблат\" остро нападна президента Тръмп и подхода на САЩ като цяло, като обяви, че те \"под флага на свободата и пазарната икономика\" разрушават преднамерено правилата на световната търговия. Според Шрьодер на Тръмп не му трябват партньори, а васали, но това твърдение може да бъде пренесено и върху останалата част от политическия елит отвъд океана. Да не забравяме, че най-агресивно настроената спрямо Русия част от истаблишмента на САЩ не е в Белия дом, а на Капитолийския хълм, където формира т.нар. двупартийно мнозинство, за да прокарват закони за \"противодействие на враговете на Америка чрез санкции\". Шрьодер призова Европа да се сплоти на фона на променящия се свят и новите баланси в него, за да не изпадне ЕС сред третокласните играчи. Действително водещите европейски страни като Германия, Франция, а и Великобритания направиха в последно време опити да противодействат на вторичните санкции на САЩ. След едностранното напускане на САЩ на ядрената сделка с Иран европейските дипломати откровено заявиха, че ако отново тръгнат по фарватера на Вашингтон, това би било равносилно на пожертване на международния авторитет на ЕС, който изигра важна роля в сключването на споразумението с Техеран. Освен това подпалването на Близкия изток, в угода на моментните прищевки на Тръмп, държавния му секретар Джон Болтън и други \"ястреби\", изобщо не влиза в плановете на ЕС, който може да се окаже пряко потърпевш от тази ескалация.  За да противодействат, европейците създадоха специален финансов механизъм - INSTEX, който да позволи на европейските компании да търгуват в определени сектори с Иран, без да се опасяват, че американците ще блокират двустранните транзакции. Външният министър на Германия Хайко Маас и френският финансов министър Бруно льо Мер дори заговориха за създаването на европейска платежна система, аналог на международната SWIFT, нещо, което доскоро звучеше като ерес. Големите европейски компании обаче предпочетоха да не рискуват и изправени пред риска да имат проблеми на американския пазар, решиха все пак да напуснат Иран. Още повече че в миналото банки като \"БНП Париба\", \"Сосиете Женерал\" вече бяха безнаказано глобявани от САЩ, защото са работили в Куба, Иран и Судан, които са под американски санкции. Това много по-силно от всякакви дълбокомислени анализи показва ограничеността на ЕС в международните дела и потвърждава тезата, че той е \"геополитическо джудже\". След като компаниите от съюза нямат вяра, че той може да ги защити от външния натиск, защо тогава външнополитическите партньори на Брюксел трябват да имат такава вяра.  Но на Европа ще й се наложи да отговаря глобално и много по-твърдо на САЩ, които, изглежда, разбират само езика на силата в международните дела. Първичността на американската сила, по-точно на глупостите, които творят днешните политици във Вашингтон, може да бъде укротена само ако срещне твърд и решителен отпор. Например при налагане на вторични санкции срещу европейските компании те да бъдат компенсирани в същия размер, но с парите на американски компании в Европа. Националните правителства и ЕК ще трябва да разработят комплекс от конкретни мерки, които да защитят европейските компании от САЩ, но и да нанесат на американците загуби, които биха ги накарали да помислят дали да влизат в битка, в която Европа ще може да намери съюзници по целия свят, при това в лицето на големи страни, с големи икономики като Китай и Русия, които сега са обект на американския натиск. Неизбежно на дневен ред ще излезе и темата за постепенната дедоларизация в двустранната търговия, за която в момента говорят предимно в държавите, намиращи се под санкции. Големият проблем в случая ще бъде единството на съюза, тъй като немалко страни, особено от източната част, вероятно откровено ще саботират тези инициативи. Но по-друг начин нещата няма да се получат, защото американската политика ще си остане такава дори и след като Тръмп напусне Белия дом. За това говорят вече редица анализатори, които виждат като първопричина постепенната ерозия на водещото положение на САЩ в света, което американците ще се опитат да крепят максимално дълго с цената на максимални усилия. През май 2018 г. президентът на Франция Еманюел Макрон държа една станала знаменита реч в Аахен, в която в частност каза: \"И ако приемем, че други големи сили, включително съюзници, включително наши приятели в най-трудните часове на историята, решават да вземат нашите решения, да водят нашата дипломация, да се грижат за нашата сигурност (често залагайки с най-лошите рискове), ние вече губим суверенитета си и не можем достойно да следим публичното мнение и да казваме на нашите хора: \"Ние ще решаваме за вас, елате да гласувате! Елате да направите своя избор!\" Време е ЕС да покаже, че може и да действа, освен да си чеше езика. Залогът наистина е бъдещето на съюза като център на влияние в света. ", "date": "2019.07.16", "title": "Първични глупости и вторични санкции"}
{"url": "https://duma.bg/ventsi-stefanov-nyama-uredeni-machove-v-balgariya-n195984", "text": "Колоритният президент на Славия и член на Изпълкома на БФС Венцеслав Стефанов вярва, че в българския шампионат няма уредени срещи. На старта на efbet лига тимът му обърна Витоша Б до 3:2 пред малко над 300 зрители в \"Овча купел\", въпреки че изоставаше с 1:2 на почивката. Особено любопитен бе вторият изравнителен гол на Дарко Тасевски (60). Македонецът вкара странно изпусната топка от вратаря на \"бистришките тигри\" Калоян Кацарев, а т. нар. \"обръщалка\" при залозите (\"първо полувреме/краен резултат\") винаги носи добри коефициенти на участниците, но породи редица коментари в социалните мрежи. \"Като чух думите на треньора ни Златомир Загорчич след победата, ме хвана страх и побързах да напусна съблекалнята. Допуснахме 2 детински гола. Доволен съм обаче, че футболистите показаха характер и обърнахме мача. Започваме да виждаме във всяко нещо измама, вместо да се радваме, че има мачове, в които волята надделява. Хората все си мислят за уговорки, купуване, продажби.\" Най-дълголетният футболен шеф у нас изрази мнение, че БФС няма пряка вина за слабите резултати на националния отбор. \"Това, че сме финансово добре подсигурени, не ни пречи да паднем от Косово. Те нямат държава, но имат отбор. Следващият сериозен противник, от който можем да загубим, е Катманду или Улан Батор. Какво да ги направиш? Клатуркаш ги, база-маза, чартъри-мартъри. На световното в САЩ нямаше пари за чартър. Събраха се като тия пред черквите, дето седят, отидоха и бихме, защото имаше мъже, сега са татуировките, гъзарията. Айде 10 чужденци, нашите в обоза. Оня дошъл, бил от 4-5-и микрорайон в Бразилия или Бряг на слоновата кост, на социална издръжка сме го сложили, а нашите момчета ги няма никакви. Упреквам ръководството единствено, че не задължи елитните отбори да играят с 1-2 наши футболисти под 21 г.\", завърши Стефанов.", "date": "2019.07.16", "title": "Венци Стефанов:  Няма уредени мачове в България"}
{"url": "https://duma.bg/legendi-povedoha-tsska-za-revansha-n195985", "text": "Легендарни футболисти на ЦСКА поведоха \"червените\" на реванша в Подгорица от I предварителен кръг на Лига Европа с черногорския Титоград. В самолета се качиха консултантът на треньорите и почетен президент на клуба Димитър Пенев, както и легендите Петър Жеков, Джони Велинов и Димитър Якимов. \"Армейците\" са с единия крак във II кръг, след като преди седмица спечелиха като домакини с 4:0. Мачът довечера е от 21.30 ч. Пенев отбеляза, че играчите не трябва да се отпускат въпреки солидния аванс от първата среща. \"Отиваме на реванша с добър резултат от първия мач. Но всеки мач е различен и трябва да бъдем много внимателни. Да играем, от една страна, сериозно и точно и с много точни действия на правилата. Знаете, че без да искаме, някой път правим сами грешките, имам предвид футболистите на терена, и така се създава едно предимство за противника. Затова коментирам, че трябва да бъдем внимателни и точни като можещи футболисти, защитаващи името на ЦСКА.\" Макар че се води част от триумвирата, който ръководи отбора, Пената отказа да коментира фаулстарта на \"червените\" в шампионата. \"Треньорите ще си направят анализа за преминалия мач с Етър, но това са различни двубои - единият е международен - за Купата на УЕФА, а другият е в шампионата, където тази грешка ще се отрази на равния резултат след няколко мача, когато се изиграят и се видят резултатите от тях, точки, класиране. Но има и грешки. И други могат да се получат. Но и един състав като ЦСКА, и останалите отбори от петицата предполагам, че редовно треньорите и ръководството ги коментират. Най-важното е, стават грешки, но трябва  да се спазват дисциплината, указанията. Треньорите ще го повторят. Нека си пожелаем успех. Пожелавам успех на момчетата, на вас, медиите, които сте от Левски, ЦСКА, Локомотив. Когато се играе международен мач, вие се радвате за успеха\", завърши Пената. \"Очаквам труден мач в Подгорица. Знаем, че имаме добър аванс и сме фаворити, но трябва да играем здраво и сериозно. Всички трябва да сме изцяло концентрирани. Не вярвам, че нещо може да се обърка, защото вярвам в отбора и съотборниците си. Който и да играе, ще е готов на 100% да даде всичко. Концентрирани сме само върху мача срещу Титоград. Ще мислим за следващия кръг, когато дойде той. Сега мислим за този мач. Не бих казал, че това е тренировка, а по-скоро подготовка за това, което ни предстои. Трябва да сме фокусирани изцяло и да не правим грешките от предишните мачове. Показахме подобрение на тренировка и съм сигурен, че ще го покажем и утре\", каза португалецът Рубен Пинто преди полета. От клуба отново напомниха на феновете, които ще пътуват за Подгорица, че билети ще се продават единствено в спортния център в столицата на Черна гора на цена 10 евро, а фенове без билети няма да бъдат допускани изобщо в близост до Градския стадион. Привържениците бяха призовани да не влизат в конфронтации с местни запалянковци.", "date": "2019.07.16", "title": "Легенди поведоха  ЦСКА за реванша"}
