{"url": "http://duma.bg/node/156180", "text": "На 21 ноември от 15 до 17 часа лидерът на столичните социалисти и председател на групата на БСП в СОС Калоян Паргов ще бъде на разположение на софиянци в постоянната приемна на БСП в София на ул. \"Леге\" N10, етаж 1. \nЖелаещите може да се запишат предварително на телефон 02/987 20 86.   \n", "date": "2017.11.20", "title": "Предстоящо"}
{"url": "http://duma.bg/node/156165", "text": "Българската патриаршия да възстанови евхаристийното общение с Македонската архиепископия, а тя ще признае Българската православна църква (БПЦ) като Майка Църква. Това гласи писмо, прието от Светия синод на Македонската църква на 9 ноември и адресирано до Светия синод на Българската православна църква, съобщи БНТ. \nМакедонската православна църква е създадена в края на Втората световна война, но все още не е призната от никоя православна църква. \nСпоред писмото синодът на Македонската църква - Охридска архиепископия, единодушно е решил да призове Българската църква за възстановяване на евхаристийното единство и да припознае и признае БПЦ като майка църква, която първа я приема и признава нейната автокефалност. Македонската църква очаква българският патриарх Неофит да постави проблема пред Вселенската патриаршия и другите православни църкви, да я представлява и се застъпва пред тях и той да обяви обединението. \n    \n", "date": "2017.11.20", "title": "Македонската църква иска да признае Българската като църква майка"}
{"url": "http://duma.bg/node/156166", "text": "Жители от село Владя и столичния квартал \"Княжево\" отново излязоха на протест вчера заради лошото транспортно обслужване на квартала. Те блокираха главен път Е 79. От една година хората се опитват да привлекат вниманието на общината и постепенно да решават проблемите с придвижването им. Според хората Столичната община и Столичният общински съвет не са предприели действия по поетите от тях ангажименти за подобряване на обществения транспорт и инфраструктурата. Поради това протестиращите обвиниха в беззаконие общинската управа в София и Агенция \"Пътна инфраструктура\", които си прехвърлят отговорността. Жителите настояват за изграждането на пешеходен светофар при Гара \"Владая\", светофар на кръстовището при \"Александровския мост\" и ул. \"Мала кория\". Те искат и да бъде изградено улично осветление във Владайското дефиле. \nВасил Николов, председател на инициативния комитет за подобряване на обществения транспорт във Владая и \"Княжево\", заяви, че от пътната агенция не извършват както трябва ремонта по пътя София - Перник. Според Николов пътната маркировка в района също не съответства на пътните знаци. Ако исканията на протестиращите не бъдат чути, следващата седмица те ще организират шестия поред протест. \n    \n", "date": "2017.11.20", "title": "Поредна блокада във Владая и \"Княжево\" заради лош транспорт"}
{"url": "http://duma.bg/node/156167", "text": "Трети район в София иска разширяване на зелената зона за платено паркиране през последните две седмици. Това е район \"Възраждане\", чийто кмет Савина Савова представи схемата за новите паркоместа. Новата територия за платено паркиране обхваща м. \"Зона Б-18\" и м. \"Зона Б-5\", в границите между бул. \"Сливница\", бул. \"Константин Величков\", бул. \"Александър Стамболийски\", ул. \"Гюешево\", ул. \"Партений Нишавски\", ул. \"Българска морава\", ул. \"Камен Андреев\", ул. \"Добруджански край\", бул. \"Г.М.Д. Скобелев\" - ул. \"Опълченска\" и ул. \"Димитър Петков\". Предложението на районния кмет ще бъде представено на 27 ноември. В администрацията се приемат писмени мнения по проекта, които трябва да бъдат защитени и на самото обществено обсъждане на 11 декември.  \nЗа последните няколко седмици това е третият районен кмет, който заявява намерение за увеличаване на платените паркоместа. Наскоро това направиха от администрацията на \"Оборище\" и \"Красно село\". ДУМА припомня, че от началото на октомври Столичната община увеличи местата с 4700 места в \"Лозенец\" и \"Средец\".      \n", "date": "2017.11.20", "title": "Трети столичен район иска разширяване на зелената зона"}
{"url": "http://duma.bg/node/156168", "text": "Видеорегистратори, задължителни предпазни колани в колите за обществен транспорт и задължителен евростандарт са част от мерките, предвидени от правителството срещу войната по пътищата. Това обяви министърът на транспорта Ивайло Московски след вчерашната извънредна среща в Министерския съвет, свикана от премиера Бойко Борисов във връзка с тежките пътни инциденти край Ловеч. Правителството предвижда и въвеждане на регистрационен режим за автосервизите и автоморгите. От Министерството на транспорта обмислят и преглед на цялата система на подготовка на водачите, тъй като грешките, допуснати от шофьорите, са основната причина за серията тежки пътнотранспортни произшествия край Ловеч. \nПрипомняме, че само за 2 денонощия в района между Сопот и Микре и край с. Български извор станаха 3 тежки катастрофи, в които загинаха 11 души, сред които и 13-годишно дете. 26 бяха ранени, като четирима са в критично състояние. За последните години пътнотранспортните произшествия в този участък са стотици. \nСлед третия инцидент министър Валентин Радев разпореди полицейските патрули по пътя да се увеличат двойно за всички почивни и празнични дни и всички патрули на територията на страната да са с включени сигнални светлини. \nЕдинственият начин \"триъгълникът на смъртта\" да се премахне е спешното изграждане на магистрала \"Хемус\" от Ябланица към Ловеч. Но докато стане това, премиерът Борисов ще настоява за повече камери и полицейски патрули, за да се избегнат жестоките катастрофи. \nОчаква се днес ловчанският митрополит Гавриил да отслужи водосвет на пътя София - Варна в района на село Микре.  \nОт началото на годината досега по пътищата у нас са загинали 556 души. \nПрез 2016 г. в България са регистрирани 7404 пътнотранспортни произшествия, съобщава НСИ във връзка със Световния ден в памет на жертвите от пътнотранспортни произшествия - 19 ноември. Броят им се увеличава за последните 5 години общо с 10%, въпреки че спрямо 2007 г. се наблюдава намаление на убитите и ранените на пътя. Загиналите са 708, от които 118 са пешеходци, 190 са пътници в превозни средства, 35 са велосипедисти, 49 са водачи на мотопеди и мотоциклети. Най-големият брой загинали - 281, са водачи на леки автомобили.     \n", "date": "2017.11.20", "title": "Правителството се заема с катастрофите в Ловешко  "}
{"url": "http://duma.bg/node/156170", "text": "Призив за допитване до структурите на партията как членовете си представят функционирането на БСП, отправи към НС зам.-председателят Кирил Добрев. Той бе категоричен, че колкото по-бързо бъде изяснен реалният състав на партията и неговите качествени характеристики, толкова по-ценни и обективни ще бъдат предложенията, които идват от организациите. Добрев си е поставил за задача да финализира електронния регистър на партийните членове, който е започнат още през 2012 г. Той дори предложи следващата отчетно-изборна кампания за 50-я конгрес на БСП да бъде само с електронни членски карти. Галин Дурев от Пловдив област предложи като \"стрес тест\" системата да бъде пробвана на предстоящия през пролетта отчетно-изборен цикъл на Младежкото обединение на БСП. \nНяма да ползваме под наем и франчайзинг ромски партии, заяви Кирил Добрев (целият доклад на стр. 11). Той подчерта, че с позициите си по места, с експертите, с които БСП разполага, е в състояние да създаде мрежа от организации и контакти за правене на реална политика в ромските общности. Добрев изрази готовност за създаването на звено, което да изгради организации и приятелски кръгове в т.нар. смесени общини. \nЗам.-председателят на БСП призова съпартийците си за повече активност и внимание към клубовете по интереси и професионално-ориентираните партийни организации. В БСП трябва да се откажем от принципа, че проблемите на хората на наемния труд са запазени единствено и само за синдикатите, категоричен бе той. Според него е необходимо да се засили и партньорството с граждански организации. \nДобрев отбеляза съдбата на партиите, които бяха сочени за конкуренция на БСП вляво. Той припомни, че на изборите АБВ и \"Движение 21\" получиха толкова гласове, колкото Жельо Бойчев в 23 МИР. \nНай-много регистрирани членове има в София град, сочат данните на БСП. На второ място е Плевенско, трети са в Пловдив област, а по петите ги следва варненската организация. Най-малобройна е членската маса в Кърджали. Във Варна са регистрирани и най-много основни организации. В челната тройка по този показател са Пловдив област и Стара Загора.                                                                                                                                                                                                                                      \nДо края на януари общинските съвети на БСП и председателите на ОПО трябва да обсъдят организационното състояние на структурите. Дотогава трябва да бъде изготвен и план за идейно-политическата подготовка за европейските и местните избори, реши Националният съвет. До края на февруари НПИ \"Димитър Благоев\" трябва да подготви кръгла маса, посветена на идейните и организационните предизвикателства пред БСП. Очаква се в началото на 2018 г. ИБ на БСП да проведе национално съвещание с председателите на общинските и областните съвети за задачите на партията и организационното й укрепване.   \n", "date": "2017.11.20", "title": "Предстои допитване за функционирането на партията"}
{"url": "http://duma.bg/node/156171", "text": "Като правен нонсенс и демагогия бяха заклеймени от социалистите предложенията на ГЕРБ за промени в Конституцията. Тези, които се готвят да престъпят Конституцията, вече са готови да ни поканят за съучастници, заподозряха партийците. Всички бяха категорични, че подобен правен абсурд трябва да бъде разобличен. Председателят на правния съвет на НС на БСП Янаки Стоилов определи искането на ГЕРБ като абсурд и спектакъл. Некомпетентно, повърхностно и противоправно е предложението на ГЕРБ за промени в Конституцията, смята и Румен Овчаров. \nМихаил Миков отбеляза, че е важно срещу подобна демагогия БСП да се противопостави с ясни аргументи. Според него, ако има съмнения за конкретни сделки, те могат и сега да се проверят. Ако трябва това имущество да се отнеме и да се одържави като придобито по престъпен начин, даде вариант той. Миков се усъмни, че след 20 г. ще може да бъде доказана реална престъпна дейност по приватизационните сделки. Той припомни, че по света няма давност предимно за престъпления срещу мира и човечеството, както е и в нашата конституция. Изключенията са малко и приватизацията не е сред тях. \nВесела Лечева също заподозря, че аргументите на БСП за борбата с корупцията са накарали ГЕРБ да вдигнат на дневен ред темата за приватизацията. Трябва да защитим законовия и правовия ред в държавата, а не всеки да си бута Конституцията когато и както си иска, категорична бе тя. Да се направи пълна оценка, включително от Агенцията по приватизацията, настоя Петър Мутафчиев. По думите му с поправката ГЕРБ признават, че не целят да си върнат предприятията, а само да накажат някои политици. \"Когато нещо е откраднато от държавата, нека го върнем. Няма нужда от промени в Конституцията за това. Политическата отговорност е лесна, но да видим как да си върнем откраднатите предприятия, ще имат ли ГЕРБ кураж за това\", попита бившият транспортен министър. Румен Гечев поиска БСП да посочи какъв ще е икономическият ефект от предлаганите промени - нулев. Той припомни, че всички предприятия отдавна са препродадени. По думите му подобен ход ще застраши чуждестранните инвестиции у нас, тъй като зад много от приватизираните предприятия вече стоят други държави. \nВ залата се чуха въпроси какво би накарало прокуратура и следствие да се задвижат по въпроси, които са отлежавали години наред, а наказани няма. Стефан Данаилов призова за повече яснота при обясняването на проблемите около предлагания законопроект. Долу ръцете от Конституцията, включи се и Георги Гергов, който подчерта, че по казуси като този всички в партията стоят зад Корнелия Нинова. \nЕвродепутатът Георги Пирински подчерта, че всички в НС и партията са категорични за необходимостта от разкриване на пороците и последиците от приватизационния процес. Онова, което се предлага като подход за изясняване на тези въпроси, не просто е негодно, а е груба подмяна на истинския процес за изясняване, смята той за проекта на ГЕРБ. Пирински припомни, че БСП стои зад големи изследвания за корупцията по време на приватизацията, както и зад \"Бяла книга\" по темата. В програмата на БСП пък има ясна оценка за прехода и на сделките по раздържавяването. \n    \n", "date": "2017.11.20", "title": " Гербаджийските поправки - демагогия"}
{"url": "http://duma.bg/node/156172", "text": "Националният съвет на БСП разреши на лидера си Корнелия Нинова да сложи подпис като вносител под искането на ГЕРБ за конституционни промени, чрез които да бъде разследвана приватизацията. Близо 4 часа в събота пленумът обсъжда искането от гербаджиите, което е постъпило на \"Позитано\" 20. 58 души гласуваха \"за\", 29 бяха против, а 12 се въздържаха Нинова да стане съвносител на промяна в Конституцията, предвиждаща отпадане на давността за престъпление при или по повод на приватизацията. Далеч по-единодушни бяха членовете на НС при приемането на останалата част от позицията по темата - 89 подкрепиха, а трима се въздържаха по цялостния текст, който определя искането на ГЕРБ като непригодно да постигне реално възмездие. \n\"НС на БСП не подкрепя предложението на ГЕРБ за допълнение на Конституцията на Република България като противоречащо на принципа на правовата държава и на европейското право, непригодно да постигне реално възмездие, а целящо да подведе българските граждани и да отклони вниманието от актуалните прояви на корупция\", гласи позиция на пленума. Членовете на съвета упълномощиха ИБ на БСП и парламентарната група да инициират разговори с други партии за резултатите от приватизацията, реституцията, концесиите, обществените поръчки и ролята на \"силовите групировки\" в прехода. На тази основа ще се направят предложения за преразглеждане на определени скандални сделки и търсене на отговорност. \nБСП ще изиска изслушване на министъра на икономиката Емил Караниколов в парламента за стойността на приватизираните активи, за постъпилите средства и за резултатите от следприватизационния контрол. Социалистите настояват за изслушване и на главния прокурор Сотир Цацаров за броя на наказателните производства, свързани с приватизацията, за осъдителните присъди по тях и за погасените по давност дела. НС настоява председателят на парламента да възложи на Законодателния съвет към институцията да даде становище по предложението за конституционни промени. \nПредседателят на правния съвет на НС на БСП Янаки Стоилов обстойно анализира противоречията в предложението на ГЕРБ. В последвалата гореща дискусия преобладаваха експертните юридически и икономически становища. Нинова взе думата едва в края на дебата. Тя подчерта, че с подписа й под проектопредложението БСП отново ще покаже, че е политическата сила, която няма да спира да търси отговори докъде е стигнала проверката. Тя декларира, че не се страхува от бъдещи действия срещу нея, и припомни, че е продала акциите си в \"Техноимекс\", преди да се захване с политика. Според Нинова подписът й ще покаже, че няма от какво да се притеснява, но ще даде право на БСП да изисква постоянни резултати. Тя заподозря, че повдигането на темата приватизация от управляващите е отговор на активността на БСП по темата антикорупция. \n\"Опитват се да отклонят внимание от всичко, което изнесохме. Имаме решение на конгреса за прехода и сме дали своята оценка, има анализ на приватизацията и на всички сериозни теми от прехода. Ние сме единствената партия, която има отговорност да даде оценка не само на другите, но и на собствените си грешки. Няма смисъл да изпитваме комплекси. Дали сме си оценка за постигнатото и сме били самокритични за пропуснатото. Кога СДС и ГЕРБ са давали оценка както на прехода, така и на собственото си участие?\", попита Нинова. Тя защити готовността си да се подпише под искането на ГЕРБ, че избирателите на БСП искат изясняване на истината за приватизацията, концесиите и \"мутренските години\".   \n", "date": "2017.11.20", "title": "Нинова ще подпише искането за промени в Конституцията   "}
{"url": "http://duma.bg/node/156132", "text": "Най-доброто време за семейство е между 20 и 30 години, показва проучване на екип от Института за семейни изследвания към Университета в Юта. Рисковете от развод се повишават, ако на двойката й липсват зрялост и способност да се справя с трудностите. Ниското образование също води до раздяла, независимо от възрастта на съпрузите. \nДруги обаче смятат, че проблемите не се появяват вследствие на това дали мъжът и жената са сключили брак прекалено рано или късно, а от илюзията, че сме срещнали човек, който 100% да ни разбира и приема. \nПсихолози, социолози и други специалисти са стигнали до извода, че разводът по-често е иницииран от дамите, а не от господата. Изследвания сочат още, че тези, които живеят сами, са също толкова щастливи, както и връстниците им, сключили брак.   \n", "date": "2017.11.20", "title": "Определиха най-добрата възраст за щастлив брак"}
{"url": "http://duma.bg/node/156133", "text": "Зрителите ще имат възможност да гледат чисто новата модерна версия на любимите класически серии от Хана-Барбера. Премиерата на \"Шантави състезания\" е днес, 20 ноември, в 17,25 ч. по Boomerang. \nОбратно в играта е Пенелъпи Питстоп в компактния пусикетмобил. Тя е модерна южняшка красавица, чиито чар и интелигентност я правят изключителен състезател. Но през по-голямата част от времето героинята поема обходни маршрути, за да спаси другите. Към Пенелъпи се присъединява нейният най-добър приятел Питър Перфектният, който има голямо сърце и още по-голямо его, зареждащо неговото супер позитивно \"мога всичко\" отношение. В приключенията се включва и съвсем нова група от ярки бързи състезатели, които ще поемат по трасето и ще се надпреварват на странни и екзотични локации по света и отвъд. \nТака сериалът \"Шантави състезания\" не е просто тунингован, а изцяло турбо подновен, изпълнен с динамично шегаджийство и чиста форма на смахнато забавление от старта до финала.   \n", "date": "2017.11.20", "title": "\"Шантави състезания\" с модерна версия в ефира"}
{"url": "http://duma.bg/node/156134", "text": "Индийско приложение, използващо песнопения и молитви, ще се опита да пребори голямата зависимост на местното население от порно материали, съобщи \"Гардиън\". Жителите на страната са трети в света по използването на подобен вид съдържание. Първенци са американците, следвани от британците. \nКогато потребителят се опита да гледа порно, приложението автоматично включва записи на индуистки религиозни песнопения и молитви. Според замисъла на създателите на апликацията тя трябва да отклони вниманието на любителите на порнографията в друга посока. \n\"Пристрастяването към подобен вид съдържание е трудно за изкореняване, но разработката e скромен опит да бъде поправено такова поведение\", твърди Виджай Натх Мишра, професор по неврология в Бенареския индуистки университет. Ученият отбеляза, че решил да участва в разработката, след като се сблъскал с тази зависимост сред голям брой негови пациенти. По думи на експерта в приложението ще бъдат добавени речи на Нелсън Мандела, Рабиндранат Тагор и Махатма Ганди. \nИндийското правителство през 2015 г. се опита да забрани 857 порно сайта, но беше принудено да отстъпи.     \n", "date": "2017.11.20", "title": "Преодоляват зависимостта от порно с приложение за молитви"}
{"url": "http://duma.bg/node/156135", "text": "Известният певец Ал Бано иска след слизането си от сцената да се отдаде на пътешествия. Изпълнителят заяви намеренията си в популярното ток шоу \"Porta a porta\" (\"От врата до врата\") по първи канал на държавната италианска телевизия РАИ. А пред ТАСС уточни, че винаги е мечтал да пътува по Транссибирската магистрала. \nАл Бано разкри, че прекратява кариерата си на 31 декември 2018-а, защото е посветил цели 60 години на страстта си към музиката и пеенето. Певецът призна, че към това крайно решение е бил подтикнат от загриженост за здравето си. През пролетта той преживя исхемична атака (нарушаване на кръвообращението в главния мозък), а преди миналата Коледа имаше сърдечен пристъп. \nЗвездата изтъква, че едва ли нещо ще го накара да промени решението си да сложи край на кариерата си, защото в живота си е успял да направи и получи всичко, което е поискал, и дори повече. Засега Ал Бано не е избрал на коя сцена да представи заключителния си концерт.     \n", "date": "2017.11.20", "title": "Ал Бано слиза от сцената и става пътешественик"}
{"url": "http://duma.bg/node/156136", "text": "Рискът възрастните хора, които живеят сами, да умрат през следващите 12 години, е с 33% по-малък, ако имат куче, съобщи \"Дейли мейл\". Учени от университета на Упсала обхванаха в изследването си над 3,4 млн. души. \nКучетата намаляват най-много сърдечните заболявания сред собствениците им. Те предпазват възрастните хора и от самота, която се сравнява с хронична болест и може да предизвика деменция или сърдечносъдови проблеми. \nОсвен че насърчават физическата активност, кучетата засилват и добрите бактерии в храносмилателната система, а това укрепва имунитета. Най-полезни за здравето на възрастните хора са кучетата от ловджийските породи - голдън ретривър, ирландски сетер, бигъл.   \n", "date": "2017.11.20", "title": "Самотници с кучета живеят по-дълго"}
{"url": "http://duma.bg/node/156137", "text": "За да намалят или премахнат изчервяването, някои дори се подлагат на операция, твърдят експерти. Хирургичната намеса обаче все още не е често срещан начин за борба с това неловко явление, което донякъде е мистерия. Всъщност то е напълно уникално за хората и е продукт на симпатиковата нервна система, която активира реакцията борба или бягство. \nКогато преживявате някакъв емоционален стрес - разлеете нечие кафе или срещнете очите на привлекателен за вас човек, тялото ви отделя адреналин. Това кара кръвоносните ви съдове да се разширяват, така че кръвта и кислородът да се движат по-бързо в организма ви. Вените по лицето също се разширяват, което води до приток на повече кръв към него, и оттам се появява издайническата червенина. Така специалисти обясняват това особено явление. \nНякои хора се изчервяват по-лесно от други, а  има и такива, които дори страдат от страх от изчервяване, известен като еритрофобия. Учените обаче все още не са сигурни дали освен очевидната социална функция, изчервяването не служи и за нещо друго. Но съществуват някои интересни теории по темата. \n\"Изчервяването е едно от най-странните и най-човешкото от всички изражения\", пише Чарлз Дарвин. Рей Кроужър, който е професор по социални науки в Кардифския университет и автор на множество статии и книги, посветени на изчервяването, смята, че то се е развило като вид невербално извинение, свързано със социалните условности. Ако направите нещо, което нарушава дадена норма, зачервеното ви лице показва, че осъзнавате гафа. \nСимпатиковата нервна система не се контролира волево. Дори хората, които могат да се разплачат по желание, не могат да се изчервят нарочно, разкриха още специалисти. \nЕдинственият безопасен начин да избегнете изчервяването е да си поемете дълбоко въздух няколко пъти и да оставите прилива на кръв и адреналин да отмине. Ако се чувствате неудобно от това, че ви е неудобно, нещата само се влошават. \nИзчервяването на бузите е универсална човешка реакция, която се поражда в отговор на социалните емоции. Всички го правят, при някои просто е изразено по-силно. Често срещани фактори, които карат бузите ви да се обагрят в ален цвят, са срещата с важен човек, получаването на комплимент и изказването на силна емоция в социална ситуация. Оказва се още, че жените се изчервяват по-често от мъжете.     \n", "date": "2017.11.20", "title": "Борят изчервяването с хирургична намеса  "}
{"url": "http://duma.bg/node/156138", "text": "Едно от най-интересните издателства в нашия литературен пейзаж ще гостува в поредицата \"Издателски вечери\" на Литературния клуб към Столичната библиотека на 21 ноември от 18.30 ч. Ще четат поетите Людмила Балабанова, Николай Бойков, Кирил Василев, Кристин Димитрова, Йордан Ефтимов, Захари Захариев, Рада Панчовска. Книги на издателството ще се продават с отстъпка. \"Смол стейшънс прес\" е вече 10 години на книжния пазар, като издава книги на английски и на български език и ги разпространява в англоезичния свят и у нас. На английски са излизали автори като Ана Мария Матуте и Летисия Коста, а на български - Реймънд Карвър и Мануел Ривас. Издателството обръща особено внимание на родните автори и дава път на младите, като е важен иновативният почерк и дълбочината в писането, духовността и християнската литература. Книгите се отличават с изискан дизайн и бутиково качество, което се дължи на работата с майстори на дизайна. Досега продукцията му наброява осемдесет издания.     \n", "date": "2017.11.20", "title": "\"Смол стейшънс прес\" представя Столичната библиотека"}
{"url": "http://duma.bg/node/156139", "text": "Празника на християнското семейство честват на 21 ноември от 11 ч. в столичното НЧ \"Димчо Дебелянов-1960\", кв. \"Яворов\", бл. 29. С много топлина и творчество любими наши поети и писатели, художници, възпитаници на читалището в областта на пеенето, музиката и изкуствата ще радват присъстващите с празничната си програма. Домакините очакват творци от Съюза на българските писатели, от Съюза на българските журналисти, представители на културата и образованието.   \n", "date": "2017.11.20", "title": "Деня на християнското семейство чества НЧ \"Димчо Дебелянов-1960\""}
{"url": "http://duma.bg/node/156140", "text": "С премиера на дебютния игрален филм на режисьора Галин Стоев започна 31-вото издание на \"Киномания\", което ще продължи до 30 ноември. Пълната зала 1 на НДК почете на крака именития актьор Никола Анастасов, чиято последна роля в киното е именно в \"Безкрайната градина\". Екипът на филма, много актьори, режисьори, професионалисти и съмишленици минаха по червения килим и създадоха настроение в празничната вечер. \nЕдна от характерните черти на тазгодишната кинопанорама е изключителното разнообразие от заглавия, посветени на иконични музиканти и изпълнители, подчертават продуцентите от НДК. След прожекцията на филма на Синтия Морт за изключителната певица и пианистка Нина Симон любителите на този род филми могат да гледат днес от 20.30 ч. в кино \"Люмиер Лидл\" екранния разказ за трагичния живот на една от най-известните френски певици - Далида, реж. Лиса Асуелос. Заглавието е, както ДУМА писа, част от афиша на седмия Фестивал на френското кино в рамките на \"Киномания\". \nС най-разнообразни събития през цялата 2017 г. светът отдава почит на звездата на джаза Ела Фицджералд. Почитателите на знаменитата певица у нас могат да проследят нейната история чрез документалния филм на Шарлот Зуерин, номиниран за \"Грами\" - на 26 ноември от 11.30 ч. в \"Люмиер Лидл\". \nСред докосващите душата заглавия е и \"За паметта и музиката\" на режисьора Ричи Адамс. Филмът е заснет по романа на Никълъс Базан - директор на Центъра по неврология към Луизианския държавен университет. Вдъхновен от научно изследване, той се превръща в завладяваща история. Талантливата Онжаню Елис е в ролята на Уна Вида - джаз певица, която пее из улиците на Френския квартал. Тя страда от болестта на Алцхаймер, заради която е загубила и майка си. Неврохирургът д-р Крус не остава безразличен към историята й и се стреми да й помогне по всякакъв начин. Прожекцията е на 29 ноември от 21 ч. в \"Люмиер Лидл\". \n    \n", "date": "2017.11.20", "title": "Филми разказват за живота на прочути музиканти"}
{"url": "http://duma.bg/node/156141", "text": "Творческа вечер на писателя Йотко Кадемов по повод 95-годишния му юбилей ще се състои днес от 17 ч. в салона на Славянското дружество, ул. \"Славянска\" 6. Музикално-поетичен рецитал на Мариана Кадемова и Петър Вангелов. Творчеството на автора представя Марин Кадиев, председател на СНБП.   \n", "date": "2017.11.20", "title": "Вечер на писателя Йотко Кадемов"}
{"url": "http://duma.bg/node/156142", "text": "Албум с рисунки, графика и живопис от Иван Нинов представя издателство \"Захарий Стоянов\" в столичната галерия \"Нирвана\" (ул. \"Ангел Кънчев\" 17) днес, 20 ноември, в 18.30 ч. Творбите ще може да се видят в арт салона до 15 декември. \n    \n", "date": "2017.11.20", "title": "Изложба и албум с творби на Иван Нинов"}
{"url": "http://duma.bg/node/156143", "text": "Режисьорът Антон Угринов определя спектакъла като атрактивна компилация върху някои от известните малки комедии и разкази на великия руски драматург, в която ще видим шестима млади актьори на ямболската трупа. Всички те ще се превъплъщават в повече от един образ и ще докажат, че мечтите, лъжите и страховете на Чеховите герои не са по-различни от нашите, век по-късно, издават от екипа. \nСценографка на постановката е Ванина Цандева. Участват актьорите Галина Иванова, Яна Бобева, Мария Панайотова, Радослав Владимиров, Анатолий Ставрев и Николай Петров. Премиерните представления са на 21 и 30 ноември, а през декември спектакълът ще се играе освен в Ямбол и в Търговище и Сливен.  \nПубликата ще види сантиментална и иронична комедия за любовта. Тя представлява съновно пътуване към творчеството на Чехов и ще се занимае с големите прозрения, които той е имал за битието на човека. Всички сънища са вдъхновени от Чеховите мисли за живота: \"Ако се боите от самотата, не се женете\", \"Умният човек обича да учи, а глупавият - да поучава\", както и неговите разсъждения какво трябва да представлява \"културният човек\". Сънищата в спектакъла са верига от случки на обикновени хора, които мечтаят за любовта и се страхуват от самотата. Подобно на всички нас, те ще сънуват парадоксални, смешни, нелепи и тъжни сънища, които ще задават въпроси, свързани с нашето съществуване. А отговорите всеки ще открива сам.     \n", "date": "2017.11.20", "title": "\"Шега в едно действие\" по Чехов е новата   премиера на Ямболския театър "}
{"url": "http://duma.bg/node/156144", "text": "Своята последна засега стихосбирка с избрани стихотворения по повод кръгла годишнина моят приятел е озаглавил \"Изгубени светове\", а когато навлязох в света на Иван Карадачки, ахнах от удоволствие, че този свят е хубав, реален, хармоничен и лиричен. И както му приляга на този достоен българин - като арка на поетичните му владения е най-святото - Родина. А мъжкото признание: \"Кой пръв те е нарекъл кът от Рая,/ навярно влюбен като мен е бил...\" И сякаш под линия е прибавил: \"това аз никога не съм го крил...\" И да продължи: \"Обичам твойте пролети и зими,/ и есените твои, и лета -/ сред хилядите хубости в света/ не срещнах други, като теб любими...\" \nКато се замислих над малкото отечество на моя приятел Иван Карадачки, неусетно се пренесох в Кюстендилското поле и по-точно - в с. Соволяно, където съм го навестявал в неговия дом, потънал в овощната градина на България, защото по съседство е Майсторовото поднебесно ателие - Шишковци. И като знам какво райско кътче представлява този край, благородно му завиждам, че има къде да живее като бял човек, по-далеч от столичната лудница. Там са неговите \"изгубени светове\" и той много добре знае къде се намира, че те са неговият рай. Защото в това негово \"избрано\" е подчертал какво значи в София: \"Сами в апартаментите съседни стареят рано хората добри...\" Дори не е премълчал за решетъчните прозорци и врати... Затова ще го цитирам отново: Тази книга е неговата равносметка. В нея влизат и тези, които през годините са отреагирвали на неговите поетични сборници. Сред тях съм и аз. Затова \"Изгубени светове\" са за намиране. Дори само заради честното му признание: \"За делника на хората съм писал, за празниците нека пише друг.\" Затова му насрочих гостуване във Файтона, днес, 20 ноември, от 18 ч. Заповядайте на среща с един истински Поет. \n    \n", "date": "2017.11.20", "title": "Изгубени светове за намиране  "}
{"url": "http://duma.bg/node/156152", "text": "1872 - В СОЛУН НЕДЕЛЯ ПЕТКОВА ОСНОВАВА ЖЕНСКОТО ДРУЖЕСТВО \"ВЪЗРОЖДЕНИЕ\", което дава начало на девическото образование в България. Неделя Петкова е родена в Сопот през 1826 г. Три години учи в местния женски манастир, а след това се самообразова. Дълги години учителства, като основава женски училища в София, Велес, Солун и др. Участва в борбата за църковна независимост. По молба на Васил Левски извезва знамето на Българския революционен централен комитет. След Освобождението разгръща просветна дейност в Родопите. Умира на 1 януари 1894 г. в София. 1875 - В ОДРИН СЕ РАЖДА ЙОСИФ ХЕРБСТ, БЪЛГАРСКИ ЖУРНАЛИСТ, ПУБЛИЦИСТ И ОБЩЕСТВЕНИК (УМИРА 1925 Г.). Първи председател на Дружеството на столичните журналисти и пръв директор на печата, уволнен по искане на княз Фердинанд. Издава сп. \"Вик за свободни хора\" и в. \"Днес\", \"А.Б.В.\", \"Ек утринен\", \"Ек вечерен\". Превежда художествена литература от руски, немски, френски, английски и други езици. Автор на книгата \"Вчера, днес и утре\". След Септемврийското въстание (1923) се противопоставя на произвола на полицията и правителството. Известно време е член на Демократическата партия, която напуска през 1911 г. Арестуван на 16 април 1925 г. след атентата в катедралния храм \"Св. Неделя\" в София и вероятно убит още същия ден. 1945 - ЗАПОЧВА ПЪРВИЯТ И НАЙ-ИЗВЕСТЕН НЮРНБЕРГСКИ ПРОЦЕС (продължава до 1 октомври 1946 г.). На подсъдимата скамейка застават 24 нацистки лидери (политици, военачалници и идеолози на националсоциализма). След 11-месечен процес 12 души получават смъртни присъди от Международния военен трибунал за престъпления срещу човечеството и мира, за военни престъпления и организиране и провеждане на война. Трима получават доживотни присъди, а на различни срокове са осъдени още четирима души. Двама са обявени за невинни, други двама са оправдани, а един се самоубива преди процеса. 1959 - ГЕНЕРАЛНАТА АСАМБЛЕЯ НА ООН ПРИЕМА ДЕКЛАРАЦИЯ ЗА ПРАВАТА НА ДЕТЕТО. На 14 декември 1954 г. ООН и ЮНЕСКО обявяват 20 ноември за Световен ден на децата. Тази дата обаче не е повсеместно възприета, тъй като мнозинството страни предпочитат да съхранят традициите си в честването на празника. 1998 - ИЗСТРЕЛЯН Е ПЪРВИЯТ МОДУЛ НА МЕЖДУНАРОДНАТА КОСМИЧЕСКА СТАНЦИЯ. \"Заря\" потегля с руската ракета \"Протон\" от космодрума Байконур в Казахстан. Модулът осигурява електричество, складово пространство и е ръководна точка за първоначалните етапи от изграждането на МКС. След като е изведен в орбита, на 4 декември 1998 г. е изстрелян и американският модул \"Юнити\", който се свързва с руския модул.     \n", "date": "2017.11.20", "title": "Датата"}
{"url": "http://duma.bg/node/156153", "text": "Позволете ми, преди да мина по същество, да направя кратка ретроспекция на проведените пленуми, работни заседания, конференции, които по някакъв повод са засягали организационния живот в партията. За последните 27 години те са 11, поне до толкова стигнах. В началото на прехода, потиснати от комплекса, че сме тоталитарна партия, всички организационни промени, които сме правили, са били свързани с разширяване на вътрешнопартийната демокрация. Казвам го, за да се огледаме и да видим докъде стигнахме с тази вътрешнопартийна демокрация. \nИначе през годините са проведени много дискусии и форуми, но това, по което всички те си приличат, е повторението в предложените и гласувани мерки. Основният проблем на партията не е липсата на визия за организационното й развитие, а това, че решенията на партийните органи в повечето случаи остават на хартия. През 2008 г. излезе един сборник с програмни документи на БСП от 1990 г. Ако днес НС възложи на другаря Ивелин Николов издаването на следващия сборник от 2008 г. до ден днешен, документите по организационните въпроси ще изглеждат по същия начин. Затова огромната ми молба е днешната дискусия да засегне и въпроса  как функционират самите ръководни органи в БСП \nДа засегнем как се осъществява контролът върху взетите решения, преди да ги спускаме за изпълнение. Тук говоря за контрол на всяко едно ниво. Ако искаме да променим организационното състояние на партията към по-добро, най-важното е да подобрим организацията и съдържанието на нашата работа по цялата вертикала, както и резултатите от нея. \nКато член на Националния съвет търся вината и в себе си. След силни заседания на НС, активни дискусии, богатство на различни мнения и гледни точки, политическият резултат в последните години е клюки и медийни интриги. Вследствие на всичко това общественото политическо влияние на нашата партия намалява и имаме региони, в които е изцяло  демонтирано нейното присъствие. \nАко търсим връзка между организационното състояние на партията и изборните резултати - мога да го кажа с едно изречение: Случвало се е да губим избори при силна организация по места, но не се е случвало да печелим избори с болна и слаба организация. \nЗа да можем да вземем днес правилните решения и да направим правилните изводи, не мога да не засегна една важна тенденция от организационно-политическия живот на партията. С времето все по- голяма става разликата в гласовете, които БСП печели на местни и национални избори. През 90-те години и в началото на новия век БСП е показвала силни резултати при местен избор. Всичко това се е дължало на местни авторитети, които структурите по места не само са приемали, а са подкрепяли и безрезервно са работили за тяхната победа. Преди години БСП се идентифицираше със силни местни представители. Хора като Костадин Паскалев, Дора Янкова, Асен Гагаузов, д-р Красимир Мирев, имена като Румен Стоманярски, Драгни Драгнев, Росица Янакиева - лека им пръст, ако щете Кирил Йорданов дори. \nТова са хора, които са били лице на левицата на местни избори, и то в големи градове. Много добре знаете, че до ден днешен част от тези хора, когато дойдат местни избори, пак ги номинираме. Те са били далеч по-известни от някои членове на ИБ или национални звезди. Хората гласуваха за БСП и защото вярваха на своите местни водачи и лидери. Те вярваха, че БСП може да управлява добре, и ни се доверяваха. За съжаление изводът е, че днес БСП е все по-малко местна и все по-национална партия. Инвестицията в \nсилни местни авторитети \nе една от задължителните мерки, които на днешния пленум трябва да обсъдим. Всички сме наясно, че няма как Корнелия Нинова да спечели изборите в общините от Силистра до Петрич, сам не може да го направи нито Крум Зарков, нито силна гражданска кандидатура като Елена Йончева. \nАко трябва да продължа с негативните тенденции, няма да ми стигнат и 30 минути. Някои от тях обаче са много важни: \n- намаляване броя на членовете, броя на основните партийни организации и застаряване на членския състав \n- липса на ангажираност на местни авторитети и трудности при намирането и издигането на кандидати в местната власт \n- липса на вътрешнопартиен живот и неспособност да се формулира силна местна политика, която да печели доверието на гражданите \n- липса на интерес сред активното и младото поколения за членуване в БСП \n- демотивация на кадрите, особено на тези, в които е инвестирано \n- слаба или никаква работа с браншови организации, професионални общности, граждански сдружения, НПО сектор и др. \n- нарушена комуникация по хоризонталата и по вертикалата \n- конформизъм и липса на опозиционност. \nПредлагам да разгледаме периода от 2015 до 2019 г. - като един цикъл между два местни избора. Досега са проведени местни, парламентарни и президентски избори. Предстоят ни европейски. Оставам с уговорката, че БСП е винаги готова за предсрочни парламентарни избори. Не зная дали ПГ е на същото мнение. \nСтъпвам върху отчетите, анализите и политическите мерки, изготвени от другарите Дъбов и Станишев и след това от другарите Михаил Миков и Бойко Великов. Към тях прибавям резултатите от президентските избори на първи тур, където се отчитат партийният вот и парламентарните избори. \nОт така представената статистика и при по-задълбочен анализ се открояват няколко основни проблема в определени общински организации, които излизат извън общата тенденция. \n- Първо - общини с огромна диспропорция между резултати на местни избори и национални избори. \n- Второ - общини, които не са издигнали кандидати за местна власт и имат непълни общински листи. Тук не говорим за липса на качествени кандидати, говорим, че ние не сме участвали в изборите въобще. \n- Трето - общини, в които има пряка връзка между ниски изборни резултати и продължителна мандатност на партийните председатели. Резултатът от това е намаляване на броя на общинските съветници или трайна липса на такива. \n- Четвърто - общини, в които отсъства партиен живот поради липса на всякаква комуникация: хоризонтал - вертикал, ОбС - общински съветници, общински председател - областен председател и др. Да не говорим, че има случаи, в които ръководството на общинската организация въобще не признава легитимността на националното ръководство. \n- Пето - общини, при които има огромно несъответствие между членска маса и изборни резултати. Според вас възможно ли е да има община, в която на последните парламентарни избори БСП да е получила по-нисък резултат, отколкото членове има? \nТук е моментът да направя и кратък коментар за частичните избори, които се използват активно във вътрешнопартиен дебат. Искам да спра вашето внимание на проведените нови и частични избори. \nОт октомври 2015 г. до днешна дата нови и частични избори е имало в 80 населени места, от които: 2 - за общински съветници в Ружинци (област Видин) и Балчик (област Добрич); 5 избора са били за кмет на община - Главиница (област Силистра), Кубрат (област Разград), Антоново (област Търговище), Вълчи дол (област Варна) и Трън (област Перник); един - за кмет на район \"Младост\" и 72 за кмет на кметство. \nОт 80-те избора  БСП участва в 45 избора и печели 7 от тях Най-голямата трудност, която сме срещали, е в намирането на кандидат. Особено в малките населени места. В смесените райони това е абсолютно невъзможно. \nКато заместник-председател с ресор партийна дейност мога да отговарям на вашите въпроси по повод частичните избори в общините Антоново, Вълчи дол и Трън, на които съм присъствал лично. В селата, откакто съм на тази позиция, сме полагали всички усилия да имаме кандидати, или образно казано, БСП да участва в изборите. \nИзборите за общински съветници са емблематичен пример. \nВ община Ружинци (област Видин) на местните избори 2015 г. сме първа политическа сила със 732 гласа, които са ни донесли 4 от 11 мандата за общински съветници. Какво се случва на частичните избори през 2016 г. в същата община? Вече имаме 216 гласа, което означава 1 общински съветник. Водач на листата беше председателят на ОбС на БСП и три мандата кмет в община Ружинци. \nДа обърнем внимание и на изборите за общински съветници в община Балчик. През 2015 г. получихме 1625 гласа и имахме 4 съветници, 2016 г. - 1384 гласа и пак имаме 4 общински съветници. Мога само да кажа, че водач на листата ни за общински съветници беше председателят на Общинския съвет на БСП. Същият не стана общински съветник, а беше изпреварен с преференции от, забележете, четирима човека. \nНали си правим сметка, че водачът, освен свои преференции, събира и преференциален вот от бюлетините, където не е посочена изрично преференция? \nВсичко това казвам в контекста на местните авторитети. \nПреди изборите във Вълчи дол и Трън взехме решение за провеждане на социологически проучвания, за да може партията по места да направи своя информиран избор. Впечатление прави, че като политическа сила БСП има първи резултат и е преди ГЕРБ, но когато минем към конкретизиране на имена - резултатите ни рязко падат. \nМного е важно да подчертая, и то не за да се оправдавам!, че титулярите, които бяха подадени за социологическо проучване, бяха потвърдени и на официални заседания на Общинските съвети. Тук са и колегите от Перник, и колегите от Варна, които ще потвърдят това. Какво се оказа? Въпреки информираността, че предложените кандидати не са водещи, и двете общински организации потвърдиха същия избор. \nМестните организации бяха обезпечени с ресурс, който освен за кампания стигна и за изборна администрация, застъпници и др. Казвам го абсолютно честно - вниманието и ресурсът, който беше отделен за този частичен вот, беше специален и в едни редовни местни избори, трудно бихме осигурили подобни внимание и ресурс за всички общини. В Трън се потвърди резултатът от 2015 г. - това е една феодална община, където не политиката и не политическите партии решават изборния резултат. Във Вълчи дол имаше коалиция всички срещу нас и въпреки това имаме двойно повече гласове - от 883 гласа през 2015 г. на 1769 гласа. \nВ община Антоново с преобладаващо турско население бившият кмет от ДПС стана народен представител и за тях беше въпрос на чест да вземат изборите от първи тур. Ние бяхме единствената политическа сила, която заложи на жена с българско име, която е шеф на комплекса \"Ястребинчета\", и останахме трети. Наблюдава се лек ръст в гласовете на БСП с около 30%, но за съжаление тази кандидатура има своя електорален таван. \nВъпреки така обрисуваната обстановка президентските избори и парламентарните след това вдъхват оптимизъм. Сигурно ще се чуят критики от залата, ще ме обвините, че се хвърлям от едната в другата крайност и че истината е някъде по средата, но аз смятам, особено след втория тур на Радев, че БСП и партньори нямат таван в електоралната си подкрепа. \nДобър пример за това са всички онези патриотични инициативни комитети, с включването на бивши военни и офицери от запаса, които създадохме по общини и ги използвахме на президентските избори. \nСмятам, че за изминалите президентски и парламентарни избори част от ръста на гласовете за БСП се дължи именно на патриотичната линия в защита на българското. БСП трябва да запази и разшири тази тенденция. Още повече днес участието на патриотите във властта вече дава други перспективи пред БСП. \n                       \n", "date": "2017.11.20", "title": " БСП няма таван в електоралната си подкрепа "}
{"url": "http://duma.bg/node/156154", "text": "21 седмици след приемането на първо четене (на 8.06.2017 г.) на законопроекта за концесиите той беше приет на второ четене (съгласно Правилника на Народното събрание този срок е максимум 3 седмици), без дебати и с партийно равнодушие от 122 депутати на 15. 11.2017 г. Какво прави впечатление: Колонизиране на държавата \n1. Това е заложено чрез възможността на наши или чужди инвеститори да владеят и експлоатират природни богатства и инфраструктури обекти, без възможност на държавата да развали концесионния договор. Основание за това е, че авторите и двата варианта на законопроекта не внесоха яснота в съдържанието и прилагането на такива понятия като \"икономически баланс\", \"икономическа изгода\", \"социално приемлива цена\" и др. Вследствие на това концесионерът може да изменя концесионния договор по-всяко време или да намери обяснение/оправдание за неговото неизпълнение по отношение на задължения към държавата. Практиката го потвърждава и с новия закон не се внася нищо ново в това направление, само добри пожелания. \n2. Концесионерът може да прехвърля своите вземания (чл. 128) от общината и държавата на трети лица без съгласуване с държавата/общината. Това е изгодно за него, за да може да получи очаквания приход днес, дори и с известна отстъпка, и да го вложи отново в своята дейност. Но приемниците на тези вземания могат да бъдат всякакви незнайни компании, организации, в т.ч. и с престъпна дейност и държавата, респ. общината стават техни заложници. А когато това се установи, ще бъде много късно или ще трябва да се плати висока цена, за да се преустановят тези взаимоотношения. Това е директна опасност за икономическата, респ. националната сигурност.     Корупция \n1. Няма никакви критерии за оценка ефективността от предоставянето на публичен финансов ресурс на концесионера, независимо от формата - като делово участие, доплащане или 100% възстановяване разходите на концесионера. В международната практика се прилагат за всеки проект минимум 2 метода/компаратори/измерители отделно от известния \"стойност срещу пари\", но явно разработчиците на проекта не познават тази практика и не са положили усилия да се информират за това. Вследствие на това държавният или общинският бюджет ще стане източник за разхищение и задоволяване на частни и корпоративни интереси и при това за много дълъг период от време - 20, 30 и повече години. \n2. Премахнато е изискването към концесионния договор задължително да бъде приложен финансово-икономически модел. Той представлява обединение на всички входящи и изходящи парични потоци, детайлно представяне източниците на приходи и техния размер, както и всички експлоатационни разходи, бъдещи допълнителни инвестиции и т.н. за целия период на договора/концесията. Той трябва да бъде предоставен от кандидатите за концесионери, ако е предвидена състезателна процедура или състезателен диалог и не е необходим при открита процедура. По този начин концесията ще се оценява на база прогнозни данни, често измислени или умишлено манипулирани. От тази печалба винаги може да се отдели корупционен процент за вземащите решение. Липсата на такъв модел изключително много усложнява и оскъпява евентуални опити за разваляне на договора от страна на държавата/общината. \n2.1. Няма критерии кога да се прилагат тези процедури, като същевременно е нарушена Директива на Европейския съюз 2014/24, като се допуска Концедентът да определя броя на участниците в състезателна процедура или състезателен диалог. А той, съгласно тази директива, изисква минимум 3 кандидати и това е въведано в ЗОП, но е изключено тук явно с \"друга\" цел. \n3. Допуска се дори договорът да се развали по вина на концесионера, публичният партньор (държавата или общината) се задължава да изплати на концесионера направените от него разходи. Елегантен начин за \"източване\" на държавния или общинския бюджет чрез планирани фиктивни концесии. \n4. Отпаднала е наказателната отговорност за лицата, злоупотребили със служебно положение (което съществува в действащия закон), и се въвежда само административна глоба от максимум 50 000 лева. Тя е незначителна спрямо възможния размер на подкуп и спрямо щетата за държавния и общинския бюджет. Корупцията вече законно ще заразява обществото и никакви органи не могат да я изкоренят. Специално при този закон тя ще действа по време на целия срок на договора за концесия и показва безпомощността на дискутирания закон за борба с корупцията.      Колапс Колапс, защото: \n1. С отпадането на Закона за публично-частно партньорство се: \n1.1. изключва възможността за създаване на съвместни производствени предприятия между публичен и частен партньор, което е важно за привличане на инвестиции и икономизиране на изостанали региони и което е заложено в бъдещата инициатива на ЕС - \"Берлин плюс\". По този начин България се лишава от прилагането на чл. 187 от Договора за функциониране на Европейския съюз, който гласи: \"Съюзът може да създаде смесени предприятия или всякакви други структури, необходими за ефективното осъществяване на програмите за научни изследвания, технологично развитие и демонстрационни дейности на съюза\". \n1.2. С този законопроект се отменя действащият закон за публично-частно партньорство, с което става невъзможно да се използва ресурсът на инструмента Хоризонт 2020 и плана \"Юнкер\" за съфинансиране на високотехнологични предприятия или за съучастието на държавата като предприемач при индустриализация на страната. Със стандартно и притежавано от чужди компании производство, особено в услугите (аутсорсинг, ишлеме), не може да се очаква висока принадена стойност, респ. значими приходи в държавния бюджет и значим и устойчив икономически растеж. По този начин се потвърждава песимизмът, изразен от секретаря на ЕС по бюджет Гюнтер Йотингер във връзка с възможностите България да догони по дял от БВП на глава от населението останалите страни от ЕС. В момента тя е на последно място с 6500 евро, а в Люксембург този показател е 90 000 евро. Неглижира се и финансирането на научните изследвания (0,6% в България при 3% от БВП в ЕС), които могат да допринесат за ускоряване на това догонване, защото от тях се раждат технологични иновации, които имат по-дълг и устойчив жизнен цикъл.  \n2. Допуска се 100% възстановяване на разходите на концесионерите от държавата или общината (концедентът) - чл. 32, което липсва в международната практика. Кой концесионер не би се възползвал от тази възможност, а това ще доведе до увеличаване на държавния дълг поради нуждата от нови кредити, които ще трябва да покриват и печалбата на концесионера, а тя ще остава тайна за обществото, съгласно законопроекта. В заключение следва да се констатира че: \n- има непознаване от вносителите на законопроекта на практиката в областта на концесиите и публично-частното партньорство и техните международно признати дефиниции. И Световната банка, и Европейската банка за развитие разглеждат тези два инструмента като независими едни от други, което е видно от техните интернет страници. Включването им в един законопроект (само в 3 държави - Сърбия, Албания и Аржентина) е изключение. Публично-частното партньорство е по-общото понятие, а концесията или смесено/институциализирано ПЧ дружество са негови две форми на проявление и реализиране. В дискутирания законопроект е точно обратното. По този начин те прокарват изначално корпоративен интерес. \n- Самите вносители признават в Мотивите към законопроекта, че \"извън обхвата на законопроекта остават случаите на публично-частно партньорство, при които публичният и частният партньор обединяват усилията си за извършване на дейности в две основни насоки: \n- Проекти, при които трябва да се разпредели оперативният риск между публичния и частния партньор. \n- Реализиране на проекти извън строителството и услугите - напр. производство, научни изследвания и т.н., които са уредени в Закона за публично-частно партньорство (ЗПЧП). \nДоколко тези случаи са странични на основния предмет на ЗПЧП, запазването им не е аргумент против неговата отмяна. ... необходимо и препоръчително е да се инициира разработването на отделен закон.\"  \nС новия законопроект се въвежда хаос в нормативната уредба и ограничаване участието на частния капитал за изграждане на научно подкрепена производствена база на държавата. \n- Няма да бъдат усвоени напълно и ефективно средствата по оперативните програми за проекти с инвестиционен характер, тъй като в мотивите към този вариант на законопроекта за второ четене е записано, че тепърва трябва да се проучи възможността за получаване на финансова подкрепа под формата на безвъзмездна финансова помощ по условията на Регламент 1303, който допуска възможността за използване на средства от ЕС при прилагане на публично-частно партньорство (чл. 63 и чл. 64). Този подход в миналото се наричаше саботаж, тъй се внася за приемане умишлено несъвършен и недостатъчно обоснован законопроект. \nСтраните от ЕС се стремят да не въвеждат хаос в съществуващата правна уредба, още повече че Директива 2014/23, заради която се разработи този нов закон за концесиите, се прилага за концесии на стойност над 5 мил. евро и не третира публично-частното партньорство, въведено от Европейската комисия в практиката с т. нар. Зелен документ през 2004 г. Съгласно европейското право няма задължение директива да се въвежда със закон и самата страна с какъв документ ще стане това. Вносителите не взеха под внимание бележките и публикациите по темата и упорито отстояват предложения вариант, от който личи прокарването на корупционни, корпоративни, навярно и оцветени партийно интереси.      Какво остава? За президента: да наложи ново вето с позоваване на изброени по-горе вредни за развитието и икономическата сигурност на България постановки, тъй като вариантът на законопроект за концесиите след ветото от 03.02.2017 г. е внесен от група депутати от ГЕРБ, а не от Министерския съвет, върху който вариант той наложи вето. Законопроектът има 5 промени и е внесен с нови мотиви. \nЗа Европейската комисия: \n- да разкритикува правителството за опитите да използва нейните документи (конкретно Директива 2014/23), за да прокара лобистки закон, с който отваря широко вратата за корупция; \n    - или да си замълчи, с което да стане съучастник в ограбването на българския народ, което едва ли ще повлияе положително на нейния авторитет. Или може би другият вариант - българският народ да приеме колонизацията на българската държава и вместо президент и премиер да бъде назначен генерал-губернатор във властта и така ще се намалят бюрокрацията и разходите за нея. \n     \n    \n", "date": "2017.11.20", "title": "Трите \"К\" и Законът за концесиите  "}
{"url": "http://duma.bg/node/156155", "text": "Уважаеми г-н адмирал, \nСтранна, неразумна и недостойна история се случва в последно време с командването и Академичния съвет на ВВМУ \"Н.Й. Вапцаров\", свързана с името на патрона на морската Алма матер на България. \nОчевидно сме свидетели на унизително недомислие и скандал в цялата история на Морското училище. \nКакто вече сам сте се убедили, решението на Академичния съвет на ВВМУ \"Н. Й. Вапцаров\" да удостои г-н Симеон Сакскобургготски с почетното звание \"Доктор хонорис кауза\" беше посрещнато с недоумение и възмущение от морската общественост, от българските антифашисти и от семейството на Никола Вапцаров. Това недоумение и възмущение намери израз в медиите и в социалните мрежи. То Ви беше изказано в лицето от четирима бивши началници на ВВМУ. Лично аз съм силно изненадан, възмутен и огорчен. \nВие смятате, че г-н Симеон Сакскобургготски имал важен принос за \"спасяването\" на Военноморското училище. Тук мога сериозно да поспоря с Вас, но известно ми е, че това почетно звание се присъжда и на политици без никакви заслуги към науката и към съответното училище. \nПроблемът е другаде! \nРешението на Академичния съвет неизбежно поражда асоциацията, че с почетното звание \"Доктор хонорис кауза\" на ВВМУ \"Н. Й. Вапцаров\" се удостоява синът на цар Борис ІІІ, който е подписал смъртната присъда на патрона на училището Никола Йонков Вапцаров и поетът е бил разстрелян \"В името на Негово Величество\". \nИ това решение, взето по Ваша лична инициатива, беше възприето като неуважение към паметта на Вапцаров, като отстъпление от неговата Вяра! \nПред четиримата свои предшественици Вие твърдите, че \"Комунизмът е забравен и решението няма политически контекст\". \nРазбирам, че Вие много бързо забравяте. Решението, което според Вас няма политически контекст, вече има своите политически последствия. \nРетроградните сили в България възприеха Вашето решение като сигнал за поругаване на личността, поезията и идеите на Вапцаров. В медиите се появиха призиви, че било недостойно Морското училището да носи името на \"терорист\" и името трябвало да се смени?! \nКак Вие ще отговорите на тези призиви?! (Съветвам Ви да се запознаете с отговора, който контраадмирал о.з. Румен Попов дава от страниците на в-к \"Дума\", брой от 3.11.2017 г.). \nНима никой от членовете на Академичния съвет на ВВМУ не можа да предвиди „страничните” ефекти от това единодушно прието решение?! \nРазбира се, г-н Симеон Сакскобургготски не е виновен за престъпленията на династията, но, докато той като дете тъне в охолство под наблюдението на цяла свита начело с регентите, то в какво бяха виновни ястребинчетата, разстреляни в негово име след възцаряването му през септември 1943 г., в какво бяха виновни десетките деца на антифашисти, избити от помагачите на Хитлер в България. \nТук не става дума за съблюдаването на формални критерии, а за висок морал и съвест, за човешки чувства, за дълбоки неизлечими рани в българското общество. \nИ тук за мен пак възниква въпросът за патрона на Морското училище Никола Вапцаров - МОРЯКА и ПОЕТА, \"който сроди морето и машините с човешката душа и възпя вярата и любовта, свободата и мира\", въздигнат на пиедестал в цялото му духовно величие от преподавателя във ВВМУ проф. д.пс.н. инж. кап. I ранг о.р. Илия Пеев в изследователския му труд под горното заглавие. \nМисля си, че би било полезно всички членове на Академичния съвет да прелистят тази книга още веднъж. \nЕдинодушното решение на Академичния съвет на ВВМУ обижда чувствата на българските антифашисти, на семейството на Вапцаров, на почитателите на международно признатия български поет, на випускниците на ВВМУ, възпитани в духа на своя патрон Никола Вапцаров, които милеят за своето Училище и в трудни моменти се вдигат в негова защита. Подкрепата на тези вапцаровци ще бъде нужна на Вас и на Военноморското училище и в бъдеще и техните чувства трябва да се уважават. \nУбеден съм, че този акт на Академичния съвет поставя в неудобно положение и самия г-н Симеон Сакскобургготски. \nГосподин адмирал, не забравяйте, че Вие сте само временно на този пост и освен повишаването на нивото на научната и преподавателската дейност, освен утвърждаването на националния и международен престиж на ВВМУ \"Никола Йонков Вапцаров\" Ваш дълг е да съхранявате традициите, съградени от Вашите предшественици, свято да пазите името на патрона на Морското училище! \nВие ще си отидете, но паметникът на Никола Вапцаров в Морското училище на България ще остане! Паметта и преклонението пред поезията на Никола Вапцаров в България и по света ще останат! \nПомислете върху казаното в моето писмо. Вярвам, че още не е късно.     \n", "date": "2017.11.20", "title": "Вие ще си отидете, Вапцаров ще остане "}
{"url": "http://duma.bg/node/156156", "text": "И като рукна из всеки микрофон и всяка чешма мантрата: \"морален-акт-морален-акт-морален-акт...\", направо се притесних за психичното здраве на българската политическа класа (а където има класи, има и класова борба, ама това е друга тема).  \nОставката на Главчо не е нито морален акт, нито лично решение, нито героична саможертва, нито невинна жертва. А бягство.   \nКогато в едни безметежни времена Борисов каза \"депутатите са безделници, ширят се в кафенето и лапат кифтаци\", възторжените верноподаници, интернет-населението и придворните медии ръкоплещеха насърчително \"Мачкай, Бойче!\", а депутатите от ГЕРБ подсмърчаха срамливо, хихикаха неловко като настъпени червеи, заекваха по телевизорите, преобразяваха се по спешност на изтривалки и бършеха словоизверженията на падишаха. Последното занимание се оказа техен най-пръв партиен дълг.  \nКогато Нинова цитира горното високонаративно откровение, беше обявена за провокатор и дестабилизатор на митичната стабилност, опозицията си взе папките и таблетите и понеже е коварна, подла и деструктивна, реши да изложи Бойчето пред Таяни. Ужас, ужас! Позор, позор!        \nИзправен пред тази мрачна перспектива, Бойчето посърна като мушкато в неловко положение и предприе панически действия с цел минимизиране на щетите, щото за ГЕРБ дебатите се очертаваха разгромни, гласуването - тревожно, резултатът - пагубен, пък и тоя Таяни за пискюл...  \nНай-напред Бойчето се обади откъм някакъв околовръстен път, че Главчо си изтървал нервите, без да иска. А не от престараване, подлизурство и сервилност, задължителни за кариерното преуспяване на всеки гербераст. После връхлетя с изменено лице в НС на председателския съвет, където изобщо няма работа, ама Бойчето от разделение на властите не отбира. За Бойчето на тоя свят има само една власт - неговата. Лична, персонална и безразделна. Естествено, все още председателят не му казал да затвори вратата от външната страна. Смее ли!  \nИ стана това, което става винаги - не Главчо си подаде оставката, а Бойчето му я подаде като кално въже, нарита го публично и го натири в преизподнята на политическото небитие. Там, при всички Фидоски, Цецки, Митодита и прочее прелъстени, употребени, унизени, опозорени и захвърлени. До един - покорни, предани, всеотдайни, усърдни, старателни, надменни, арогантни изпълнители на мръсни поръчки, адвокати и тълмачи на всяко действие, дума, звук, реплика и простотия на великолепното и всемогъщо Бойче, самопожертвувателни изтривалки на неговото свещено име. При диктаторите е така. Един поглед - и си на върха, едно трепване на миглата - и си в нищото. И си нищо. Мутрафонска му работа. А като стане жежко, мутроидите и простофоклите бягат паникьосани от полесражението.   \nИ рукна из всеки микрофон и всяка чешма мантрата: \"морален-акт-морален-акт-морален-акт...\" . И шурнаха едни дитирамби за Бойчето, тоз велик и неповторим стратег, спасител на държавата, на нейния авторитет, стабилитет и васалитет, пазител на националното достойнство и най-паче - на Европредседателството, през което опозицията трябва да го играе кордебалет (corps de ballet) на ГЕРБ, а целокупният български народ, това куче, дето трябва да бъде държано на къса каишка - да стъпва на палци и да пърха като умиращия лебед. Все повече се притеснявам за психичното здраве на политическата класа и на Бойкоугодните медии, социолози, политолози и прочее корифеи, специализирани в славословия на неговия ненадминат инстинкт. \nСлава Боку и на неговия пророк Цецоолу! Всичко си дойде на мястото. ГЕРБ мълниеносно се завърна в обичайния си обвинителен наратив. И потекоха познати мантри, и вече преливат от телевизорите: \n \"От 2-3 седмици от БСП търсеха скандал. Нинова в продължение на няколко дни провокираше в парламента. Във вторник идва председателят на Европарламента Таяни. БСП изчислиха и това. Всичко е резултат от един премислен план. БСП искат да събарят държавата. Действията на БСП са провокация. БСП саботира Европредседателството\"...  \nИ в същото време: \"Ние сме смирени, смирени, смирени...\" \nНаистина, след конгреса на БСП, от 2-3 седмици насам, ГЕРБ зацикли в тежка хистерична криза:  \n\"БСП е дивашка опозиция, е лоша алтернатива, е мракобесна, е пагубна, е шумна, е корумпирана, е неадекватна; БСП лъже, манипулира, разпространява клюки, сее интриги, произвежда омраза, плоди фалшиви новини, хвърля кал, злобее и злослови; БСП загробва имиджа на България, уронва престижа на страната, не чете, но преписва, страда от психическо разстройство, се намира в посттравматичен стрес\"... \nИ в същото време: \"Ние сме смирени, смирени, смирени... Вижте ни колко сме смирени, колко сме мили, любезни, обичливи... Смирени сме, бе, гадове гадни гадникакви!\"... \nИ защо тоз писък?! \nПросто БСП извади ГЕРБ от обувките. Изхвърли ги от комфортабелната хралупка, защитена от зли ветрове и алтернативни хали, строго охранявана от хранени кучета, циклопи и горгони - гаранти за тяхната, на ГЕРБ, неприкосновеност и недосегаемост. \nДнес ГЕРБ са като БКП след 10 ноември. В пълен шок, потрес и ужас от откритието, че на света има опозиция. И се озъртат смутено. Като мушкато в неловко положение.       \n", "date": "2017.11.20", "title": "Мушкато в неловко положение  "}
{"url": "http://duma.bg/node/156158", "text": "Столичната община няма да миряса, докато не оцвети в синьо и зелено целия град. Вече са факт поредните мераци за разширяването на платеното почасово пакриране в някои части на цели три района на София. \"Възраждане\", \"Красно село\" и \"Оборище\" ще направят т.нар. обществени обсъждания до месец, но е добре известно, че мнението на хората няма да бъде взето предвид, каквото и да стане на местните срещи. Практиката показва, че стигне ли се дотам районната администрация да извади картите с цветните си предложения, значи договорките на високо ниво са приключили, решението е взето, а участието на обществото е само формално. Добре помним, че това се случи и с предложенията за разширяване на платеното паркиране в \"Лозенец\" и \"Средец\", което влезе в сила преди няма и два месеца.  \nВсъщност, така прокламираното обещание за \"въвеждане на ред\", с което от общината рекламират нуждата от увеличаване на платените паркоместа, за много хора си остава просто пълнене на хазната и черната дупка, наречена \"Център за градска мобилност\". Живеещите в района на \"услугата\" пък я определят като незаконен данък. Недоверието у хората няма да изчезне и срещу новопредлаганите зони ще има все по-широк отпор. Стои си и съмнението как се харчат спечелените от паркоместата пари. Докато не започнат да се появяват общински паркинги, а тротоарите и улиците не спрат да се разпадат, дори и след ремонт, обществото няма да скрива скептицизма си за нуждата от увеличаването на цветните петна из София. Това е и същинският проблем на синята и зелената зона. Всеки столичанин иска ред, но иска и да знае какво ще получи срещу таксата за паркомясто. Засега е само в очакване на реципрочност от страна на общината. Когато управниците от ул. \"Московска\" 33 адекватно отговорят на очакванията на хората, тогава думите протест и недоволство няма да вървят успоредно с шарените зони.      \n", "date": "2017.11.20", "title": " Шарени мераци"}
{"url": "http://duma.bg/node/156159", "text": "Из България е пълно с пътища, пейзажът около които изглежда като гробище. Параклиси от двете страни, паметници, жалейки по дървета и билбордове, паметни плочи. Днес сме в ступор от жертвите по пътя Сопот-Микре. В Креснеското дефиле е същото. Пътят Русе-Бяла е зловещ. Знаем как се кара и как се претрепват между Варна и Бургас. \nИ всеки път следва една и съща управленска безпомощност. Следва доказателство колко безпределна некадърност, некомпетентност и тотален непрофесионализъм са завладели т.нар. контролни органи на държавата. Властници с променени лица си правят \"извънредни заседания\", предлагат \"драконовски мерки\", раждат велики идеи за някакви регистри, видеокамери и евростандарти. Измислят поредни безсмислени промени в Закона за движение по пътищата, а той отдавна е абсолютно неприложим и няма човек в републиката, който да знае какво точно пише в него. За катаджия, който го познава в детайли, сме готови награда да дадем... \nС какво камерата в автобуса ще предотврати катастрофите? С какво регистърът на автосервизите и автоморгите ще предотврати катастрофите? С какво думите на шефа на \"Пътна полиция\" \"мобилни камери има във всяка областна дирекция на МВР и е въпрос на организация къде и в кои часове на деня да работят\" ще предотвратят катастрофите? С какво пиарската срещичка в кабинета на Борисов с бонбонки и шоколадчета на масата ще предотврати катастрофите? \nС нищо. Проблемът се корени в разшифровката на абревиатурата КАТ. Контрол на автомобилния транспорт. Няма контрол, няма полицаи по пътищата, няма санкции, няма професионален анализ къде какво следва да се направи, няма възмездие за безумно поведение на пътя - от блещенето в телефона в движение и спиране в аварийна лента, за да си цъкаш във фейсбука, през нагло фучене в буслентата до изпреварване на напълно забранено място, щото си гявол и щото не ти пука. \nДокато нещото, наречено КАТ, не бъде научено какво работи, на пътя ще има смърт.     \n", "date": "2017.11.20", "title": " Некадърност без предел"}
{"url": "http://duma.bg/node/156179", "text": "ГЕРБ изпаднаха в тройно критична ситуация през миналата седмица. Не им е за първи път, защото скандалите за вече всекидневие за тях, но три пъти да се овъртолиш в собствените си откровени глупости е безпримерно постижение. Първо, председателят на НС Димитър Главчев изгони без нужда лидера на опозицията и вкара партията си в поредния скандал. Второ, министър-председателят Бойко Борисов, колкото и да се обясняват и отричат гербаджиите, със самото си присъствие на председателския съвет в петък се намеси по най-груб и безобразен начин в делата на законодателната власт. Трето, обяснението им, че Главчев си е тръгнал, защото не искали да се излагат с празна зала пред председателя на Европарламента Антонио Таяни, е крайно обидно за всеки българин. Как така ще сменяте шеф на парламента заради чужденец, пък дори и да е в правото си? Но те нали си имат \"началници\", много им дреме за националната гордост. Не искали да се излагат пред чужденците, ама им е все тая дали ще се изложат пред българските граждани, защото знаят, че машината за правене на избори досега работи безгрешно.  \nБойко Борисов беше истински притеснен в петък сутринта, но това си е негов проблем. С този материал - такива резултати.  \nИзборът на Цвета Караянчева за председател на парламента ще осигури на ГЕРБ и лидера им нови приключения. Да оставим настрана твърдението на Татяна Дончева, че след Караянчева Цецка Цачева ще ни се стори като Айнщайн. Гербаджийката от Кърджали обаче се показа през годините като конфликтна личност, тя беше изваждана на първа линия именно в словесните престрелки с опозицията, заради острия й език. Не е трудно да предположим, че няма дълго да чакаме нова драма в пленарна зала независимо от уверенията на Караянчева, че ще бъде хладнокръвна.  \nТази ситуация обаче има и втори план. Гербаджиите бяха готови до последно да бранят Главчев, без изобщо да им пука за Таяни и празната зала, пред която ще говори. Вече беше започнала втората серия на филма \"Всички в ГЕРБ обичат...\" Добрев, Главчев, няма значение кого. От местните организации вече пристигаха писма в подкрепа на председателя на НС. Както и в случая с Добрев, инициатор на акцията сто процента е бил Цветан Цветанов, но този път Борисов отиде лично на крака да им обясни, че от две злини трябва да изберат по-малката. Така Цветанов кандиса да направи Главчев курбан, но на поста той бе сменен от Караянчева. Тя може и да не знае на коя държава е столица Пекин, но знае, че ако не се държи за Цветанов, Борисов може да ги помете всичките, воден от желание за политическо оцеляване.  \nИзборът й не е добър за парламентаризма, но е добър за Цветанов и нея самата в навечерието на конгреса на ГЕРБ, където Борисов ще търси потвърждение на легитимността си като лидер. А тя бе накърнена именно от Цветан Цветанов и Караянчева по време на скандала с оставката на Делян Добрев. Да се оправя. Както би казал един човек по един друг повод: \"Не ми се хили. Ти си ги избра\".  \nА беше само седмият месец от трето управление на Бойко Борисов...   \n", "date": "2017.11.20", "title": " Откровени глупости"}
{"url": "http://duma.bg/node/156145", "text": "Аржентинското министерство на отбраната съобщи, че са получени сигнали, които могат да принадлежат на екипажа на липсващата подводница Сан Хуан. Това става ясно от съобщение, публикувано на официалния уебсайт на флота, уточни Ройтерс. \nСигналите са били с продължителност от 4 до 36 секунди. Контактът не е уставен. Общо са били записани седем сателитни повиквания. \nДокладът на аржентинските военни също така казва, че правителството работи с компания от САЩ, която е специализирана в сателитните комуникации, за да проследи местонахождението на липсващия плавателен съд. \nДизелната подводница \"Сан Хуан TR-1700\" изчезна в сряда, 15 ноември. На борда има 44 души. Последното й потвърдено местоположение беше на 432 км от южното крайбрежие на Атлантическия океан. \nВ търсене на липсващата подводница участват спасителните екипи на Аржентина, Чили, Бразилия, Съединените щати и Великобритания. Също така в спасителната операция участваше самолет на НАСА. \n    \n", "date": "2017.11.20", "title": " Сигнали от изчезналата подводница?"}
{"url": "http://duma.bg/node/156146", "text": "Мистериозно изчезналият ливански премиер Саад Харири пристигна в Париж, предаде ДПА. Той е придружаван от семейството си и ще остане във френската столица няколко дни, допълва Ройтерс, като се позовава на изявление на президента на Ливан Мишел Аун. \nПосещението е по покана на френския президент Еманюел Макрон, който лично разговаря с Харири в Рияд, както и с престолонаследника на Саудитска Арабия Мохамед бин Салман. Макрон обаче уточни, че не става въпрос за предложение за политическо убежище. \nХарири обяви, че подава оставка по време на визита в Саудитска Арабия на 4 ноември. Оттогава той не се е връщал в родината си. Възникнаха съмнения дали действа по своя воля, или под натиск от страна на Рияд. Саудитските власти отричат да са го задържали, както и да са го принуждавали да напуска поста си. Аун обаче каза, че Харири трябва да се върне в Ливан и да му връчи лично оставката си. \n\"Лъжа е, че съм задържан в Саудитска Арабия и ми е забранено да напускам страната. Отивам на летището\", написа Харири в туитър, малко преди да излети за Франция. \nМеждувременно Саудитска Арабия реши да отзове посланика си в Берлин в знак на протест срещу изказване на германския външен министър Зигмар Габриел, че Харири е задържан в Рияд против волята си, предаде АФП, като цитира Саудитската агенция по печата. Саудитска Арабия ще връчи протестна нота на посланика на Германия в кралството, в която ще изрази недоволството си от неоснователните обвинения, заяви говорител на саудитското външно министерство. \nРияд иска да постави Ливан под свой контрол, също както се опитва да направи с Катар, каза във Вашингтон катарският външен министър Мохамед бин Абдулрахман ал Тани, цитиран от АФП и Ройтерс. \"В Ливан се случва точно това, което се случи на Катар преди шест месеца\", заяви той, коментирайки внезапната оставка на Харири. \"Виждаме тенденция към безотговорност и безразсъдно лидерство в региона\", подчерта катарският външен министър. \nВ началото на юни група арабски страни, водени от Саудитска Арабия и ОАЕ, прекъснаха отношенията си с Катар, обвинявайки го в подкрепа на радикални ислямистки групи и в прекомерно сближаване с Иран. Техеран е основен съперник на Рияд в региона, припомня АФП. \n    \n", "date": "2017.11.20", "title": "\"Изчезналият\" Харири отиде в Париж"}
{"url": "http://duma.bg/node/156147", "text": "Поредната сепаратистка заплаха в Европа идва от най-нестабилния регион - Балканите, пише в свой анализ агенция Блумбърг. Босненският сръбски лидер Милорад Додик иска да изтегли фракцията си от Босна и Херцеговина. Така обаче той ще наруши споразумението за тристранно споделяне на властта, което държи страната от мирното споразумение от 1995 г. Тогава беше прекратен най-смъртоносният конфликт в Европа след Втората световна война, припомня агенцията. \nПозицията на Додик доведе и до икономически санкции от САЩ. Той обаче сега може да разчита на дългогодишен приятел: Русия. Додик и руският президент Владимир Путин са се срещали седем пъти от март 2011 г. насам, а с руския външен министър Сергей Лавров - пет пъти през последното десетилетие. Русия освен това е вторият най-голям инвеститор на територията на Република Сръбска, след Сърбия. \n\"Босна се разпада тихо и това е най-доброто\", казва Додик в скорошно интервю. Той допълва, че ако види удобен шанс за отделяне, няма да го пропусне. \nУправляващите органи на Босна и Херцеговина не са в състояние да се договорят за основните икономически реформи, изисквани от Международния валутен фонд. Тригодишната програма на фонда не успя, след като страната не премина първия тримесечен преглед. БВП е в размер на едва 17 млрд. долара, като достига малко над 15% от средното за ЕС на човек от населението. Икономиката се подпомага основно от преводи на емигранти от чужбина, признава управителят на централната банка в Сараево Сенад Софтич. \n\"Босна преживява най-сериозната криза от края на войната\", коментира Тимъти Лъс, директор на консултантската фирма за политически рискове \"Нова Европа\" в Кеймбридж, Великобритания. \"Не само че общите държавни институции са почти напълно разбити, но и никой не изглежда особено заинтересуван от възстановяването им\", казва още той. \nСърбите, хърватите и мюсюлманите в Босна и Херцеговина така и не успяват да се споразумеят и да си сътрудничат. Основните компании и институции - като телекомуникационните оператори и статистическите служби, отразяват разделението. \n\"Имаме мюсюлманско електропреносно дружество, католическо и православно\", коментира Валентин Инцко, австриец, който оглавява кабинета на Върховния представител на ЕС в страната. \nБосненските мюсюлмани, които представляват половината от 3,7-милионното население на страната, обвиняват Милорад Додик, че ще навреди на бъдещето на страната. Лидери като него \"водят разрушителни, сепаратистки и дестабилизиращи политики, които създават проблеми не само за Босна и Херцеговина, но и ще имат последствия за региона и за цяла Европа\", коментира в изявление лидерът на босненските мюсюлмани Бакир Изетбегович. \nХърватите от своя страна се противопоставят на разпадането на страната. Ако обаче босненските сърби се оттеглят, те вероятно ще поискат тристранно разделяне и ще се опитат да се присъединят към Хърватия, казва Зарко Пуховски, професор по политически науки в Загребския университет. \nМилорад Додик, когото тогавашният държавен секретар на САЩ Мадлин Олбрайт определи като \"свеж въздух за страната\", спря да поддържа западните сили от 2006 г. До 2013 г. той вече спря да използва и думата \"геноцид\" за клането в Сребреница. През януари финансовото министерство на САЩ му наложи санкции заради възпрепятстване на Дейтънските споразумения. Според Вашингтон той \"представлява сериозна заплаха за суверенитета и териториалната цялост на Босна и Херцеговина\". \nДодик вярва, че времето работи в негова полза и Босна просто ще се разпадне дори без референдум за независимост Република Сръбска. \n\"Република Сръбска ще бъде отделна държава един ден\", коментира той наскоро пред сръбското издание \"Вечерне новости\". \"Независимо дали става дума за 5, 10 или 15 години, няма значение. Гарантирам, че независима република Сръбска ще падне в скута ни като зряла ябълка\", заключава той. \n Босненски мюсюлмани Босненски хървати Федерацията на Босна и Херцеговина, контролирана от хървати и мюсюлмани Република Сръбска, контролирана от босненските сърби   \n", "date": "2017.11.20", "title": "В Европа тиктака следващата сепаратистка бомба "}
{"url": "http://duma.bg/node/156148", "text": "Лесбос протестира срещу бежанците \nМестните власти в Лесбос ще стачкуват в понеделник, за да привлекат вниманието към проблема с бежанците от Сирия. Хората настояват правителството да придвижи мигранти от сериозно пренаселените острови към вътрешността на страната. Около 16 000 мигранти са преместени на континента от октомври м. г., но са необходими повече трансфери, тъй като десетки продължават да достигат до островите всеки ден. Башар Асад превзе ключов град \nСирийският президент Башар Асад превзе ключов град. Проправителствените сили с подкрепата на елитни ирански части и милициите на \"Хизбула\" са превзели намиращия се в богатата на петрол провинция Дейр аз Зур град Абу Камал, който е известен и като Ал Букамал. Той се намира близо до границата с Ирак. Партията уволни Мугабе \nЦентралният комитет на управляващата в Зимбабве партия \"Африкански национален съюз на Зимбабве-Патриотичен фронт\" (ЗАНУ-ПФ) отстрани 93-годишния президент на страната Робърт Мугабе от лидерския пост. Това е станало по време на специално заседание. За глава на партията е избран бившият вицепрезидент Емерсън Мнангагва. Сблъсъци в Кения \nНай-малко 4 мъртви тела бяха открити в гето в столицата на Кения, като откритието предизвика сблъсъци. Телата на трима мъже и една жена бяха намерени в гетото \"Матахе\", едно от местата на напрежение, където избухна насилие по време на оспорваните президентски избори, бойкотирани от опозицията. Силен трус разлюля Нова Каледония \nКрай бреговете на Нова Каледония е регистрирано земетресение с магнитуд 6,7 по скалата на Рихтер. Земетресението е регистрирано на 74 км източно от главния град на островите Тадине. Няма данни за жертви и разрушения.  \nСилен пожар избухна в пекинското предградие Синцзян. Според местните медии най-малко 19 души са загинали, а още осем са ранени. Властите установяват причините за инцидента. Разследването е поето под личния контрол на секретаря на партийния комитет на Пекин Цай Ци   \n", "date": "2017.11.20", "title": "Кратки новини"}
{"url": "http://duma.bg/node/156149", "text": "Вчера в турския курорт Анталия се състояха преговорите на ниво министри на външните работи между Русия, Иран и Турция. В рамките на почти два часа Сергей Лавров, Джавад Зариф и Мевлют Чавушоглу обсъждаха регулирането на сирийската криза. Тяхната среща предшества тази на високо равнище между лидерите на трите държави, която ще се проведе на 22 ноември в Сочи. Руският първи дипломат заяви, че непосредствено преди срещата на върха ще се проведе и друга - на генералните щабове на трите страни. \n\"В качеството на военна подготовка за срещата на 22 ноември в Сочи ръководителите на генералните щабове на трите страни също ще проведат своя среща\", каза той. \nПо отношение на днешните разговори Лавров заяви, че заедно с другите си двама колеги са постигнали договорености по всички въпроси. \nПо думите му разбирателство е постигнато и за това как да се укрепи т. нар. процес от Астана за мирно регулиране на сирийския конфликт, като са били обсъдени всички аспекти от ситуацията в страната. \"Обсъждани са всички въпроси. Не мога да влизам в детайли\", допълни той.   \n", "date": "2017.11.20", "title": "Русия, Турция и Иран се разбраха за Сирия"}
{"url": "http://duma.bg/node/156150", "text": "През уикенда в София се проведе Третата международна среща за солидарност с Куба на страните от Централна и Източна Европа. В нея взеха участие над 100 организации от повече от 22 страни. Специален гост на форума беше една от дъщерите на Че Гевара - Алейда. През тази година се навършиха 50 години от смъртта на легендарния кубински революционер. \nУчастниците в срещата приеха декларация, в която осъждат агресивната политика на Съединените щати срещу Куба, настояват за връщане на незаконно заграбената територия на Гуантанамо и спиране на дезинформационната кампания срещу страната. Бяха поднесени цветя пред паметника на Апостола на кубинската свобода Хосе Марти. Отправен бе и призив към приятелите на Куба по целия свят за солидарност с кубинския народ и неговата борба за достойно съществуване. Представени бяха и рисунки на български деца в рамките на конкурса \"Куба - близо и далеч\". \nДнес кубинската делегация ще има среща с обществеността в Пловдив, а утре ще посети и Варна. Очаквайте в утрешния \"Глобус\" и кратко интервю с Алейда Гевара.   \n", "date": "2017.11.20", "title": "Дъщерята на Че Гевара е в България"}
{"url": "http://duma.bg/node/156151", "text": "След продължили 17 часа преговори, приключили едва в 4 часа сутринта, представителите на Европейския парламент и на Европейския съвет постигнаха разбирателство относно бюджета на Съюза за 2018 г. Следващата година ще бъдат предвидени 160,1 млрд. евро в сравнение с 157,9 млн. през 2017 г., съобщи \"Политико\". \nВ крайна сметка бюджетът за догодина ще е по-голям със 17 млрд. спрямо настоящия, като увеличението основно ще бъде в парите за кохезионните фондове, които навлизат в активен етап на изпълнение на проектите, както и в програми за развитие на икономиката и за издръжката на администрацията. \n\"Бюджетът за 2018 г. се фокусира върху приоритетите като засилването на икономическия ръст и създаването на работните места, засилването на сигурността и справянето с предизвикателствата, предизвиквани от миграцията\", заяви заместник-министърът на финансите на Естония и главен преговарящ на Съвета на ЕС за бюджета Маарт Кивине. \nБлизо 117 млн. евро повече са предвидени за разкриване на работни места за младежите в Европа. Евродепутатите искаха да добавят два милиарда, предвидени предимно за изграждане на инфраструктура и научно-развойна дейност. Съветът на ЕС същевременно предложи цифри с 1,7 млрд. по-ниски от предложението на комисията. \nПолитическата ситуация в Турция се отдалечава от европейските стандарти, затова е решено да се намалят средствата за Анкара в бюджета за следващата година със 105 млн. евро. За сравнение през тази година най-старата кандидатка за членство в ЕС е разполагала с 636 млн. евро. \nОсемдесет милиона евро повече са предвидени за страните по външните южни и източни граници на Европейския съюз, както и Западните Балкани, които понасят най-голямата тежест от миграционната криза. \nПостигнатият резултат е компромис между трите основни институции на Европейския съюз. През май Еврокомисията предложи бюджет в размер на 160,6 млрд. евро. \n\"Смятаме, че този бюджет отговаря на нуждите на съюза, на очакванията на хората. Бюджет, който ще донесе повече икономическо развитие, работни места и сигурност на европейците, подчерта докладчикът по бюджета румънският евродепутат Зигфрид Мурешан. \nИ ЕП, и Европейският съвет имат две седмици да одобрят споразумението - бюджетът трябва да бъде гласуван в края на месеца.   \n", "date": "2017.11.20", "title": "Повече пари за младите, по-малко за Турция  "}
{"url": "http://duma.bg/node/156160", "text": "С понижаването на температурите в последните дни потреблението на електроенергия се повиши. Броят на домакинствата в България, които се отопляват на електричество, е значително по-висок от този в останалите страни от Европейския съюз, съобщават от ЧЕЗ Електро България. Статистиката показва, че през зимата консумацията на електроенергия отбелязва ръст от 30-40% спрямо потреблението през септември. Това, разбира се, се отразява и върху размера на месечните фактури. Тъй като консумацията е основен фактор при формиране на сметката за ток, от ЧЕЗ Електро призовават към разумно потребление и прилагане на мерки за енергийна ефективност. Санирането на жилището ни, изключването на електроуредите, които не се ползват, изборът на уреди с висок енергиен клас са мерки, които се изплащат сравнително бързо и водят до намаляване на месечните сметки за ток, припомнят от дружеството.     \n", "date": "2017.11.20", "title": "Ниските температури надуват сметките за ток, напомнят от ЧЕЗ"}
{"url": "http://duma.bg/node/156161", "text": "Оранжерийните краставици на едро са поскъпнали през миналата седмица с 11,45 на сто до 2,06 лв. средно за кг. Това показват данните на Държавната комисия по стоковите борси и тържищата (ДКСБТ). Оранжерийните домати са се продавали по 2 лв. за кг. Картофите са поскъпнали с 3,6 на сто и са се търгували по 0,57 лв. за кг на едро. \nМорковите са се продавали по 0,67 лв. за кг, а зелето се е търгувало по 0,55 лв. за кг на едро. Зелените чушки са поскъпнали с 4,2 на сто до 1,25 лв. за кг, а цената на червените чушки се е вдигнала с 14,6% до 1,80 лв. за кг. Ябълките са поскъпнали с 4% и са се продавали по 1,30 лв. за кг. Цената на лимоните се е понижила с 6,7% до 2,72 лв. за кг. \nКравето сирене е поскъпнало с 0,7 на сто и се е продавало по 6,07 лв. за кг. Кашкавалът тип \"Витоша\" се е търгувал по 10,50 лв. за кг. Олиото е поскъпнало с 0,5% и се е купувало по 1,99 лв. за литър. Каймата е поевтиняла с 1,5% и се е търгувала по 4,67 лв. за кг. \nЦената на пакетче краве масло от 125 грама се е понижила с 3% до 2,27 лв. за брой. Пилешкото замразено месо се е продавало по 3,78 лв. за кг. Захарта се е търгувала по 1,38 лв. за кг. Цената на брашното тип \"500\" се е вдигнала с 1,3% до 0,81 лв. за кг. Зрелият фасул се е купувал средно по 3,35 лв. за кг. Яйцата са се продавали по 0,30 лв. за брой. \nКато цяло индексът на тържищните цени се е повишил през миналата седмица с 0,48%. На годишна база индексът се повишава с над 12%.     \n", "date": "2017.11.20", "title": "Само за седмица Червените чушки поскъпнаха с 14%, краставиците - с 11%"}
{"url": "http://duma.bg/node/156162", "text": "Никой потребител не може да бъде принуждаван да прави разходи или да се чувства обвързан в договорни отношения с търговец само въз основа на обаждане по телефон или защото е присъствал на демонстрация на продукти в обществена зала. Това коментира председателят на Комисията за защита на потребителите (КЗП) Димитър Маргаритов пред \"Дарик\". Той разясни правилата при сделки от разстояние и извън търговски обект. \n\"При отправяне на оферти по телефона, дори потребителят да е приел предложението на търговеца с всички представени условия, договорът не се счита за сключен, преди да бъде подписан от двете страни. Понякога търговците се опитват да твърдят, че са налице договорни отношения, без да изпращат писмения текст. Ако потребителите не са достатъчно добре информирани за правата си, могат да се подведат\", коментира Маргаритов. Той припомни, че допреди няколко години законът е предоставял такава възможност, но впоследствие тя е отпаднала \"предвид факта, че не се гарантира в достатъчна степен интересът на потребителя и може да бъдат правени произволни твърдения за това кой на какви договорни условия се е съгласил.\" \nЗадължение на търговците е да информират всеки свой клиент, още когато му предлагат своята стока или услуга, че може да се откаже от сключената сделка без някакви специални причини в срок от 14 дни, както и да удовлетворят претенцията му, когато е пожелал да се възползва от това свое право. \nМаргаритов обясни, че при сделките от разстояние и извън търговски обект всички потребителски права са на разположение на гражданите. Когато търговецът препятства упражняването им, комисията е в готовност да реагира, да констатира нарушенията, да санкционира търговеца и същевременно да способства претърпелият вреди потребител да получи компенсация.     \n", "date": "2017.11.20", "title": "Има специални правила за сделките от разстояние и извън магазините"}
{"url": "http://duma.bg/node/156163", "text": "От изключително високи сметки за вода се оплакаха жители на Казанлък, предаде БНТ. Има домакинства, които дължат по 700 лева. От ВиК-то обаче поемат вината за големите сметки и обясняват, че става въпрос за некоректно отчитане на водата от страна на инкасатора. \nХората в казанлъшкия квартал \"Христо Ботев\" се оплакаха, че за миналия месец са получили баснословни сметки за вода. Обикновено едно семейство месечно изразходва около 10 кубика, но жителите с изненада установили, че имат отчетена вода по 200-250 кубика за месец. \nЕдна от засегнатите от сметките - Ганка Едрева, обяснява, че никога не е плащала за повече от 10-12. Според нея така излиза все едно, че 2 години домакинството й не е плащало за вода. Друг от засегнатите - Минчо Тилев, казва, че обикновено консумацията на домакинството му е около 8 кубика, а сега им искали пари за 56 кубика. \nОт ВиК-Казанлък обаче са заявили, че става въпрос за некоректно отчитане на водата от страна на техен служител, който вече е освободен от работа. Ръководителят на района заяви, че хората в квартала са изразходили тази вода в рамките на последната една година, но тя е била отчетена, затова сега сметките са големи.     \n", "date": "2017.11.20", "title": "Отчетоха по 200 куб. вода за месец на семейства в Казанлък"}
{"url": "http://duma.bg/node/156164", "text": "Защо в съвместното българо-хърватско дружество \"БДЖ-Кончар\", 49% от което е на \"Холдинг БДЖ\", се прилага поведение, което води до фактическо унищожаване на предприятието и до изхвърлянето на висококвалифицирани специалисти на улицата. Този въпрос задава депутатът от БСП  за България и заместник-председател на парламентарната комисия по транспорт Георги Свиленски на министъра на транспорта Ивайло Московски. Питането на Свиленски е депозирано в Народното събрание. \n\"БДЖ-Кончар\" е смесено българо-хърватско предприятие, което се занимава с модернизация и ремонт на локомотиви. Свиленски пита защо спрямо \"БДЖ-Кончар\" се прилагат странни прийоми от страна на неговия акционер-съучредител като опити за спиране на ток, вода, блокиране на железопътните проходи към предприятието. Също и забрана на договорни контрагенти на \"БДЖ-Кончар\" да извършват ремонтни дейности на тягов подвижен състав в предприятието. Другото питане на депутата от БСП е защо, след като \"Холдинг БДЖ\" има свое собствено дружество, притежаващо уникална технология и в което се извършват всякакви заводски ремонти - подемни и капиталови, не се използва тази високотехнологична оборудвана база и не се използва този потенциал. \nВ началото на миналата седмица пред offnews.bg  икономическият директор \"БДЖ-Кончар\" Стоян Павлов се оплака, че БДЖ умишлено съсипва компания, в която държи половината от собствеността, за да осигури бизнес на друга компания, в която няма дял. Според Павлов ръководството на държавните железници играе в комбина с частното предприятие, а целта е дружеството, в което държавата има дял от 49%, да фалира. Павлов признава, че \"БДЖ-Кончар\" е изправена до стената и че без съдействие от страна на държавата трудно ще оцелее. \n\"БДЖ-Кончар\" е основана през 2001 г. Преди месец обаче от държавната жп компания запечатват достъпа до завода под предлог, че релсите, които водят до него, са стари и че се нуждаят от спешен ремонт. Такъв обаче няма, а предприятието не работи, няма приходи и не може да се издължава към Националната агенция по приходите. \nПрез септември от \"БДЖ-Кончар\" изпратиха отворено писмо до ресорния заместник-министър на транспорта Велик Занчев и председателя на СД на \"Холдинг БДЖ\" Владимир Владимиров. Освен всички вече изброени проблеми в писмото се пита: \"Защо \"Холдинг БДЖ\" не счита за нужно да информира хърватския акционер в дружеството - \"Кончар-КЕВ\", за намерението на \"БДЖ-ПП ЕООД\" за фактическото прекратяване на дружеството и да получи неговото становище по въпроса\".     \n", "date": "2017.11.20", "title": "Свиленски пита защо се унищожава компания с държавно участие  "}
{"url": "http://duma.bg/node/156173", "text": "Собственик на футболен клуб се жалва, че не му се дават държавни пари, и твърди, че премиерът Бойко Борисов обгрижва други футболни шефове. Тази информация разпространи сайтът plovdivlive.com, като се позовава на аудиоклип, качен в платформата Ю туб. Според запознати от записа се чува гласът на собственика на \"Локомотив\" Пловдив Христо Крушарски, който вероятно е записан тайно.  \nПо думите на Крушарски премиерът Бойко Борисов обгрижвал отлично футболните шефове и затова за Юлиян Инджов (съсобственик на ЦСКА) има обществени поръчки за 90 милиона лева, за Гриша Ганчев - за 60 милиона лева, а шефът на \"Ботев\" Пловдив зареждал всички училища в града. Шефът на \"Верея\" Стара Загора пък имал обекти за 120 милиона лева. Крушарски казвал в записа, че за всеки има държавни пари, но за него - не. Той нарича премиера \"тъп\" и разкрива, че дава по 2 милиона на година за издръжката на \"Локомотив\". Бойко си има своите пипала и игри, не пуска аванта на никого, обобщава гласът от записа.   \n", "date": "2017.11.20", "title": "Футболен бос: Борисов дава държавни пари на конкуренцията"}
{"url": "http://duma.bg/node/156174", "text": "От 1 януари 2018 г. минималната заплата става 510 лв., а минималната часова заплата 3,07 лв. при 8-часов работен ден и 5-дневна работна седмица. Това става ясно от проект за ПМС, обнародван на електронната страница на МТСП. Тази заплата е определена в средносрочната бюджетна прогноза за 2018-2020 г. \nУвеличението с 50 лв. ще увеличи разходите на работодателите за труд по-малко от 1%, сочи прогнозата на експертите. Нетният доход на наетите ще нарасне с 37,18 лв. За минимална заплата работят около 402 хил. души. \nМТСП ще предложи на правителството да одобри Конвенция 131 на Международната организация на труда за определяне на минималната заплата, а Министерският съвет трябва да я предложи на Народното събрание за ратифициране.  \nРатифицирането на Конвенция 131 на МОТ от 1970 г. ще задължи страната да създаде система за определяне на минималната заплата. Във формулата трябва да бъдат взети предвид потребностите на работниците и техните семейства, общото равнище на заплатите в страната, разходите за живот, обезщетенията за социално осигуряване и относителният жизнен стандарт на други социални групи. Тя трябва да включва икономически фактори, сред които са брутният вътрешен продукт, нивата на производителност, заетостта. В момента у нас минималната заплата не се определя по ясна формула. \nПрез първото полугодие на 2017 г. в Румъния минималната заплата е със 17,08% по-висока от тази в България. Девет пъти е разликата между най-високата и най-ниската минимална заплата в ЕС - от 1998,59 евро в Люксембург до 235,20 евро в България, сочат данни на Евростат за първото  полугодие на 2017 г.    \n", "date": "2017.11.20", "title": "От 1 януари минималната заплата става 510 лева"}
{"url": "http://duma.bg/node/156175", "text": "С жалби за \"политическата агресивност\" на опозицията започна срещата си с предприемачите в ГЕРБ зам.-председателят на партията Цветан Цветанов. Вчера той се оплака, че социалистите били много превъзбудени след президентските избори, които ГЕРБ загубиха. \"Президентските избори нямат нищо общо с парламентарните. Много бяха тежки срещите, които провеждахме в страната преди парламентарните избори\", заяви той. \"Надеждата на БСП, че могат да имат управленски мандат начело с Корнелия Нинова, няма да ги напусне. Това е психическото разстройство на една партия, което няма да могат да преодолеят през целия наш 4-годишен мандат, защото ГЕРБ ще изкара мандата си докрай\", настоя Цветанов. \nГербаджията не смята, че БСП предлагат реални решения. Все пак той определи оставката на Димитър Главчев като правилен ход от негова страна. \"С избора на Цвета Караянчева ще можем да нормализираме ситуацията в парламента, за да може да се води дебат с другите политически партии. Агресивността на БСП минава всякакви граници\", продължи Цветанов. По думите му социалистите имали способността да вредят на страната и да ни отклоняват от европейския път. \"За да има стабилно правителство, трябва да има работещ парламент. Народните представители са тези, които понасят много неудачи от вражеската обстановка, която създават колегите от БСП\", продължи да се жали Цветанов.   \n", "date": "2017.11.20", "title": "Цветанов продължава да се жали от социалистите"}
{"url": "http://duma.bg/node/156176", "text": "Въпреки заканите си, че не би искал да е в парламента заедно с представителите на БСП Корнелия Нинова и Антон Кутев, вече бившият шеф на Народното събрание реши да остане депутат. Оставането на Главчев в НС бе потвърдено вчера и от зам.-председателя на ПГ на ГЕРБ Цветан Цветанов. ДУМА припомня, че от БСП настояха за отстраняването на шефа на НС, след като той прекъсна Корнелия Нинова, докато тя четеше декларация от БСП. Впоследствие Главчев изгони нея и Антон Кутев. Социалистите отказаха да влизат в пленарната зала, докато той не напусне поста. По-малко от 24 часа по-късно Главчев обяви, че подава оставка. Това обаче се случи след изненадващото участие на премиера Бойко Борисов в заседание на председателския съвет на парламента в петък сутринта.  \n\"Чувствам се жертва на неспазването на правилника. Но в името на това, че ни предстои председателство, пък и в името на парламентаризма въобще, защото знаете как изглежда за парламента, когато ги няма половината народни представители, а 1/3 в случая, поех този свой избор\", обясни оттеглянето си Главчев. В петък той обяви, че обмислял да напусне НС, защото му било трудно да стои в едно Народно събрание с Корнелия Нинова и Антон Кутев, заради чието изгонване от пленарно заседание подава оставка. \"Да приемем, че е цялата група на БСП. Аз неслучайно напускам, защото няма как един човек да бъде срещу цяла партия, и то такава със 100-годишна история, наследник на БКП\", добави гербаджията. Той отрече внезапното му оттегляне да се дължи на намесата на Борисов. \"Каза: \"Решавай си\". Седяхме и говорихме около час някъде и това ми каза, както би трябвало да е при всяка оставка. Никакъв натиск нямаше към мен. Аз реших, че е по-добре да избегнем пореден недобър тон\", настоя Главчев. Със 138 гласа на негово място бе избрана съпартийката му Цвета Караянчева. Против бяха трима, а 71 се въздържаха от гласуване. \nНовата шефка на НС заяви, че се надява да няма такива тежки ситуации, но ако има, щяла да ги решава \"с хладнокръвие\". ГЕРБ щели да използват икономическата експертиза на Главчев, затова тя се надява той да остане депутат. В ситуацията, довела до оставката му, съпартиецът й реагирал съобразно правилника, но може би имало \"и малко повече\". \nОставката на Димитър Главчев е политическа победа за \"БСП за България\", категорична бе Корнелия Нинова. Тя отбеляза, че ГЕРБ я приемат като компромис и жертва за връщането на опозицията в зала, за да не прави България лошо впечатление по време на председателството на Съвета на ЕС. \"Оценяват ни като деструктивна политическа сила, която руши държавата. Уви, горчивият урок не е научен. Ние имаме ценностни различия с ГЕРБ\", обобщи лидерът на БСП.  \nНинова подчерта, че причината за оставката е грубото нарушаване на принципите на парламентарната държава, в която НС упражнява контрол върху изпълнителната власт, а не обратното. Тя добави, че е имало грубо нарушаване на свободата да имаш различно мнение от управляващите и да го изразяваш без страх. Нинова определи поведението на Главчев като цензура върху опозицията и отнемане на гласа на близо милион българи. \"БСП не руши държавата, а е пазител на държавността, правовия ред, демокрацията и свободата. Ще продължаваме да бъдем гарант на тези ценности и в опозиция, и в управление\", увери лидерът на социалистите.   \n", "date": "2017.11.20", "title": "Главчев остава депутат  "}
{"url": "http://duma.bg/node/156177", "text": "Видеорегистратори в автобусите, които ще са своеобразна \"черна кутия\", задължителни предпазни колани в колите за обществен транспорт и задължителен евростандарт за технически характеристики са сред мерките, които властта ще предприеме. Това стана ясно след вчерашната извънредна среща, свикана от Бойко Борисов във връзка с тежките катастрофи край Ловеч в последните дни, при които загинаха 11 души. \nОт началото на годината по пътищата у нас са загинали 556 души. През 2016 г. са 708. Най-много са катастрофите заради неправилни действия на шофьорите - 7166 (от 7404), а 36% от тях се дължат на превишена и несъобразена скорост.   \n", "date": "2017.11.20", "title": "С колани и евростандарти ще борят катастрофите "}
