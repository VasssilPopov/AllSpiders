{"url": "https://duma.bg/kiril-ananiev-obreche-bolnite-v-severozapada-n194836", "text": "Здравният министър Кирил Ананиев обрича болните от Северозапада с решението си да закрива губещи отделения в областните болници във Видин, Враца и Монтана, алармира БСП. Парламентарната левица излезе с декларация, в която настоя министърът да се яви в НС и да обясни как трите болници, намиращи се на над 100 км разстояние, ще си прехвърлят лекари и пациенти. \"От вчера сме бомбардирани от обаждания от разтревожени граждани от региона. Областните болници са гръбнакът на българското здравеопазване, те са една система и са многопрофилни и ако закриеш едно отделение, нарушаваш ритъма на получаване на медицинска помощ и консултации в другите\", предупреди депутатът от БСП доц. Георги Йорданов. \"В последните години и месеци сме свидетели на пълзящ протест в страната на специалистите по здравни грижи, в момента протестират медицинските сестри в Троян. За да реши проблема със специалистите по здравни грижи, които имат две основни искания - увеличаване на заплащането и премахване на търговския статут на болниците, Ананиев прави срещи в страната, с които се запознава със състоянието на всеки район. Малко учудващо, защото той е министър от доста време\", заяви от трибуната депутатът от левицата доц. Георги Йорданов. По думите му на срещата, засягаща Северозападна България - района Видин, Монтана, Враца и болницата \"Св. Анна\" в София, министърът е предложил \"гениално\" решение на проблема със заплащането на медицинските сестри. Ананиев казал, че болниците не могат да изпълнят задълженията си като обем от медицинска помощ и да стигнат определените им лимити, а отделенията, които не могат да получат достатъчно финансово заплащане и съответно сестрите да си получат заплатите, които искат, трябва да бъдат закрити.  \"Ако неврологичното отделение във Видин не е с добри финансови резултати и бъде закрито, пациентите от Брегово трябва да получат медицинска помощ в отделението в областната болница във Враца. Това са над 150 км\", заяви доц. Йорданов. Той подчерта, че областните болници са гръбнакът на българското здравеопазване, те са многопрофилни и са една система. Ако бъде закрито едно отделение, се нарушава нормалният ритъм на получаване на медицинска помощ и консултации в другите отделения, категоричен бе депутатът. От вчера сме бомбардирани от обаждания от разтревожени граждани, предимно от Видин и Враца, каза социалистът. Ананиев обещава така трите болници да осигуряват по-добро лечение и да увеличат пациентите си, защото всяка ще приема хора от целия Северозападен регион. Това бил единственият начин да се вдигнат заплатите на медицинския персонал. НЗОК и министерството имали средствата, но заради демографската криза в региона нямало кадри и пациенти, за да си заработят болниците парите, твърди Ананиев.  Междувременно Районната болница в Кюстендил предупреди, че ще закрие инфекциозното отделение поради липса на специалисти.", "date": "2019.06.28", "title": "Кирил Ананиев обрече болните в Северозапада"}
{"url": "https://duma.bg/denitsa-zlateva-sravneniyata-mezhdu-gotse-delchev-i-che-gevara-sa-nelepi-n194832", "text": "Оценяваме като груба политическа грешка лансираните от премиера Борисов нелепи сравнения между Гоце Делчев и Ернесто Че Гевара. Това заявява зам.-председателят на БСП по международна дейност Деница Златева в своя позиция. В сряда Борисов заяви: \"По същия начин Че Гевара, аржентинец, се бие за Куба и загива в трета страна. Вместо да ни обединяват, тези герои всяват ябълката на раздора.\" Според Златева изказването на министър-председателя поставя под въпрос българската позиция за обща история между България и Северна Македония до 1944 г. и обслужва чужда политика в момент на изострени противоречия със западната ни съседка. Златева е категорична, че борбите на тези две исторически личности не могат да се сравняват и всякакви паралели между тях показват незнание и повърхностно отношение както към историята, така и към настоящето. Тя призова правителството да се съсредоточи върху изпълнението на Договора за добросъседство със Северна Македония, а Борисов да информира НС за резултатите от прилагането му.", "date": "2019.06.28", "title": "Деница Златева:    Сравненията между Гоце Делчев и Че Гевара са нелепи "}
{"url": "https://duma.bg/rayon-slatina-zapochva-nova-proverka-na-terasata-na-plamen-georgiev-n194827", "text": "Община \"Слатина\" започва нова проверка на постройките върху терасата на председателя на Комисията за противодействие на корупцията и отнемане на незаконно придобитото имущество (КПКОНПИ) Пламен Георгиев, съобщи районният кмет Наталия Стоянова. Първата проверка показа, че навесите на терасата, под които има сауна и барбекю, са незаконни и за тях няма строителни книжа. Повторната инспекция се налага, след като шефът на строителния контрол в Столичната община арх. Влади Калинов отмени заповедта за събарянето им с обяснението, че \"след пускането на сградата през 2007 г. нищо ново не е строено върху нея\". Срещу неговото тълкуване на закона възрази остро и Камарата на архитектите. Това доведе и до оставката на Калинов. \"Това е незаконен строеж, каквито, за съжаление, има навсякъде в страната. Третираме го като обикновен случай въпреки гласността, която му се дава\", каза Стоянова и увери, че не й е оказван натиск, а собственикът на имота е съдействал на проверяващите. Главният архитект на София Здравко Здравков обяви, че вероятно той ще поеме длъжността от арх. Калинов до провеждането на конкурс за длъжността. ", "date": "2019.06.28", "title": "Район \"Слатина\" започва нова проверка на терасата на Пламен Георгиев"}
{"url": "https://duma.bg/sotsialisti-prizovaha-kmeta-na-yambol-da-spre-da-se-opravdava-s-tyah-n194831", "text": "Общинските съветници социалисти в Ямбол призоваха кмета Георги Славов да спре да се оправдава с БСП. Категорично се противопоставяме на обвиненията, че искаме да спрем развитието на общината и че работим против интересите на града, се казва в позиция на социалистите. Тя е по повод отказа на кмета от тегленето на облигационен заем от над 17 млн. лв. за подобряване на инфраструктурата на града, което социалистите не са подкрепили.  \"Не отговарят на истината твърденията на Славов, че БСП спъва решението. Те са израз на търсене на виновник за невъзможността им да се справят с емитирането на дълга. Това се потвърждава и от липсата на реални причини в мотивировката на предложението\", подчертават от БСП. \"За нас отказът на кмета не е защото той изведнъж е прозрял, че трябва да прояви някакъв морал. Това по-скоро е знак, че кметът и съветниците от ГЕРБ са дочули недоволството на гражданите и са осъзнали, че липсата на прозрачност на управлението им вреди\", категорични са социалистите. \"Подкрепихме гражданската инициатива за иницииране на подписка за провеждане на местен референдум за дълга, защото сме последователни в позицията си, че гражданите трябва да вземат това решение. Не само не сме подвели ямболци, но и ги информирахме за намерението на кмета, защото мнозинството от тях не знаеха за него\", припомнят от левицата в Ямбол.", "date": "2019.06.28", "title": " Социалисти призоваха кмета на Ямбол да спре да се оправдава с тях"}
{"url": "https://duma.bg/bsp-iska-spirane-na-stroitelstvoto-v-sofiya-n194829", "text": "Общинските съветници на БСП в София настояха да се спре всякакво строителство в града, докато бъде намерен баланс между частния и между обществения интерес. Лидерът на столичните социалисти и председател на групата на БСП в СОС Калоян Паргов настоя за преразглеждане на Общия устройствен план и на подробните планове, както и за временно спиране на разрешителните за строеж.  \"Не бива да има противопоставяне на всяка частна инициатива, защото тя е конституционно право, но и не трябва да се пренебрегва общественият интерес и борбата за качествена среда на живот\", категоричен бе Паргов.  В истински фарс се превърна вчерашната сесия на Столичния общински съвет. Кметът Йорданка Фандъкова и общинските съветници от ГЕРБ подхванаха рязко предизборна кампания с популистки доклади, решения и разкрития. Първите две точки в дневния ред бяха именно на Фандъкова и показаха внезапната смяна в политиката й. С единия доклад тя спира намеренията за строителство в \"Младост-1\", срещу което жителите му протестират от месеци, а с втория - прехвърля управлението на четири спорни имота в Борисовата градина от \"Софийски имоти\" към кметството. Управлението на скандалното в миналото общинско дружество предизвика отново недоволството на социалистите, които изразиха недоумение защо съветниците са оставени в неведение как е управлявано то през последните 10 години.  Отново \"Софийски имоти\" бе повод за бурен скандал между ГЕРБ и реформаторите в лицето на Орлин Иванов и Марта Георгиева. Гербаджията нападна съветничката от ДСБ по повод нейни коментари за стопанисването на Борисовата градина и \"разкри\" сделки, сключвани по времето на Стефан Софиянски, които са ощетявали общината. \"По 750 хиляди евро излиза на Столичната община всеки един от 15-те апартамента, с които Юлия Берберян направи заменка, за да получи 21 декара в Борисовата градина, където днес се намира тенис комплексът на известната фамилия\", заяви Орлин Иванов. Според него има много заложени цъкащи бомби, поставени в периода 1997-2004 г. \"Това, което наблюдаваме в момента, е фарс, който разиграват колегите от ГЕРБ в задаващата се предизборна кампания за местните избори. Те виждат, че губят почва под краката си, и искат да спрат това пропадане\", коментира Калоян Паргов.  Социалистите бяха възмутени и от действията на Фандъкова по отношение на дружеството \"Чистота-Искър\". От седмица те настояват да бъдат представени резултатите от проверката му, но вчера стана ясно, че кметицата ги е пратила директно в прокуратурата. \"Това не значи, че случаят е приключил, че е засекретен, и ние нямаме право да видим резултатите от управлението на \"Чистота-Искър\", възмути се Милка Христова от БСП.", "date": "2019.06.28", "title": "БСП иска спиране на   строителството в София"}
{"url": "https://duma.bg/obedinena-sofiya-vnese-iskaniyata-si-sreshtu-stroezhite-pri-fandakova-n194828", "text": "Новата инициатива \"Обединена София\" внесе в Столичната община списък с исканията си срещу презастрояването на града. Представители на няколко инициативни комитета от различни райони на София се събраха на ул. \"Московска\" 33 на своеобразен протест срещу изчезването на зелените площи, на които се появяват нови строежи, и срещу липсата на терени на детски градини.  Хората бяха подкрепени от общински съветници на БСП и други опозиционни политически групи в СОС. На протеста дойде и омбудсманът Мая Манолова, която бе категорична, че е крайно време да се сложи точка на застрояването на градинки, междублокови пространства и паркове. \"Зелената система такава, каквато е останала, трябва да се разширява, а не да има посегателство върху нея\", допълни тя. Манолова също призова Столичният общински съвет да спре приемането на подробни устройствени планове, които се отнасят до мащабно строителство.", "date": "2019.06.28", "title": "\"Обединена София\" внесе исканията си срещу строежите при Фандъкова "}
{"url": "https://duma.bg/mareshki-shtyal-da-se-probva-za-kmet-na-sofiya-n194830", "text": "След провала на евровота като водач на листа лидерът на \"Воля\" Веселин Марешки е решил да се пробва и за кмет на София на местните избори наесен. \"Мисля лично да се кандидатирам за битката в столицата, защото става интересно. Мая Манолова, Слави Трифонов, Волен Сидеров искат също да се кандидатират, така се чува. Основното не е шоуто, а всеки ден да се опитваш да помагаш на сънародниците си да живеят по-добре\", сподели в тв интервю варненският аптечен бос и депутат. Според Марешки хората не са гласували за него на евровота, защото искали той да остане в България. Били отвратени и от политическата система. \"Важното е не да работиш за хората и да им помагаш да живеят добре, а да купиш самолети\", продължи да атакува Марешки военнния министър Красимир Каракачанов. Бизнесменът се пошегува, че \"се е записал на курсове в централата на МВРО как да печели циганската любов\". \"Не как се купуват цигански гласове, а как да направиш така, че циганите да те харесват, защото някои от конкурентите ми циганите ги изпратиха в парламента\", поясни Марешки.", "date": "2019.06.28", "title": "Марешки щял да се пробва за кмет на София"}
{"url": "https://duma.bg/kotel-e-v-bedstveno-polozhenie-sled-poroy-n194826", "text": "Котел е в бедствено положение след падналия проливен дъжд в сряда следобед. Това е поредното населено място, което пострада от порои през последните седмици. Наводнени са много къщи покрай реката в града, като това доведе до евакуацията на обитателите им. Пострадали хора обаче няма, въпреки че на някои места водата е стигнала до метър и половина. Придошлите води от реката са отнесли животни. Нанесени са щети и по автомобили, изровен е асфалтът по някои улици. Най-големи поражения има на ул. \"Иглика\". Там асфалтът е изцяло разрушен. Пострадали са и улиците \"Луда Камчия\", \"Кръстьо Раковски\" и \"Гърневец\", които на практика вече не съществуват. По данни на метеоролозите в града са паднали рекордните 80 литра на квадратен метър за по-малко от един час.  Вчера сутрин багери започнаха да разчистват струпаните до мостовете и по улиците наноси, отпадъци и клони. Местната пожарна е повикала помощ от Сливен за отводняването на близо 60 жилищни сгради, котелно помещение на Районния съд, Пантеона на Георги Раковски, Историческия музей, цех за пластмаси, бензиностанция и ресторант. От общината разчитат и на държавата за възстановяване на пораженията. На предстоящата сесия на Общинския съвет кметът ще внесе предложение за отпускане на парични обезщетения на пострадалите семейства, а на празника на града в събота ще се открие дарителска кампания.  Поради замътняване водата в града бе негодна за пиене. ДУМА припомня, че в началото на юни, само седмица след евроизборите, премиерът Бойко Борисов бе в града, за да открие новата пречиствателна станция. Той шофираше лично джип, в който бе и кметът на Котел Коста Каранашев, и разказа в социалните мрежи за изграждането на съоръжението. От видеото стана ясно, че докато шофира, премиерът сочи пътя и обяснява какво е било  състоянието му преди и какво е сега. \"България не е само жълтите павета, животът го има и тук\", заяви Борисов. Сега местните хора очакват подкрепа от него за преодоляване на последствията от наводнението.", "date": "2019.06.28", "title": "Котел е в бедствено  положение след порой"}
{"url": "https://duma.bg/boyko-borisov-podkara-i-elektrokar-n194833", "text": "Бойко Борисов подкара и електрокар. Поредната популистка акция на премиера бе при посещението му в Икономическата зона София - Божурище заедно с вицепремиера Томислав Дончев, финансовия министър Владислав Горанов и зам.-министъра на регионалното развитие Николай Нанков. Те разгледаха новата логистична база на мебелна компания, съобщиха от пресцентъра на МС. Уменията на Борисов с електрокара се видяха във видеоклип на неговата фейсбук страница. До Божурище премиерът и свитата му пристигнаха с джип, който управляваше лично. Борисов спря при новия мебелен завод и занарежда: \"Инвестиция за над 100 млн. евро. Казвам го за тези, които говорят, че нямало инвестиции в България. Не само че не си отиват инвеститори, ами идват и започва надграждане.\" В заводското хале той видя електрокаристка и възкликна: \"Ние нямаме ли едно такова електрокарче, да си се возим.\" Желанието му бе изпълнено, а работничката веднага бе поканена от премиера да я повози \"на джипката\".  Докато пътуваха, Борисов показа на спътниците си родната си къща в Банкя и поляната, на която е играл. \"Като дете идвах тук с колелото да си играем. Нашата къща е отгоре на баира, оттатък, на високото. От самолета тук се вижда огромен град, но помня като бяха голи поляни. До две години няма да остане празно място с този темп на строителство\", продължи с хвалбите той. После отбеляза колко добре и качествено е изградена инфраструктурата в индустриалната зона, която привличала все повече инвеститори, а заводите никнели един след друг. Гледайки тировете по пътя, Борисов се размечта за магистралата със Сърбия. \"Във всяка клетка ще има ТИР, който бързо ще може да стига до Европа. Ей така обичам - навсякъде да се работи. Ей така най обичам - от една поляна път да стане\", възкликна той. Включи се и Нанков: \"Теменужките обаче трябва да преместим.\" \"С еколозите ще говориш. Една теменужка не искам да се смачка. Всичко да се измести\", нареди му премиерът.  ", "date": "2019.06.28", "title": "Бойко Борисов подкара и електрокар"}
{"url": "https://duma.bg/borisov-e-razporedil-da-se-sprat-uchebnitsite-n194835", "text": "В предаването \"Честно казано с Люба Кулезич\" в телевизия \"Евроком\" завчера водещата попита дали е вярно, че Бойко Борисов лично е разпоредил да се спрат учебниците по история за Х клас, както са й казали. Участничките в предаването проф. Евгения Калинова и проф. Евелина Келбечева не можаха да потвърдят това. Петте нови учебника по история минаха с положителна оценка всички етапи и процедури за оценяване и одобряване от рецензенти, експерти, комисии и учители, определени с наредбата за учебниците. Вместо да ги подпише за печат обаче, министър Красимир Вълчев ненадейно спря учебниците, след като \"разследващият Държавна сигурност\" журналист Христо Христов и проф. Келбечева от Американския университет с още неколцина около фондация \"Истина и памет\" започнаха масирана медийна атака срещу тях, понеже им се видяло, че те не описват достатъчно престъпленията на режима при социализма. Недоволните бяха подкрепени от партии като СДС и ДБ на Радан Кънев. Вълчев изпрати 12 предписания до издателствата да допишат исканите от недоволните политически текстове. Министърът няма никакво правно основание да спира учебниците, които са преминали успешно всички законни процедури според наредбата, коментират експерти. Издателствата и авторите може да откажат да внесат случайни и ненаучни допълнения. Ако пък Вълчев не подпише за печат учебниците или подпише само някои от тях, процедурата може да стигне до съда. Учебната година по история в Х клас е застрашена от провал, защото няма време евентуално допълнените учебници да минат задължителна нова процедура за оценяване, ще закъснее и отпечатването, алармират юристи.      И вчера по телевизии и радиа скандалът продължи активно да се развива. По БНТ един от авторите в един от петте учебника - доц. Лъчезар Стоянов (изд. \"Рива\"), заяви дословно, че не е съгласен равнопоставено да се разглеждат негативните страни и плюсовете на социализма, а той трябва да бъде оценен само като тоталитарна идеология. Според проф. Искра Баева, автор в учебника на \"Булвест 2000\", става дума за откровена политическа атака с цел да бъде осъден и зачертан социалистическият период, което няма нищо общо с професионализма и историческия подход. Свидетели сме на груб сталинистки диктат на властта не за \"истините в историята\", а за силово налагане на \"правилната\" история в унисон с интересите й, смятат учители по история, които са оценявали за пригодност и петте алтернативни варианта на учебник. ", "date": "2019.06.28", "title": "Борисов е разпоредил да се спрат учебниците?"}
{"url": "https://duma.bg/vmro-hvali-tsenzurata-na-krasimir-valchev-n194834", "text": "ВМРО подкрепя действията на просветния министър Красимир Вълчев във връзка с цензуриране на съдържанието за комунизма в учебниците по история. Това обявиха на брифинг в парламента депутати от партията на вицепремиера Красимир Каракачанов. \"Доволни сме от действията на министъра на образованието. За пръв път министърът се намеси в нещо, което е задължение и отговорност на държавата, след като дълго време обществото бе убеждавано, че държавата не може да се меси в учебното съдържание\", заяви депутатът доц. Милен Михов. От ВМРО са недоволни от цялостното съдържание на учебниците по история. Затова искат МОН да направи проверка и да представи обстоен доклад в НС. Дебатът да се пренесе и върху други периоди от историята като борбите за освобождение на българите в Македония и Тракия, искат хората на Каракачанов. Те припомнят, че преди 10 месеца са искали ревизия на всички учебници и МОН е създало работна група, чиито резултати още не били огласени.  Като примери за нелепо учебно съдържание Михов посочи и учебника по общество на издателство \"Просвета\", където наред с личности като Блага Димитрова и Радой Ралин фигурирал и почетният председател на ДПС Ахмед Доган като \"учен\" с принос към нацията. В учебника по литература за V клас \"Даваш ли, даваш, Балканджи Йово\" е представен като \"конфликт на непокорните българи с чуждите насилници\", без да се уточнява кои са душманите. В учебника по музика за IX клас пък сред изброените творци, представящи ни пред света, е посочена и Софи Маринова вместо Николай Гяуров или Теодосий Спасов.", "date": "2019.06.28", "title": "ВМРО хвали цензурата на Красимир Вълчев"}
{"url": "https://duma.bg/zhiteli-na-10-sela-gotvyat-blokada-na-e-79-zaradi-reshenie-na-api-n194825", "text": "Мащабен протест в неделя, който ще блокира Е-79, готвят жителите на селата Владая, Драгичево, Мърчаево, Рударци, Кладница и градовете Перник, Радомир, Кюстендил, Дупница и Благоевград, обявиха вчера от инициативния комитет. Причината е, че от началото на юли АПИ спира реверсивното движение, което всяка сутрин се извършва чрез поставяне на конуси, които осигуряват движението в посока София в две ленти. Протестите са с искания за изграждане на постоянна система за реверсивна организация на движението и за отваряне на северния изход на Драгичево към София. От инициативния комитет посочват, че на 19 юни на среща в МРРБ са изложили проблемите по пътя София - Перник и са настояли временната реверсивна организация на движението да бъде продължена за още 6 месеца или до окончателното реализиране на проекта за постоянна система за реверсивно движение. Кметът на район \"Витоша\" Теодор Петков обаче се е противопоставил на идеята с аргумента, че е против искането заради недоволството на жителите на Мала кория.", "date": "2019.06.28", "title": " Жители на 10 села готвят блокада на Е-79 заради решение на АПИ"}
{"url": "https://duma.bg/pirogov-otvarya-kabinet-za-postradali-ot-domashno-nasilie-n194824", "text": "От 1 юли в \"Пирогов\" ще заработи кабинет, в който пострадали от домашно насилие могат да потърсят помощ. \"При този вид престъпление е важно институциите да реагират в първите часове след извършването му. Никога не е имало пълно обхващане на тези пациенти. Обикновено те си издават съдебно медицинско свидетелство и след това търсят помощ по някакъв начин. Всичко това ще бъде свършено в рамките на 15 до 30 минути в \"Пирогов\" от подготвени хора, които ще бъдат на разположение 24 часа 7 дни в седмицата\", обяви директорът на спешната болница проф. Стоян Балтов.  Съвместният проект е на Националната полиция и НПО \"Деметра\" и е със срок от 6 месеца.  Подобен кабинет вече има в болницата в Бургас, но за жертви на сексуално насилие, който е единствен по рода си в България засега. \"Искаме жертвите на домашно насилие да получат незабавна здравна помощ, да има специалисти, които да се грижат за пострадалите от нараняванията, да им се предложи емоционална и психологична помощ. След това те да бъдат насочени в безопасна среда и да им се осигури закрила\", поясни Мария Иванова, която е сред организаторите на проекта.  ", "date": "2019.06.28", "title": "\"Пирогов\" отваря кабинет за пострадали от домашно насилие"}
{"url": "https://duma.bg/bsp-iska-proverka-za-manipulatsii-na-borsata-za-tok-n194821", "text": "Заради съмнения за манипулации на борсата за ток \"БСП за България\" иска проверка от БЕХ и КЕВР. Това заяви вчера по време на дебатите по промените в Закона за енергетиката депутатът от левицата Драгомир Стойнев. Бившият икономически министър изнесе данни за работата на борсата от сряда, когато били продадени количества ток на две големи фирми на ниски цени, докато на друга фирма е търгувана енергия два пъти по-скъпо. Имаме съмнения за конкретни манипулации на енергийната борса, каза той и поиска БЕХ и КЕВР да започнат проучвания дали няма пазарни манипулации. Ако има такива, това е подсъдно заяви той. Стойнев каза, че на борсата явно се случват неща, които не отговарят на пазарните принципи и неслучайно българските производители са притеснени, защото за тях не остава евтина енергия. Ако има съмнения за тържни манипулации, компетентният орган, към който всеки трябва да се обърне, е българският регулатор, заяви по-късно вчера министърът на енергетиката Теменужка Петкова по повод на изразени опасения за манипулации от страна на левицата. \"Подкрепяме преминаването от пазар на регулирани цени към пазар на свободно договаряните цени в енергетиката. Имаме съмнения обаче. Искаме да се гарантира, че новата газова борса ще работи на прозрачен и пазарен принцип и ще печели този, който може да предложи най-конкурентна цена както на бизнеса, така и на потребителите, заяви той по време на дебатите. Стойнев каза, че левицата ще гласува с въздържал се по този законопроект, защото той ще създаде газова борса по подобие на електроенергийната.  Атанас Костадинов изтъкна, че не е приоритет на правителството да се разширява транзитът, както и да се увеличи потреблението сред населението и икономиката. Той посочи сериозна опасност в закона - прекрасната идея за газовия хъб да остане само едно алиби да можем да транзитираме свободно и безпроблемно по европейските правила газ, но не и за да развием тази конкурентна възможност. Депутатите от левицата обявиха, че са притеснени и заради липсата на енергийна стратегия. В крайна сметка промените в Закона за енергетиката бяха приети вчера на първо четене със 107 гласа \"за\", един против и 61 \"въздържал се\". Според вносителите с тези промени се създавали условия за ефективна либерализация на пазара на природен газ. В мотивите на вносителите - депутатът от ГЕРБ Валентин Николов и група народни представители се посочва, че промените целят създаване на условия за демонополизация на пазара и установяване на ликвиден борсов пазар на природен газ, като се включат мерки за преодоляване на ниската ликвидност в момента. Измененията целят създаване на конкурентна среда за добивните предприятия, търговците и потребителите на природен газ. Предложените норми щели да позволят плавното и постепенно преминаване от пазар по регулирани цени към организиран пазар на природен газ по свободно договорени цени, отбелязват вносителите. Теменужка Петкова каза, че с приетите промени ще стане постепенно, с много малки стъпки, либерализиране на пазара на природен газ. Междувременно директорът на \"Булгартрансгаз\" Владимир Малинов заяви в парламента, че дружеството си е поставило за цел газовата борса да започне да работи още през тази година.  ", "date": "2019.06.28", "title": "БСП иска проверка за манипулации на борсата за ток"}
{"url": "https://duma.bg/ustanoveni-sa-981-sluchaya-na-morbili-n194823", "text": "981 случая на морбили са регистрирани у нас в 11 области. Това се казва в писмен отговор на министър Кирил Ананиев на запитване на депутатите от \"БСП за България\" Георги Гьоков, Георги Йорданов и Илиян Тимчев. С най-висока заболеваемост е Софийска област - 131,71 на 100 хил. души население, следвана от Кюстендилска - 104,05, Благоевградска - 58,46, и от София-град - 23,54, при средна заболеваемост за страната 13,91 на 100 000 души. Останалите 7 засегнати области са Бургас, Велико Търново, Монтана, Пазарджик, Перник, Пловдив и Русе, където са регистрирани единични случаи или малки епидемични взривове. През последния месец няма засегнати нови области. От началото на годината 68 000 деца са ваксинирани срещу морбили, паротит и рубеола. Те са с пропуски в имунизациите и такива, подлежащи на ваксиниране през 2019 г. С решение на МЗ е одобрено предложението на Националния координационен съвет по морбили за спешно закупуване на допълнителни 20 000 дози ваксини за морбили, паротит, рубеола за провеждане на имунизация на деца под 8-годишна възраст.", "date": "2019.06.28", "title": "Установени са 981 случая на морбили"}
{"url": "https://duma.bg/biznesat-nek-ne-se-upravlyava-v-polza-na-ikonomikata-n194817", "text": "\"Ние не знаем в чия полза се управлява НЕК. Но очевидно не се управлява в полза на икономиката, в полза на нашите членове, които дават работа на 82% от наетите и тяхната продукция формира 86% от брутната добавена стойност на страната. Хората, за които работи изпълнителният директор на НЕК, не са тези и те са успели да се преборят за неговия пост.\" Това коментира вчера пред Нова телевизия председателят на Асоциацията на индустриалния капитал в България (АИКБ) Васил Велев. Както вече стана известно, Съветът на директорите на БЕХ не прие оставката на изпълнителния директор на НЕК Петър Илиев, която той даде на 19 юни. И така Илиев ще продължи да управлява обществения доставчик. До подаването на оставка се стигна, след като за пореден път бизнес организациите изнесоха данни за нагласени търгове за електроенергия на свободния пазар, организирани от НЕК. Работодателите се оплакаха, че се превръщат в \"пъдари\" на НЕК, а лошото управление на системата води до скок в цената на електроенергията за бизнеса. В няколко свои официални позиции през тази година четирите национално представени работодателски организации - КРИБ, АИКБ, БСК и БТПП, обвиниха НЕК и поискаха оставката на Петър Илиев, тъй като според тях има търгове, които се правят за конкретни купувачи. Моментът не е подходящ за приемане на подобен тип оставки - така министърът на енергетиката Теменужка Петкова отговори на журналистически въпрос в парламента за оставката на Илиев, която не бе приета. Той е професионалист в областта, с която се занимава, премина се през много тежки моменти, състоянието на НЕК е значително по-добро, стабилизирано, дружеството плаща своите задължения, каза още министърът на енергетиката. Васил Велев каза, че няма промяна в позицията на четирите работодателски организации, с която те излязоха преди месец. С нея те се противопоставиха на неадекватното управление на НЕК. В момента е обявен нов търг, който според Велев отново облагодетелства определен участник в него. ", "date": "2019.06.28", "title": "Бизнесът:   НЕК не се управлява в полза на икономиката"}
{"url": "https://duma.bg/s-21-narasnali-tsenite-v-skapite-hoteli-u-nas-n194818", "text": "Европейското председателство през първата половина на 2018 г. е довело до над 21% среден ръст в цените на нощувките в 4- и 5-звездните хотели в София, показва проучване на консултантската компания Cushman & Wakefield Forton. Според него безпрецедентният ръст на цените през 2018 г. спрямо година по-рано се дължи основно на засилената бизнес и конферентна активност по време на Европейското председателство.  Проучването на компанията показва, че средните цени при 5-звездните хотели в София са достигнали 114 евро през миналата година при средно 63 евро при 4-звездните. При по-ниската категория хотели обаче ръстът на цените е бил осезаемо по-висок в сравнение с петте звезди.  За разлика от цените на нощувките нивата на заетост в 4- и 5-звездните хотели в столицата са се покачили със значително по-слаби темпове през 2018 г. В сравнение с година назад са регистрирани средно 3,1% повече нощувки, което е съпоставимо с ръстовете от предходните години. По данни на компанията средната заетост в двете категории хотели през миналата година е достигнала 65%.", "date": "2019.06.28", "title": "С 21% нараснали цените в скъпите хотели у нас"}
{"url": "https://duma.bg/20-ot-balgarite-ne-sa-pochivali-poveche-ot-10-g-n194819", "text": "Двадесет на сто от българите не са почивали през лятото повече от 10 години, показват данни от проучване на социологическата агенция \"Тренд\" за нагласите на българите за летния туристически сезон. На въпрос \"От колко време не сте ходили на почивка през лятото?\", най-голям е процентът на тези, които са отговорили, че не са почивали между 2 и 5 години - 24%. 20% от българите обясняват, че не са били на почивка в последните 10-20 години, а 19% не са пътували между 5 и 10 години. От всички запитани 14% казват, че не са почивали лятото повече от 20 години, а 7% - че никога не са ходили на почивка през сезона. Едва 12% сочат, че не са били на лятна почивка от миналата година. Над 2,3 млн. пълнолетни българи планират почивка през лятото. Малко повече от половината заявяват, че ще почиват на Българското Черноморие (54%), а останалите - в чужбина. От тези, които обмислят да напуснат границата на страната (32%), най-много заявяват, че най-вероятно ще го направят в Гърция (близо 60%) или Турция (30%). Сред останалите предпочитани дестинации са Испания и Италия.  От всички запитани 43% са заявили, че планират да почиват това лято, а 53% - не. Останалите 4% не са решили. Измежду тези, които не планират лятна почивка, 62% сочат, че нямат финансова възможност за такава, а 10% не могат да отсъстват от работа. През май най-много сме пътували към съседните страни, като лидери в предпочитанията ни са Гърция и Турция, съобщи Националният статистически институт. Пътуванията, осъществени от българи към Гърция през миналия месец, са били 190,5 хил., към Турция - 157 хил., Румъния - 61,3 хил., към Северна Македония - 48,3 хил.", "date": "2019.06.28", "title": "20% от българите не са почивали повече от 10 г."}
{"url": "https://duma.bg/iskat-prezidentsko-veto-varhu-zakona-za-shuma-n194820", "text": "Новите изисквания на закона за шума да бъдат прекратени. За това настояват ресторантьори и собственици на заведения. Представители на Българската асоциация на заведенията внесоха вчера писмо до президента с искане да бъде наложено вето върху промените в закона за шума, които бяха приети от депутатите миналата седмица. Според новите правила всички заведения - ресторанти, дискотеки, градини или открити плажни барове, трябва да затварят в 22.30 часа. В противен случай предвидената глоба е от 3000 до 12 000 лева.  Бизнесът се опасява, че прилагането на закона ще причини сериозни икономически загуби за целия туристически сектор. Според браншовата организация новите изисквания за спазване на тишина в определени часове на деня са неизпълними, защото изгонените хора от заведенията ще се пренесат по градинки и по улици, където ще вдигат още шум. Недоволните облякоха черни блузи с надпис \"Няма да бъдем тихи\" и заплашиха, че ако исканията им не бъдат чути, ще излязат на национален протест. След като депутатите приеха промените в закона за шума в околната среда, бившият вицепремиер Валери Симеонов заяви, че е доволен, защото е спрял шумовата анархия у нас. Депутатът от \"БСП за България\" Христо Проданов заяви в кулоарите на Народното събрание, че от левицата са скептични, че законът ще работи.", "date": "2019.06.28", "title": "Искат президентско вето върху закона за шума"}
{"url": "https://duma.bg/za-angelkova-30-ot-plazhovete-ne-sashtestvuvat-n194822", "text": "Почти 30% от плажовете не съществуват официално и Министерството на туризма, оглавявано от Николина Ангелкова, не знае, че ги има. Това стана ясно вчера от думите на природозащитника Тома Белев пред БНР по повод протестите срещу последните промени в Закона за устройство на Черноморското крайбрежие. С тях бе ограничена възможността за къмпингуване и бяха предвидени глоби, а след протести президентът Румен Радев наложи вето. Депутати от парламентарната комисия по регионално развитие бързо го отхвърлиха. \"От 12 години действа Законът за устройство на Черноморското крайбрежие, който сега променят и чрез него прокарват тази наредба. Този закон имаше една основна цел - да се определят плажната ивица и плажовете и да се управляват с оглед на тяхното опазване и устойчиво използване. 12 години по-късно една трета от плажовете все още не са определени. 28% от плажовете не съществуват за Министерството на туризма. При дюните е още по-зле. От 110 места, където има дюни, само 43 съществуват за Агенцията по кадастър. Какво да очакваме от министерства, които са харчили нашите данъци, наемали са подизпълнители, фирми? 12 години не знаят какъв е предметът на този закон\", заяви Белев. Според Мария Кавлакова от инициативата \"Бетономорие\" след последните промени в закона вече е по-лесно да направиш хотел, отколкото да къмпингуваш. \"Прескача се една цяла стъпка, която целеше да въведе качествени изисквания и регулация за българските къмпинги, каквито вече няма. В момента е по-лесно да построиш огромен хотел върху дюни, върху целия плаж, отколкото да направиш къмпинг\", заяви тя. Протестите срещу промените продължиха и вчера пред Народното събрание.", "date": "2019.06.28", "title": "За Ангелкова 30% от плажовете не съществуват"}
{"url": "https://duma.bg/tramp-otryaza-mediite-za-sreshtata-s-putin-n194813", "text": "\"Ще имам много добър разговор с Путин. Това, което ще му кажа, не е ваша работа\", заяви Тръмп пред репортери, преди да замине за срещата на Г-20 в Осака. Така той отговори на въпроса дали ще обсъди с Путин предполагаемата намеса на Москва в изборите в САЩ. Пак преди да отлети за Осака, той написа в туитър, че ще обсъди с индийския премиер Нарендра Моди високите индийски мита за САЩ. По думите му Индия прави това от години, \"наскоро дори увеличи митата още повече. Това е неприемливо и митата трябва да бъдат свалени!\", написа Тръмп. Финансовият министър на САЩ Стивън Мнучин заяви, че търговското споразумение между САЩ и Китай е на 90% договорено, предадоха медиите. Тръмп и китайският лидер Си Цзинпин ще преговарят в Осака за край на 11-месечната търговска война. Според експерти срещата може да съдейства за по-бързо финализиране на споразумението, което според Мнучин може да стане до края на годината. ", "date": "2019.06.28", "title": "Тръмп отряза медиите  за срещата с Путин"}
{"url": "https://duma.bg/pravyat-otchet-na-elektromerite-zaradi-novite-tseni-n194816", "text": "Заради очакваните нови цени на тока от 1 юли от електроразпределителните дружества съобщиха, че ще правят извънредно отчитане. Новите цени все още не са окончателно приети от КЕВР. Това трябва да стане на 1 юли. Очаква се токът да поскъпне средно с 3,48%. Най-високо ще е увеличението при ЕВН, токът за домакинствата и малкия бизнес ще се увеличи с 3,59%, при ЧЕЗ поскъпването ще е с 3,46 на сто, а при \"Енерго-Про\" - с 3,36%. От ЧЕЗ съобщиха вчера, че заради очакваните нови цени ще има извънредно отчитане на електромерите. Графикът на извънредния отчет ще бъде публикуван на сайта на дружеството утре. След тази дата информация може да се получи също в центровете за обслужване на клиенти. За да стане отчитането на електромерите бързо, ще има ангажирани допълнително 319 служители. Всички отчетници ще работят с удължено работно време в периода. Поради физическата невъзможност всички електромери да бъдат отчетени в един и същи ден, месечните сметки на клиентите ще бъдат преизчислени към датата на въвеждане на новите цени. Дава се възможност и за самоотчет. И ЕВН дава възможност за самоотчет. Както при всяка смяна на цени досега, информацията за консумацията в следващите фактури ще бъде разделена на два отделни периода - потребление по стари цени до 30 юни 2019 г. включително и потребление по нови цени от 1 юли 2019 г., съобщиха от дружеството. Тези, които ще правят самоотчет, трябва да попълнят показанията на електромерите си на 1 юли 2019 г. в декларация, която се предоставя и попълва в офис на ЕВН. Приемането на декларациите ще става между 1 и 3 юли. Всички, които не желаят да отчетат сами електромерите си към 1 юли 2019 г., ще важи следният принцип: \"Количеството консумирана енергия по стари цени ще се изчислява като произведение на броя на дните от датата на отчитането през юни 2019 г. до 30 юни 2019 г. включително по средната дневна консумация на клиента за пълния отчетен период.\" Количеството консумирана енергия по нови цени ще се изчислява като произведение на броя на дните от 1 юли 2019 г. до датата на отчитане през юли 2019 г. пак по същата средна дневна консумация за пълния отчетен период.  Както при всяка смяна на цени, информацията за консумацията в следващите фактури ще бъде разделена на два отделни периода - потребление по стари цени до 30 юни 2019 г. включително и потребление по нови цени от 1 юли 2019 г.", "date": "2019.06.28", "title": "Правят отчет на електромерите заради новите  цени"}
{"url": "https://duma.bg/evropa-vzema-merki-sreshtu-goreshtinite-n194814", "text": "Европа взема извънредни мерки срещу горещата вълна с прогнози температури до 40-45 градуса, пише \"Гардиън\". Властите в Германия наложиха ограничение на скоростта до 120 километра в час на отсечки по магистралата Саксония - Анхалт, след като пътната настилка започна да се топи, докато железопътните релси се деформираха до Рощок на Балтийско море. В Бранденбург полицията обяви, че е изумена след случай с мъж, който е шофирал гол, а при друг случай охрана предизвика напрежение в Мюнхен с нареждане на група жени да облекат горната част на банските си. Градският съвет ще обсъди промени в законите, които позволяват къпане на обществени места без горната част на банските. Трима души са починали в Южна Франция в резултат на жегите. В Полша вътрешното министерство информира, че 90 души са се удавили през този месец при опит да се охладят в езера и реки. В Литва 27 души са загинали при подобни обстоятелства. В някои части на Франция училищата се очаква да останат затворени през цялата седмица, докато властите в Париж, Лион, Страсбург и Марсилия забраниха движението на стари автомобили в градските центрове. В италианския град Милано благотворителни организации подготвят 10 000 бутилки безплатна вода за бездомните и хората в нужда. ", "date": "2019.06.28", "title": "Европа взема мерки   срещу горещините"}
{"url": "https://duma.bg/lyatnoto-turne-na-btr-zapochva-ot-tutrakan-n194810", "text": "Турнето на \"Б.Т.Р.\" започва в ранните часове на 1 юли в Тутракан. По традиция, за 17-а поредна година, първият юлски изгрев ще дойде с \"Б.Т.Р.\" и Джон Лоутън точно в 5 ч. с емблематичната песен на \"Юрая хийп\" - \"Джулай морнинг\". Музикантите ще изпълнят популярни песни на прочутата британска банда и авторски на \"Б.Т.Р.\", научи ДУМА от Светла Русева от АБА/СМЕ. В Панагюрище на 4 юли ще се изявят \"Ахат\", Джо Лин Търнър (вокал на \"Рейнбоу\" и \"Дийп пърпъл\") и \"Б.Т.Р.\", а на 27 юли в Тутракан, в рамките на фестивала \"Огненият Дунав\" ще гостува \"Б.Т.Р.\" с Джо Лин Търнър. Другите дати от турнето са 5 юли в Девин, 6 юли в Тетевен, 2 август в Бяла/Русе, 25 август в \"Аксаково\"/Варна.  На един от най-престижните фестивали у нас -  \"Аполония\", на 1 септември \"Б.Т.Р.\" ще представи новия си албум \"Невидими стени\". \"Б.Т.Р.\" изпълняват на концертите повечето песни от последния си албум, както и най-популярните си хитове. \"Б.Т.Р.\", в състав Атанас Пенев - вокали, Славчо Николов - китари, вокали, Иван Калфов - бас-китара, Илиян Диков - барабани, издаде 12-ия си студиен албум \"Невидими стени\" през март 2018 г. с концерт премиера в зала 1 НДК и последващо национално турне на най-големите сцени, с предварително разпродадени билети. Първият тираж на албума се изчерпва за по-малко от три месеца и в момента е с нов тираж. През 2019 г. групата реализира европейско турне с 13 концерта в Германия, Чехия, Франция, Италия и Испания, което премина при пълни зали. Срещи на групата с почитателите им са отразени от чуждестранната преса.  Провокирани от интереса и симпатиите на феновете, музикантите от \"Б.Т.Р.\" са решили да направят видеоклипове на всяка от песните в \"Невидими стени\". Досега са факт в необичайните за българския ефир видеопродукции в стилистиката на киното към \"Моята сила\", \"Тези дни\", \"Никога преди\", които оглавиха и се задържаха за дълго време в музикалните класации.", "date": "2019.06.28", "title": "Лятното турне на \"Б.Т.Р.\" започва от Тутракан "}
{"url": "https://duma.bg/venetsuela-osueti-karvav-zagovor-n194815", "text": "Президентът на Венецуела направи изявление по държавната телевизия, в което обяви, че всички участници в опита за държавен преврат са арестувани. \"Ние разобличихме, разрушихме и задържахме фашистката терористична банда, която трябваше да атакува обществото и демокрацията на Венецуела\", заяви Николас Мадуро. Той уточни, че властите са следили 14 месеца въпросната група и е събран пълен набор от доказателства. Малко по-рано министърът на връзките и информацията Хорхе Родригес заяви, че на 23 и 24 юни опозицията, поддържана от САЩ, Колумбия и Чили, имала намерение да организира преврат и убийството на Мадуро, на жена му Силия Флорес, както и на председателя на парламента Диосдадо Кабело. Според него планът на заговорниците бил да се изземат складове за оръжие и военно летище в Каракас, а след това да се освободи от затвора бившият министър на отбраната Раул Бадуел, който през 2009 г. е осъден на дълъг затвор за корупция. Основната движеща сила са били чуждестранни наемници. Министърът обвини колумбийския президент Иван Дуке, че \"замисля заговори и убийството на президента\", а освен това посочи чилийския държавен глава Себастиан Пинера и съветника по национална сигурност на Белия дом Джон Болтън като основни фигури в заговора. По думите на Мадуро правоохранителните органи разполагат с 56-часови записи на разговори между участниците в преврата. На тях се чува как група военни и полицейски служители в оставка и \"един-двама\" действащи военни, \"провалили се десни политици\", управлявани и финансирани от Богота, са разговаряли за убийствата. Обсъждано е масово убийство на служители в проправителствени структури, поставянето на бомби с цел прекратяване на достъпа до обществени услуги - интернет, телефонни връзки, електричество. Един от тях каза, че ще разстрелят 30, 40 или 60 членове на \"коллективос\", организирани поддръжници на Мадуро.  Според президента арестуваните са имали готовност да избият около 95% от венецуелските генерали. Лидерът на опозицията Хуан Гуайдо отрича обвиненията на Каракас. Мадуро пък настоя властите на Доминиканската република да екстрадират във Венецуела избягалия там бригаден о.з. генерал Едуардо Тореалба.", "date": "2019.06.28", "title": "Венецуела осуети  кървав заговор "}
{"url": "https://duma.bg/kratki-novini-n194812", "text": "Военните министри на НАТО утвърдиха в Брюксел пакет от военни мерки, който ще се задейства на 2 август след прекратяването на договора за ликвидиране на ракетите със среден и малък обсег на действие в Европа. Генсекът на НАТО Йенс Столтенберг заяви, че ще активизира разузнавателната дейност, ще се увеличат военните учения, ще се развиват системите за ПВО и ПРО и модернизират обикновените въоръжения. Не се предвижда разполагане на нови ядрени ракети в Европа.   Чешкият премиер и милиардер Андрей Бабиш оцеля в 17-часов вот на недоверие заради съмнения в корупция и конфликт на интереси. Опозицията не събра необходимите 101 гласа в 200-членния парламент, за да свали кабинета. За и против недоверие гласуваха по 85 депутати. 30 депутати отсъстваха или се въздържаха. Чехите протестираха седмици наред за оставката му.  Хотел на гръцкия остров Каламос изгони група украински туристи от Киев, които след настаняването си окачили по балконите националния флаг и червено-черните знамена на \"Организацията на украинските националисти - Украинска въстаническа армия\" (ОУН-УПА). След оплаквания на други гости, за които флаговете на ОУН-УПА са символи на фашизма и национализма, собственикът на хотел предсрочно ги изгони.   Експлозия избухна в центъра на едноименната столица на Тунис. Според очевидци става сума за самоубийствен атентат, атентаторът задействал взрив пред полицейската кола, ранявайки няколко души. \"Ал Кайда\" в ислямския Магреб и либийските екстремисти, свързани с \"Ислямска държава\", са най-голямата заплаха за Тунис.", "date": "2019.06.28", "title": "Кратки новини"}
{"url": "https://duma.bg/diego-galdino-se-vlyubi-v-stranata-ni-i-v-horata-n194811", "text": "Италианският писател Диего Галдино обяви пред българския си издател, че ще пише роман с главна героиня българка. Авторът на романтични истории и барист гостува у нас по покана на ИК \"Кръгозор\", както ДУМА писа. Той направи турне в четири града - София, Велико Търново, Стара Загора и Пловдив. Навсякъде беше посрещнат от почитателите си с голямо вълнение. Разговорите за любовта, хубавото кафе и Рим - основни теми в романите на Галдино, бяха изключително емоционални, научи ДУМА от Стефка Ангелова, управител на издателството. Изненади очакваха госта във всеки град. В София, в Книжен център \"Гринуич\", той се срещна със своя стара позната - българка, която при пътуване до Рим специално е отишла в кафенето, където работи Галдино, за да пие кафе, приготвено от него, и да получи автограф. Във Велико Търново домакините от Регионалната библиотека \"П.Р. Славейков\" му подариха графика с изглед от града. Преводачка на срещата в РБ \"Захарий Княжески\" беше певицата Мария Клинчева, една от емблемите на Старозагорската опера, живяла и работила дълго време в Италия. Тя сподели, че италианците са оставяли много хубави спомени в живота й, но Диего е надминал всички. В Пловдив в книжарница \"Хеликон център\" възхитеният писател падна на колене в знак на благодарност пред младата дизайнерка на българските му корици Габриела Стайкова и пожела занапред тя да \"облича\" всичките му книги в Италия и по света. Там той помогна и на влюбена двойка да изрази с думи любовта помежду си. Непосредствено преди отпътуването си Диего подари на една булка новата си книга \"В любовта винаги става така\" с пожелание тя и любимият й да пазят вечно огъня на любовта си. \"Това пътуване е като приказка... Имал съм  представяния в Полша, Германия и Испания, но това, което ми се случва тук, е като сън с отворени очи, който не искам да свършва. България ми даде най-красивото и най-щастливото  литературно преживяване. Връщам се в Италия по-силен и по-уверен като писател. И за първи път се прибирам в Рим не защото ми липсва, а защото трябва... За мен България е като едно човешко същество, което ме дари с голяма топла прегръдка\", призна Диего Галдино.", "date": "2019.06.28", "title": "Диего Галдино се влюби  в страната ни и в хората"}
{"url": "https://duma.bg/priravniha-tsvetanov-s-rednik-petrov-n194801", "text": "Удивително е колко бързо казарменото управление възражда казармените вицове. Като този за редник Петров, за когото в поделението пристигнала телеграма, че баща му е починал. И командирът заповядал на старшината да подходи възможно най-деликатно при съобщаването на скръбната вест. А той курдисал войниците в една редица и изкомандвал: \"Всички, които имат бащи, две крачки пред строя марш!... Петров, ти къде?!\" Същата деликатност споходи и дългогодишния номер 2 в ГЕРБ. На въпрос дали доскорошната машина на управляващата партия стои зад сделката за ЧЕЗ премиерът отговори: \"Цветанов вече не е част от ГЕРБ. Все едно да питате БСП за Жан Виденов.\" Да оставим настрана колко е непочтено сравняването на единия с другия. Пък и в казармата, в която ни се падна да живеем, цинизмът сякаш е не само неизбежен, но и необходим. Да махнем с ръка и за начина, по който и ние, и самият Цветанов научи, че вече не просто не е втората по важност фигура в ГЕРБ, не само не е в партийното ръководство, но дори не е и редови член. Отлъчването бе оповестено изненадващо, на живо, съвсем като \"Петров, ти къде?!\", но без специален акцент, мимоходом, между другото, сякаш става дума за съвсем незначителна персона, незаслужаваща \"дори на храчките честта\". Още по-удивителна е лекотата, с която Борисов отмята от партията и най-вече от себе си отговорността за онова, което е сторил Цветанов. Навярно никога няма да научим в пълния му обем какво е то. Списъкът изглежда безкраен - от присъдите срещу България в Страсбург заради \"МВР Пикчърс\" до подкрепата за съмнителни и скъпи сделки. За да се срине премиерското доверие към Цветанов и за да бъде изхвърлен той като не просто ненужна, но и вредна вещ, нещата сигурно са изключително сериозни. И тъкмо поради това не може отърсването от отговорността да стане с едно щракване с пръсти. Самият Борисов признава, че доскоро Цветанов му е бил семейството. Вярно е, че това семейство беше странно, доколкото Вторият винаги е изпълнявал волята на Първия. Разногласията са били по дребни въпроси, като например дали Веселин Маринов да продължава участието си в предизборните кампании на ГЕРБ. Но за всичко онова, за което сега единият отстрелва другия, греховете няма как да са единствено на пропъдения, те най-малкото са поделени с лидера. Ето защо разводът може само да констатира разрива, но не и да почисти имиджа на когото и да е от двамата доскоро семейни. В стремежа си да се скатае от командирската отговорност премиерът, изглежда, е почерпил опит  от преобърнатите файлове на правосъдния министър. Конвертираш текста, снимките или събитията в удобен формат и те сякаш вече не са същите. Обръщаш файла и вината отива изцяло при Цветанов. Обръщаш го пак и върхът на българската индустриализация се премества в 1939 г. Обръщаш отново и думите, че и магарета да вържеш, ще бъдат избрани, се потвърждават. Но ако ставаше с преобръщане на файлове, никой нямаше да говори за вините на партията, от която преди и Борисов беше част. Всичко щеше да бъде почистено и лъснато. Само че и на самия премиер му е ясно, че това е невъзможно. Затова, види ли се натясно, започва да размахва събития от историята, по чието време повечето от днешните социалисти дори не са били родени. Сигурно и Цветанов ще поразрови семейния архив. И не само от обида, че го сравниха с редник Петров. А тъй като и той е натясно.", "date": "2019.06.28", "title": "Приравниха Цветанов с редник Петров"}
{"url": "https://duma.bg/klasika-v-zhanra-n194804", "text": "Схемата е проста - закриваш отделения в болниците, които не носят парички, закриваш после самите болници, пускаш болните да се лекуват вкъщи и... няма проблеми повече. Познато, нали? Класика в жанра и за нашия здравен министър, който, види се, много живял, много чел, много слушал. Чак дотам, че да забрави нашият Йосиф Висарионович за какво седи в министерското кресло на най-човеколюбивото, по презумпция, министерство. Съвсем очаквано от БСП реагираха с декларация и настояване в парламента Ананиев да обясни решението си за закриване на отделения в областни болници, които са гръбнакът на българското здравеопазване. Та, пътувайки из вилаета, министърът оповести своята поредна бакалска идея за закриването на цели отделения в болниците, щом не носят кървави пари за здраве. Забравя Ананиев, че в тези отделения няма как да вземат цървулите на босия. Че в тях умират деца и възрастни самотници със смешна пенсия. Промяната целяла по-добро лечение(!), както и увеличаване на пациентите, а това от своя страна ще доведе до увеличение на заплатите на персонала, не се посвени да заключи министърът. Бе в деня, когато медицинските специалисти от Троян протестираха срещу него, дори лишили се от заплата за часовете на протеста. Нещо повече - те са готови за колективна оставка, защото не само хлябът е причина за тяхното недоволство. Нищо от това, което досега им обещаваше министър Ананиев, не е доведено докрай. А ставащото в здравеопазването ги потриса, понеже са хора със сърца все още в тази джунгла, в която оцеляват само силните. В която болниците сигурно се срамуват да поставят на видни места ценоразписите за живота на пациентите въпреки напъните на своя министър. И за какви ценоразписи може да се говори, когато у нас се раждат толкова малко деца, но пък родителите им плащат скъпо и прескъпо идването им на този свят. С кое отделение ще започнете, господин министър?", "date": "2019.06.28", "title": "Класика в жанра"}
{"url": "https://duma.bg/katastrofa-za-sasht-n194802", "text": "Венецуелската власт предотврати пиночетовски преврат и второ Чили 46 години след касапницата на реакционните срещу левите сили там.  Напоследък Венецуела някак се умълча - сякаш секнаха събитията и коментарите за там А то било затишие пред буря. Бурята обаче се оказа не толкова подготвяният за 23-24 юни преврат, колкото направените вчера разкрития за него от президента Николас Мадуро. Това, че се е планирало да бъдат ликвидирани той, съпругата му и парламентарният лидер Диосдадо Кабело, сигурно не е било изненада за самите тях - все пак знаели са с кого си имат работа. Но превратаджиите смятали да извършат и истинска касапница с планираното избиване на служители на правителствени структури, на 30-60 членове на \"колективос\", на 95% от венецуелските генерали. То Сталин не бе посегнал на толкова много генерали през чистките от 30-те години.  И не буря, а направо ураган са разкритията на Каракас за външните покровители на превратаджиите, най-вече за САЩ. Явно ураганът е нанесъл тежки, направо непоправими репутационни щети на Америка. Да копипейстнеш преврата в Чили отпреди 46 години означава да завъртиш назад колелото на цивилизацията. Обама се бе нахвърлил срещу Русия, че в Крим действала като в XIX век, макар тя да бе предоставила свободно волеизявление на населението му, ала сега собствената му държава се е напънала да върне Венецуела в миналия век въпреки волеизявлението на народа й. Америка се бие в гърдите, че е мостра за законност, ама във Венецуела се канеше да разстреля тази законност. Тръби, че е образец на демокрацията, ама напираше да я потопи в кръв. Пропищя, че е идеалът за свобода, а гласеше да я пороби за либералния пазар. Нападаше законно избрания Мадуро, че бил узурпатор, но самата тя плетеше узурпиране на властта от \"нейните\" венецуелци.  Това не са щети, а направо репутационна катастрофа. И дали ще се намери свестен човек да й съчувства.   ", "date": "2019.06.28", "title": "Катастрофа за САЩ"}
{"url": "https://duma.bg/i-yavorov-na-targ-n194803", "text": "Продава се урегулиран поземлен имот, триетажна къща с много стаи. На търг. За близо милион и триста първоначална цена. Върху имота има тежести - разни ипотеки и продажби на идеални части. Ама иначе е супер - на \"Раковски\" 136, в центъра на София. Паметник на културата. Частният съдия-изпълнител обаче не е написал в обявата, че има още екстри: прекрасен паметник в двора, все има цветя в скута му; вътре - една лична библиотека, ръкописи, балдахини, скулптури, оригинални фотографии, една оръжейна колекция, вещи. Пък и действащ литературен музей като черешка на тортата. Тъй, тъй - сетихте ли се? Именно. Продават Яворов на търг за милион и триста!            Не знам защо не умират от срам старите софиянци и защо още не сме се струпали да браним атрактивния имот. Вярно, не е градинка в краен жилищен комплекс, дето са я нападнали багерите. Обаче са надошли валяци да мачкат паметта ни, да сквернят това емблематично място на стара литературна и културна София и да тревожат духа на един знаменит поет, оставил в душите ни темперамента на бунтаря и революционера, мъката на бедняка и участта на бежанец, теменужената нежност на две хубави очи, красотата на словото си и острата горчивина от една простреляна неистова и фатална любов.   Още миналата година искаха да продадат къщата на Яворов, но нямаше желаещи. Частна собственост била, на фирма принадлежала, управителят и собственикът на фирмата са се счепкали в съдебни спорове. Няма такава държава! Да лепнеш върху националните си светини етикета \"всичко за продан!\" Общината се отказа да придобие къщата, понеже не била изяснена собствеността й, пък и сградата искала сериозно укрепване. Вярно, за разлика от барбекютата по покривите на едни мезонети такива сгради, които са в душата, не в портфейла ти, все не се знае на кого са... И все някой иска да кяри от тях.      Затова, хора, софиянци, помислете си и вие. Цената щяла да пада...   Дий, воле, дий!", "date": "2019.06.28", "title": "И Яворов на търг"}
{"url": "https://duma.bg/temenuzheno-n194805", "text": "От джипката - на електрокарчето.  . Ей го нашият - вози се с Томислав (Дончев) и Влади (Горанов) и показва завод до завода. Че и заръчва на Нанков: ТОЛ-ът е печатница за пари, искам догодина да вдигам заплатите... И така най-обичам - от една поляна път да стане. Дори теменужка не искам да се смачка, реди Той философски. Само дето не си говори с теменужките като Иван Костов. Всичко Му се получава без напрежение на тоз човек. Сигурно затова и на нас ни е спокойно, казват социолозите. Евроизборите не са туширали напрежението в обществото, увеличават се хората, които не смятат, че вървим към добро. Но иначе изпитваме вътрешно успокоение, блаженство, направо ни е теменужено. Че има кой да ни управлява, и то с твърда ръка. Твърдата ръка е политически бабаитлък, гарниран с разправа по милиционерски с чужди и свои, но на кого му пука. Борисов заседна във властта. Джипката и електрокарчето няма да го изтеглят. Натрапваната аналогия с Живков и неговия човек от народа буди присмех. Древна култура сме и заслужаваме да ни управляват хора, които имат култура, по-тънка кожа и по-малко прилики с дон Корлеоне. Надушват края на маняната. Затова ни внушават, че ни харесва всяка вечер да Го гледаме по шорти.", "date": "2019.06.28", "title": "Теменужено"}
{"url": "https://duma.bg/lyubovta-e-ludost-tarsi-mladezhko-zhuri-n194806", "text": "Всеки желаещ да стане част от младежкото жури на 27-ия Международен филмов фестивал \"Любовта е лудост\", може да кандидатства до 30 юни. Тази година форумът ще се състои от 23 август до 1 септември. Кандидатите кинолюбители трябва да са на възраст до 35 години. Необходимо е да изпратят на e-mail: loveisfolly@gmail.com следните документи: CV; мотивация за участие в журито (до 100 думи или 3 минути аудиовизуален материал); кратко есе за емоционалното въздействие на филм от програмата на ФКЦ - Варна, показан през 2019 г. (до 300 думи или 5 минути аудиовизуален материал). ", "date": "2019.06.28", "title": "\"Любовта е лудост\" търси младежко жури"}
{"url": "https://duma.bg/den-na-republika-seysheli-v-gradskata-gradina-n194807", "text": "Максим Бехар, почетен генерален консул на Република Сейшели в България, отправя покана за събитие на 29 юни, от 12 до 19 ч. в градската градина пред Народния театър. Ще бъдат отбелязани Денят на независимостта на Република Сейшели, 15 години от основаването на консулството на Сейшелите в България и Ден на Африка 2019.", "date": "2019.06.28", "title": "Ден на Република Сейшели в градската градина"}
{"url": "https://duma.bg/balkanska-palitra-v-borisovata-gradina-n194808", "text": "Вторият международен фестивал \"Балканска палитра - живи човешки съкровища от Балканите\" ще се състои на 30 юни от 11 до 19 ч. на Лятната сцена в Борисовата градина в София. Фолклорни формации и състави от България, Албания и Сърбия ще вземат участие в програмата. От 11 до 14 ч. детско ателие \"Палитра\" ще предложи рисуване и изработване на любим герой от приказките, оцветяване на национални костюми и шевици. В шатрите ще бъде изложено традиционно народно творчество. Организатор е сдружение \"Глобално творчество\". Входът е свободен.", "date": "2019.06.28", "title": "\"Балканска палитра\" в Борисовата градина"}
{"url": "https://duma.bg/kulturite-na-balgariya-i-armeniya-se-preplitat-v-tsvetove-i-formi-n194809", "text": "Какво е общото между България и Армения? За първи път изящно и приложно изкуство от двете държави ще се обединят в обща изложба. Домакин на експозицията ще бъде Арт галерия НДК, а откриването е на 1 юли от 18.30 ч.  \"Армения и България - цветове и форми\" е уникална по своя характер изложба, която ще разкрие малка част от творчеството на артисти от двете страни. Макар и еднакви в някои области като история, стремеж  към развитие и модернизиране, те имат и своите различия. Именно тяхното многообразие в културно отношение е акцентът на експозицията, която представя творби в различни стилове и жанрове.  Сред артистите, които ще участват в изложбата, се открояват имената на Ашот Авагян, Ашот Багдасарян, Гагик Бадалян, Гагик Газанчян, Гор Аветисян, Хасмик Аветисян, Хран Мирзоян, Хачик Амбрахамян, Рубен Адалян, Володия Амбрахамян, Георги Чапкънов-Чапа, Онник Каранфилян, Георги Андонов, Аршак Нерсисян и други.  Изложбата е под патронажа и с финансовата подкрепа на Министерството на културата. Реализирането й е по инициатива на Общоарменския благотворителен съюз \"Парекордзаган\" в София и с подкрепата на галерия НДК. Творбите може да се разгледат всеки ден от 2 до 7 юли от 11 до 19 ч. Входът е свободен. ", "date": "2019.06.28", "title": "Културите на България и Армения се преплитат в \"Цветове и форми\""}
{"url": "https://duma.bg/dzhulaya-idva-na-kakao-biych-s-nay-dobroto-n194791", "text": "Емблематичният изгрев и най-доброто от тек-хаус музиката очаква ценители на 30 юни на Какао бийч. Резидентът на легендарните партита Elrow - Eddy M пристига за първи път в България. Toп диджеят започва музикалното си пътешествие в Италия, където любовта му към качествените ритми го води до свиренето на барабани в няколко банди от 12-годишна възраст. По-късно завършва Европейското училище за джаз в Палермо, където развива таланта си с изучаване на пиано, китара и перкусии. Талантливият италианец започва да продуцира музика през 2010 г., вдъхновен от класическото си обучение и любовта към олд скуул звученето, най-вече от хип-хоп артисти от 90-те като Cypress Hill, Tribe Called Quest и Ice Cube. Така Eddy M създава уникална форма на тек-хаус, разпознаваема и до днес. След преместването му в Испания през 2012 г. артистът може да се похвали със собствен лейбъл - Drumkit Records, както и с гигове в престижни клубове и фестивали като Mysteryland, Dreambeach Festival, BCM Mallorca, Fabrik Madrid и Space Ibiza. През последните 5 години има подкрепата на имена от ранга на Matthias Tanzmann, Kaiserdisco и Karotte, а парчета като Ubahn са пускани от многобройни диджеи, включително и от Marco Carola по време на неговите Music On партита. С две EP-та и един сингъл от началото на 2019 г. Eddy M не показва никакви признаци за спиране. Добавяйки и месечните му микс тейпове в Beatport, редовните му видео подкасти от Drumkit Records и резиденцията му на партитата Elrow артистът тепърва започва да завладява целия свят. В заетия му график е и участието му на най-важното събитие на Cacao beach Club - July Morning.  По традиция любимият изгрев ще бъде посрещнат от феновете и в компанията на Deso & Kaiski, които всяка година допринасят за незабравимото изживяване. Билети за Джулая в Cacao Beach Club се продават в мрежата на Eventim.bg.", "date": "2019.06.28", "title": "Джулая идва на Какао бийч с най-доброто"}
{"url": "https://duma.bg/evrohlad-n194800", "text": "Освен скандалите около партийните субсидии другата тема, която обсеби общественото пространство през отминаващата седмица, бе сделката между \"Еврохолд\" и ЧЕЗ за българските активи на чешката компания. Ако бяхме нормална държава, на подобна покупко-продажба едва ли някой щеше да обърне внимание, защото в света на бизнеса това е всекидневие. Но в България ситуацията е по-особена. Тук всичко е наопаки. Икономиката е тотално политизирана, а политиката - тотално икономизирана (разбирай осребрявана). Затова у нас без Неговото знание нищо не може да се случи, камо ли смяна на собственост за стотици милиони евро.  Странно обаче защо управляващите бягат от конкретната тема като дявол от тамян. Сякаш между тях и новите кандидат-собственици на ЧЕЗ вее еврохлад. Енергийният министър Теменужка Петкова няколко пъти натърти, че сделката се прави по чешкото законодателство и правителството няма нищо общо с нея. В израз на безсилие нейният Патрон отиде по-далече. Той стигна до Жан Виденов, за да се оправдае, че управляващите вече нямат нищо общо с довчерашния адютант Цветан Цветанов. Той пък е спряган за новия скрит собственик на електроразпределителното дружество, което снабдява с ток 2 млн. души. На този фон в социалните мрежи се появи снимка, на която собственикът на \"Еврохолд\" Асен Христов разговаря с бившата си служителка, директор на завод в Кърджали, и сегашен председател на парламента Цвета Караянчева. Христов е облечен в костюм, който го превръща в нещо средно между Дядо Коледа и тиролски певец. Така може да се издокара човек, преживяващ някакъв душевен смут. Причини за притеснения вероятно не липсват. Едната от тях е отсъствието на какъвто и да било опит на \"Еврохолд\" в сектора на енергетиката. Евентуалното придобиване на ЧЕЗ Христов обяснява с интереса на инвеститорите към бизнес като електроразпределението, който по някакъв начин се регулира от държавата заради по-високата степен на защитеност. А няма как да не си защитен, щом от студентските години си приятел с Цв. Цв. и по линия на леката атлетика.", "date": "2019.06.28", "title": "Еврохлад"}
{"url": "https://duma.bg/melnik-malak-grad-s-golyama-slava-n194797", "text": "Град Мелник е с незабравима хубост! Най-малкото ни градче има днес едва 385 жители, но въпреки това славата му е голяма! Известно е с природни красоти, упойващи вина, вълшебни ястия. Съзрем ли го за първи път, оставаме с чувството, че сънуваме цветен приказен сън! Сред пищната природна живопис на пясъчните пирамиди - мелове, закриляни от Пирин и Беласица, се открояват красиви каменни къщи с червени покриви. От 1968 г. Мелник е един от българските градове-музеи, за което специални заслуги има кметът Иван Козарев. Нашествията през вековете и  двете войни не оставят тук камък върху камък, но в годините на социализма селището се възражда. Разположено е по бреговете на Мелнишката река - ляв приток на Струма. Отстои на 22 км от гр. Сандански и на 7 км от Роженския манастир. Надморската височина от 437 м. и преходно-средиземноморският климат правят селището  планински курорт още в древността. Тук някога се заселили медите - тракийското племе, от което произлиза прочутият Спартак. Името Мелник е от славянската дума \"мел\" - бяла глина, креда, от която са околните скали.  Според древните пътешественици Ал Идриси и  Евлия Челеби през ХI-ХII в. градът е прочут и в  България, и във Византия. Нивите му били добре обработени.  Много владетели имал Мелник. В града били заточени и цели родове на мирски и духовни сановници, на византийски аристократи. Останките  от величествени къщи говорят за имотни заточеници от свитата на цар Калоян и на византийските императори. През ХIII в. Алексей Слав - племенник на Калоян, Петър и Асен, е управител на Западните Родопи и прави Мелник столица на своето владение.  Тогава градът е обграден със стени крепости. В околностите му са и двата манастира: \"Св. Богородица Спилеотиса\" и \"Св. Харалампий\" . Днес от тях са останали само руини. А в златните си времена градът бил икономическо и духовно средище. Наброявал е 25 хиляди жители, над 1,300 къщи и 70 черкви.  След 1395 г., когато България е завладяна от Османската империя, Мелник е център на кааза от Кюстендилския санджак. Евлия Челеби го описва като оживена паланка с каменни просторни едноетажни и двуетажни къщи, покрити с керемиди, с домашни бани и уредени лозя и градини. През ХVII и ХVIII в. настъпва упадък на селището, но през ХIХ в. започва бурно развитие на културната и просветната дейност, на винопроизводството и тютюнопроизводството. Крупните мелнишки търговци изнасят по цял свят вино и тютюн. Тук живеят българи, които са усвоили и гръцкия език.  Селището е с три мъжки и едно девическо училище. През времето на Възраждането градът е многолюден. Има богата библиотека. Рилският манастир получава щедри дарения от местните търговци - негови поклонници. Те снабдяват манастира с маслини, сапун, обувки, хайвер, зехтин и всякакви други стоки. От това време са някои от големите каменни къщи - Кордопуловата, Болярската и Пашовата - днес паметници на културата. Кордопуловата къща, наричана още Цинцаровата, е най-голямата средновековна къща във възрожденски стил на Балканския полуостров. Тя е под номер 4 в Списъка на 100-те национални туристически обекти. Построена е в 1754 г. Предполага се, че къщата и митрополитската черква \"Св. Николай\" са строени от един и същи майстор. Собственикът е Манолис Кордопулис, който учи винопроизводство във Франция. Връщайки се, той развива и модернизира отрасъла. Кордопулис дава убежище на Яне Сандански, но турците, които напускат града през 1912 г., го убиват в момента, когато Войводата влиза с четата си в Мелник. Къщата остава в ръцете на Агнеса - негова сестра или любовница, която се омъжва за Георги Цинцаров. Затова къщата има и друго име - Цинцаровата. През 70-те - 80-те години на миналия век е реставрирана от арх. Георги Лабов. Днес е частен музей, а собственик е Никола Паспалеев - потомък на Гавраил, осиновен племенник на Цинацарови.  Музеят се посещава от над 30 хиляди туристи годишно. Тази великолепна къща е била предназначена за винопроизводство, съхранение и търговия на вина, които се правели от векове от лози, внесени някога от Сирия. Днес  разнообразието на лозите е голямо. Най-известна е \"широката мелнишка\". Вина се правят от прясно грозде и от засушено - с голяма трайност. Те отлежават в големи бъчви в прочутите мелнишки изби тунели в пясъчните хълмове.  И Кордопуловата къща има ръчно прокопани тунели с дължина 150 м. В огромни бъчви там отлежават над 300 тона вино. Къщата има четири етажа, два от които са каменни. Седем вътрешни стълби водят до етажите и мансардите. Жилищната  площ е 300 кв.м., прозорците са 24, в две редици, а стъклата са венециански - с красиви стъклописи. Под еркерните прозорци са миндерите, застлани с китеници.  Пашовата къща, Ибрахимбеговата, Бейската са възрожденски паметници на културата. От 1968 г. Пашовата е исторически музей на града. В началото на ХIХ в. Ибрахим бей построява комплекс от сгради. Двете са жилищни - харемлък за жените и селямлък за мъжете. Имало е още хазна и стопански сгради. Запазен е само харемлъкът.  Къщата е триетажна, с приземие, междинен и жилищен етаж. Таваните и долапите са резбовани, а комините й са архитектурно чудо! След 90-те години къщата е реституирана, а Историческият музей на града с 5 хиляди експоната, показващи бита в Пиринска Македония и историята на винопроизводството, се мести в друга къща. От години Пашовата къща се руши.  Туристически обекти са още Болярската къща, Музеят на виното, черквата и платото \"Св.Никола\", Славовата крепост, Параклисът, пясъчните пирамиди. Днес Мелник няма детска градина, училище, аптека, поща. Няма откъде да се купят вестници, списания, книги. Има трудности със заплащането на комунални услуги. Какво ще е бъдещето на града?", "date": "2019.06.28", "title": " МЕЛНИК - МАЛЪК ГРАД С ГОЛЯМА СЛАВА"}
{"url": "https://duma.bg/datata-n194796", "text": "1712 - РАЖДА СЕ ЖАН-ЖАК РУСО, ФРЕНСКИ ПИСАТЕЛ И ФИЛОСОФ (УМИРА 1778 Г.). От позициите на деизма осъжда официалната църква и религиозната нетърпимост. Обявява се против социалното неравенство и деспотизма на кралската власт. Държавата според него може да възникне само в резултат на договора на свободни хора. Идеите му оказват съществено влияние върху обществената мисъл и литературата в много страни. 1919 - ПОДПИСАН Е ВЕРСАЙСКИЯТ ДОГОВОР. Той официално слага край на Първата световна война между победителите от Антантата - Великобритания, Франция, Русия, САЩ и техните съюзници, и победените - Германия, Австро-Унгария, Османската империя и България. Договорът е подготвен на Парижката мирна конференция, която работи от януари 1919 г. под председателството на френския министър-председател Жорж Клемансо. Влиза в сила на 10 януари 1920 г. 1946 - ПРОИЗВЕДЕН Е ПЪРВИЯТ АВТОМОБИЛ \"ПОБЕДА\". През февруари 1943 г., след победата при Сталинград по време на Втората световна война, Горковският автомобилен завод (ГАЗ) получава правителствена поръчка за разработка на нов лек автомобил. \"Победа\" е родоначалникът на следвоенното поколение автомобили с марка ГАЗ. За 12 години са направени 235 999 автомобила в чест на победата във Великата отечествена война. 1981 - УМИРА ТЕРИ ФОКС, КАНАДСКИ АТЛЕТ И АКТИВИСТ В БОРБАТА С РАКА (Р. 1958 Г.). През 1980 г., след като ампутират единия му крак над коляното заради рак на костите, решава да покаже, че болестта не може да го сломи, и да събере 1 млн. долара за изследвания в областта на рака. Така започва \"Маратонът на надеждата\". Фокс пробягва по 42 км на ден. На 143-тия ден състоянието му се влошава, а зад гърба му са 5373 км. Година по-късно умира. Сумата, която събира с бягането си, е 24 млн. долара. Към днешна дата името Тери Фокс е събрало над 500 млн. долара за борба с рака. \"Маратонът на надеждата\" се провежда всяка година и продължава да събира пари за каузата. 1991 - РАЗПУСНАТ Е СЪВЕТЪТ ЗА ИКОНОМИЧЕСКА ВЗАИМОПОМОЩ (СИВ). Междуправителствената организация за многостранно икономическо сътрудничество на социалистическите страни е създадена на 5 януари 1949 г. Договорът за дружба, сътрудничество и взаимна помощ, известен като Варшавския договор, е подписан на 14 май 1955 г. във Варшава от Албания, България, ГДР, Полша, Румъния, СССР, Унгария и Чехословакия. На 28 юни 1991 г. в Будапеща е подписан протокол за закриването му. 1992 - УМИРА МИХАИЛ ТАЛ, ЛАТВИЙСКИ ШАХМАТИСТ (Р. 1936 Г.). Осмият световен шампион по шах, най-младият за времето си. Научава се да играе шах на 8-годишна възраст, а на 16 става национален майстор. Известен е с атакуващия си стил. По време на игра гледал противниците си в очите и измислял някои от най-великите жертви и тактики в шахматната игра.", "date": "2019.06.28", "title": "Датата"}
{"url": "https://duma.bg/nozhat-opira-do-kokala-n194798", "text": "На нашите воеводи най-после им дойде вторият акъл. Години наред, устремени към властта, те правеха непростими компромиси с историята на България и борбата на истинските воеводи от ВМРО, жертвали живота си за освобождението на македонските земи и присъединяването им към майка България. Сега ножът опира в кокала. Евентуалното влизане на Северна Македония в НАТО и ЕС със сегашните им претенции към нашата история окончателно ще ликвидира саможертвата на хиляди български патриоти, отдали живота си за обединена България. Затова се налага отново  Преди няколко месеца руският президент В. Путин бе на посещение в Р. Северна Македония. Някои наши издания изсипаха куп клевети по повод неговото изказване за мястото, където е създадена нашата азбука. Прави впечатление, че отново се предъвква \"грешката на Вл. Путин\" при неговото изказване. За сведение с тази своя фраза Вл. Путин твърдо отстоява нашата българска позиция. Защо ли? Защото явно има съветници историци, които са запознати добре с научните проучвания на своите колеги от края на ХIХ - началото на ХХ в. Ето някои изводи от Голямата руска енциклопедия от онзи период. В средата на ХIХ в. интересът на руските учени към славянското население на Югоизточна Европа се засилва. Борбата на това население за освобождаването му от турско робство намира отклик и съчувствие във всички слоеве на руското общество. Поради този интерес в енциклопедиите на Руската академия на науките намираме богата информация за българската история, българския език и борбата за църковна независимост в края на ХIХ и началото на ХХ век.    В Енциклопедичния речник от 1891 г. срещаме следния текст: \"Западното българско царство, в което по-дълго се задържа династията на Шишмановците, просъществува във времето за по-продължителен период. В него са влизали територии от Македония, Албания, Северен Епир, Тесалия, долините на река Морава и териториите между София и Видин. Столица на Западна България при основателите на династията на Шишмановците е била Средец (София), след това Воден, а най-накрая Самуил я премества в Охрид. Четиридесетгодишното царуване на Самуил е отбелязано с постоянни войни с Византия. Той умира от мъка след тежкото поражение, което е нанесено на войските при планината Беласица от император Василий II, наречен Българоубиец. Василий ослепил 15 хиляди пленени българи и в такъв вид ги изпратил на Самуил. Българският цар при вида на своите войници с извадени очи паднал на земята и след два дни умрял, не можейки да преживее този удар.\" Голямата руска енциклопедия отбелязва следното за българите в Македония и Одринско: \"За българското население в турските предели гордост и знаме все още е екзархията. Екзархист е равносилно на това да се правиш на българин, а патриархист - за грък, или в последно време за сърбин. Броят на екзархистите към момента е 130 127, а броят на патриархистите - 46 449.\" (Большая энциклопедия, С. Петербург, стр. 447, т. 17, 1891 г.). Същата енциклопедия очертава и областите, в които се е говорил нашият език. \"Българският език принадлежи към югоизточната група на славянските езици. Неговата област на ползване на север се ограничава от р. Дунав, на запад от Сърбия и Албания, на юг и югоизток - от областите, където се говори гръцки език. На югозапад и югоизток гранични точки на ареала на българския език се явяват Охридското езеро, Косово, Солун и Адрианопол. Освен това и в Русия има български колонии: на юг - Бесарабия и северозападно от Азовско море\" (т. 17, стр. 449). Особено внимание заслужават резултатите от  югоизточната част на Балканския полуостров от края на ХIХ и началото на ХХ век. \"Понастоящем под Македония се разбира сегашният вилает Солун и южният вилает Монастир. Южно от тази област, до самия Солун, областта се населява от гърци. На север от тях разпръснато живеят османски турци и главно славяни. Последните сами себе си наричат българи. Затова по-голямата част от изследователите ги отнасят към българите. Други обаче ги определят за сърби. Води се вражда между българската и сръбската партия, при което голяма част от населението не се смята за сърби, както това му се иска на представителя на сръбската партия господин Ганчович, защото те явно се смятат за българи.\" (Большая энциклопедия, т. 171, стр. 511, С. Петербург). Нека да добавим и няколко реда от препоръките на Гоце Делчев при подготовката на Илинденско-Преображенското въстание: \"Ние - подчертавал той - трябва да почнем с нападение от страна на четите върху аскерски отделения и с атентати от страна на решителни момци по железопътни линии, също и по държавни учреждения. И да продължим така, но всякога далеч от българското население, което не трябва да излагаме на турски преследвания и жестокости. Българите в Македония носят почти сами върху гърба си товара на революцията - и те ни са нужни, за да продължи борбата ни, докато постигнем крайната си цел.\" А в свое донесение сръбският генерален консул в Битоля пише, че  носело се е българското знаме на освобождението, привържениците са се намирали само пред ония, които били прегърнали \"българската идея\", странейки от гъркоманите и сърбоманите. \"Действувайки за \"общото дело\", комитетите безспорно ще имат явните симпатии на цялото тукашно население, но не трябва да се изпуска предвид обстоятелството, че те си остават български комитети и винаги са ръководени от София.\" Това са само няколко епизода от изследванията на руската академична общност, изясняващи етническата карта на югозападната част на Балканския полуостров, която днес попада в територията на Република Македония. Изводите от тези исторически изследвания са, че нашите предци с достойнство са защитавали своята българска идентичност, именно по македонските земи. Титаните на съвременната ни дипломация трябва да си вземат поука как трябва да се защитават националните ни интереси. Не може срещу едно букетче цветя, положени на паметника на цар Самуил, да се харизва \"македонският език\". Явно е обаче, че българският корен трудно се изтръгва. Доказват го хиляди заявления от македонци за получаване на българско гражданство. Друг е въпросът, че към тези нови свои граждани България трябва да предяви изисквания. Да бъдеш българин е  Българските граждани са лоялни към националните интереси на страната, плащат данъци, поддържат държавността, а със своята работа увеличават икономическото благосъстояние на нацията. Тези нови граждани би трябвало известно време да се потрудят и за своята майка България, която ги е припознала за свои чеда - както впрочем го прави вече повече от 100 години - преди да получат български паспорти. Българският паспорт не може да бъде само документ за по-бързо имигриране в Европа или Америка. За целта е необходима отделна административна единица - министерство на имиграцията, което да изгради стройна стратегическа програма за работа с желаещите да получат българско гражданство - както в краткосрочен, така и в дългосрочен период. Още повече че се увеличава броят на желаещите да си възвърнат българското гражданство и от редица други страни, като Молдова, Украйна и др. Това е бъдещето на България и никакви напъни отвън или отвътре няма да спрат този естествен процес, който вече е започнал. Що се касае до будните синове, които сипят хули срещу България, за тях един от великите синове на Пиринска Македония отец Паисий каза преди повече от 240 години: \"О, неразумний юроде, поради что се срамиш да се наречеш болгарин\".  ", "date": "2019.06.28", "title": "Ножът опира до кокала"}
{"url": "https://duma.bg/grabliv-elit-v-darzhava-na-dieta-n194799", "text": "Преди 9-и заблудени борци, повечето необразовани, прегърнали романтичната идея \"през облаци и дим светът да обновим\", обслужиха чужда сила и управляваха по волята й, накичени със звания и привилегии. И без да се усетят, превърнаха идеята в илюзия. Внуците им, новите герои на известната масова песен \"Комунисти, комсомолци, пионери\", ги повториха след 10-и. Преди да бъдат забравени, си тръгнаха с по някой \"Оскар\" за второстепенните си роли по сценарии и под режисурата на опитни политтехнолози. Припознали новото партийно съкращение (Стефан Продев го разчете като \"Стани Да Седна\"), адвокати, асистенти по политикономия на социализма, специалисти по ТРЗ, аспиранти по история на БКП, щатни партийни секретари и партийци, протестно напуснали МВР след деполитизацията му, приложиха ударно отречените догми за кадрово прочистване и наложиха революционното правосъзнание с поредното следосвобожденско реципиране на буржоазното право. През 1989-а телефонните монолози на Петко Симеонов по радио \"Свободна Европа\" ми се привидяха като панацея. Стана ми романтично. Изклатен и на средна възраст от властолюбивата посредственост, застанах под ударите на имитираната демокрация, с недостатъци, по-големи от народната. Състезанието с един кон бледнее пред гласокупуването и фалшифицирането на \"честните и прозрачни избори\". Имотните импровизации на грабливия елит надскочиха в пъти скромността на предишния, ограничил придобивната си страст до един апартамент и вила на по 120 кв.м. Къщите с нечестно похарчени европейски пари възмутиха и БиБиСи. Силен лай, протести, петиции. И какво?  И възможностите да те планират чрез социалните мрежи днес са всеобхватни. С тяхна помощ, както с \"жълтите жилетки\" във Франция, справедливият протест може да бъде отвлечен от крайнодесни и леви екстремисти. Технологията е изпитана. Фалшиви потребители, контролирани от служители в отделите за кибер война, организират протести и публикуват фалшива информация. Подлъганите нямат И-образование, не виждат очевидното и се хващат. Хакерите на Великите, разбира се, нямат нищо общо. Лъсна и светлата пазарна истина: позволено е да забогатееш, ако плащаш достатъчно. Опъваш ли се - мудност, бюрократични пречки, данъчни ревизии, обвинения. Справедливостта може и да възтържествува, но не и бизнесът ти, поразен от треска, разнасяна от заразени политици. Горещят се и за партийните субсидии. Без тях любимите слуги на народа щели да бъдат купени. Ами не се продавайте! Служете без люта демагогия, подбуждаща греховни мисли, че пиявиците по обществената снага трябва да бъдат забранени. През това време и държавата е на диета. Не е промишлено-аграрна, а аграрно-туристическа. Изпосталяла, трудно може да извади 2,4 млрд. лв. за осемте F-16. Предплатени, били чиста загуба от макроикономическа гледна точка. Похарчени вътре, щели да тласнат растежа и с актуализиране на пенсиите. Похвална е молбата на проф. Христина Вучева велика Америка (за нея този разход е прашинка) да направи изключение, като отложи плащането за след четири години, когато самолетите бъдат произведени. Ползват четирите ни военни бази безплатно, допълват я от \"Атака\". Дано я чуят, или си оставаме с опита \"да влезем в диалогов режим\" с нашия \"Протектор +\". Посърна и функцията по защитата на сигурността и обществения ред. Безсилието пред агресивното пренебрежение към закона, въпреки евродокладите по механизма за сътрудничество и проверка, докара престъпност, смъртност,  по-големи от тоталитарните. Цяла България дойде да работи в София, опразни се откъм кадри за сметка на пенсионери и работещи бедни. Частникът хапе устни до кръв, но сам си го причини. Моли се за бърз внос на парии, вторачени в европейския трудов пазар. Не се обиждайте! Да си парий в света на стартъпи (прохождащи компании) и еднорози (бързо разрастващи се) не е обидно! Българският проектантски и строителен гений, сплотен в най-сивия сектор на ударилата тавана си икономика, показа какво може по \"Витоша\", \"Граф Игнатиев\", \"Дондуков\" и по българското Бетономорие. Насилници, нарко- и хазарт играчи, данъчни измамници, сводници, ревнивци и примитиви, скарани със звуковия анализ на думи със струпани съгласни, населиха крайградските зони, планирани за вилни. Улиците им са труднопроходими след десанти на гости и ремонтаджии. \"Мислено е не за такова движение и толкова паплач\" - порязва градоустройствените предвиждания и брат от малцинството. Не се чувствам убеден и от стараещите се НПО-та. Не могат да притъпят усещането ми за несправедливост, сивота и скука, скрити зад точната дума \"тъпня\". Пиша тези редове, защото съм за пълноценната, а не за привидната демокрация, пред която, както казва Иво Христов, обществото ни е хипнотизирано. \"Положителни развития не се случват\" и според изпълнителния директор на Института за пазарна икономика Светла Костадинова (21 юни по БНР). Големият въпрос днес е: виновен ли е режимът \"Мирно!\" - \"Свободно!\", социалистическият, посткомунистическият или капиталистическият човек? На Христо Христов, Иван Костов и проф. Вили Лилков, поканени в БНТ и Нова, им се ще това да сме ние, преживелите тези времена заедно с тях. Видният реформатор, сега лаборант по оценка на риска, забравя, че ще го запомнят и като Херострат III, одобрил и подпечатал с присъствието си тоталитарно варварство - взривяването на Мавзолея на Георги Димитров, проектиран и построен от големия български архитект Георги Овчаров само за шест дни. И с получаването по 25 000 на месец чрез \"Анторна\", дружество на дъщеря му Мина, както твърди на 26.03.2019 г. Бисер Лазов, основният прокурорски свидетел по делото КТБ. Медиите безвъзвратно приютиха пошлата реклама. \"Създаваме нов език, споделяме си сторита и се обясняваме с имоджита\", хвали се \"Виваком\" по БНР. \"Интуиция за живот, интелект за успех, просто засейте!\", призовава BASF. Покрай рапицата покълнаха любители на римния спорт и мизансцена. Прохождащи поп музиканти и постановчици превърнаха изкуството в  С т.нар. сценични версии или дописването на класици - обикновени нарушения на морални авторски права - се примиряват и дружествата за колективното им управление. Пресен пример е прекрояването на текста на песента \"Аз съм Сънчо\" от Димитър Спасов, всяка вечер в 19,50 ч. по БНТ. За минимална заплата се пазаруват и сертификати за реставрирани фалшификати - свидетелства галеристът Емил Чушев на 18 юни по повод изложбата \"Модернизъм и авангард. Българска перспектива\" в софийската галерия \"Структура\". Книги като \"Кварталци\" на проф. Захарий Кръстев, представена от Ирина Недева на 24 юни в \"Хоризонт до обед\", са рядкост и трудно се намират.  Обидчивите ще се отвратят, няма да гласуват, ще бетонират статуквото, ще позволят на избраната от благодарни чиновници върхушка да ги ограбва. Явно това е целта на програмата: да караш на бира, мерак и, в най-добрия случай, с акапелните варианти на Майкъл Джексън.", "date": "2019.06.28", "title": "Граблив елит в държава на диета"}
{"url": "https://duma.bg/stamenova-6-a-na-ednomestno-kanu-n194779", "text": "Станилия Стаменова финишира 6-а на 200 метра едноместно кану на Европейските игри в Минск. Българката стартира отлично и се движеше сред първите, но не издържа в последните метри и пресече финала за 52,919 сек. Титлата грабна представителката на домакините Алена Наздрова с 50,351 сек. Среброто спечели Лиза Ян (Гер) 51,656 секунди, а бронзът остана за Дорота Боровска (Пол) с 51,731 и др. В каяка на 200 м Денислав Цветанов остана 4-ти във финал Б и 13-и в общото класиране. Той финишира за 38,346 секунди, а най-бърз беше Бадри Кавелашвили (Груз) с 38,095. Титлата заслужи Максим Белмон (Фр) с 38,976 секунди, който беше най-бърз във финал А. Интересното е, че първите 6-има от финал Б дадоха по-добри времена от шампиона, а времето на Цветанов е по-добро от всичките 9 участници, които се бориха за медалите.", "date": "2019.06.28", "title": "Стаменова 6-а на едноместно кану"}
{"url": "https://duma.bg/mimi-hristova-na-final-n194780", "text": "Мими Христова (57 кг) ще спори за златото на Европейските игри в Минск. Българската боркиня записа три безупречни победи, за да стигне до битката за титлата. На 1/2-финал Христова се справи уверено с туркинята Гун Бедиха с 6:2 т. Нашата направи две атаки за по 2 т. и още две за 1 т. Преди това тя тушира на старта Франческа Инделикато (Ит), след което се наложи и над Альона Колесник с 6:0. Азерката е трета от последните две Европейски първенства. За титлата българката излиза довечера срещу Ирина Курочкина (Блрс), която в другия 1/2-финал би Анастасия Ничита (Укр) с 8:6 т. Най-голямата ни надежда Тайбе Юсеин (62) обаче не можа да стигне финала. На предпоследното стъпало тя загуби от старата си познайничка Юлия Ткач (Укр) с 8:11, от която падна и във финала на \"Дан Колов\" по-рано тази година. На тепиха украинката дръпна с 8:0, но българката изравни. Впоследствие обаче Ткач добави нови 3 т. към актива си, за да победи. В другия 1/2-финал Елмира Гамбарова (Азер) надви Криста Инце (Рум) с 4:1. Юсеин, която е актуална световна и двукратна европейска шампионка, започна с победа над унгарката Габриела Слезиш с 6:0 т., а след това надви и шведката Йохана Метсън с 4:0. Българката ще се бори за бронза днес. При леките Миглена Селишка (50) отново не успя да преодолее Оксана Ливач (Укр), от която загуби във финала на европейското по-рано през годината. Сега трикратната еврошампионка за девойки отстъпи с 1:2. А на старта нашата не даде шанс на рускинята Анджелика Ветошкина - 11:0. При тежките Мария Оряшкова (76) приключи още на старта. Тя бе туширана от Ала Белинска, а в следващия кръг украинката загуби и не успя да изтегли нашата до репешажите за бронза. Оряшкова е единствената състезателка в Минск, която участва в два спорта. Тя се окичи със злато в самбото. София Георгиева (68) преодоля успешно репешажите, като надви румънката Александра Анхел с 2:1 и снощи излезе в пряк дуел за бронза срещу Дануте Домикатите (Лит), пета от Евро 2019. Свободнякът Георги Вангелов (57) остана пети. Националът ни загуби от световния шампион Завур Угуев (Рус) с 2:10.", "date": "2019.06.28", "title": "Мими Христова на финал"}
{"url": "https://duma.bg/kafeto-pazi-ot-diabet-i-pomaga-za-otslabvane-n194787", "text": "Кафето може да помогне на човек да отслабне и да избегне диабет тип 2, като допринася за изгарянето на излишните калории, съобщи \"Дейли мейл\", позовавайки се на британски учени. Специалисти от университета на Нотингам твърдят, че изпиването на чаша от ароматната ободряваща напитка стимулира кафявата мазнина - активната мастна тъкан, която изгаря захари и тлъстини, за да затопли тялото. Тя е различна от бялата мастна тъкан, заради която хората изглеждат дебели. Учените от университета на Нотингам са проверили теорията си лабораторно и със здрави доброволци на средна възраст 27 години. Те е трябвало да не тренират и да не пият напитки с кофеин, алкохол или лекарства 9 часа преди тестовете, за които са получавали чаша кафе или вода. Когато кофеинът започвал да действа, били изследвани със скенер. \"От предишни проучвания знаем, че кафявите тлъстини са главно в областта на врата\", обясни проф. Майкъл Симъндс. И добави: \"Затова снимахме веднага след като човекът изпиваше кафето, за да видим дали кафявите тлъстини се затоплят.\" Затоплянето означава, че тъканта се активизира и започва изгаряне на мазнини. Резултатите са положителни. Предстои изследователите да изяснят дали кофеинът действа като стимул или в кафето има друга съставка, която активизира кафявата мастна тъкан.", "date": "2019.06.28", "title": " Кафето пази от диабет и помага за отслабване"}
{"url": "https://duma.bg/beloslava-milenita-i-rut-shte-peyat-v-maymunarnika-n194789", "text": "Голям концерт на открито ще направят Рут, Белослава и Миленита, които обещават на почитателите си истинска лятна приказка на 29 юни в \"Маймунарника\". За първи път в тройния формат ще се включи и младата певица Мила Роберт, която в последните месеци набра популярност с интересния си стил и креативно присъствие. Новината за концерта развълнува над 5000 фенове, които проявиха интерес към събитието, като потвърдиха присъствие в социалните мрежи. Вратите на клуба ще бъдат отворени в 18 ч. в събота а предварителната продажба на билети е все още активна в мрежата на Eventim. Чаровните изпълнителки ще представят поотделно най-доброто от своята музика заедно с лайв групите си. Последната година беше изключително динамична в творчески план за всяка от дамите. Няколко седмици след голямото си китайско турне, продължило седмици, Рут сподели новината, че издава нов албум тази зима. Белослава пък се очаква да зарадва феновете с нов дует с Графа, а меломаните ще могат да чуят и първото съвместно парче на Рут и Белослава I care, което спечели симпатията не феновете и музикалните журналисти през 2012 г., когато стана \"Най-добър БГ дует\" в Годишните музикални награди на БГ Радио. Миленита в момента работи по нов самостоятелен албум, а във вечерта на концерта феновете ще могат да чуят за първи път на живо един от най-новите и сингъли. https://www.eventim.bg/bg/bileti/rut-beloslava-i-milenita-mila-robrt-sofi-klub-mamunarnika-520289/event.html?fbclid=IwAR1BaYU1Hwgnyv86x7bDGmurTJYt9q674-08MDFUjpR-eDh2ATUIOYRFNX0 https://www.facebook.com/events/571602013345472/", "date": "2019.06.28", "title": "Белослава, Миленита и Рут ще пеят в \"Маймунарника\""}
{"url": "https://duma.bg/ulichiha-igra-na-tronove-v-plagiatstvo-ot-aladin-n194788", "text": "Култовата сага \"Игра на тронове\" е уличена в плагиатство на сцена от индийския телевизионен сериал. Зрители са посочили прилики с продукция, която разказва за приключенията на Аладин. В инстаграм е публикувано съответното видео, пише 24СМИ. В третата серия на осми сезон Аря Старк убива краля на нощта, водача на армията на Белите бродници. В сцената героинята с кама в ръка неочаквано скача върху него, но той успява да я хване за врата. Аря задъхано се опитва да промени изхода на стълкновението. В резултат на това тя ловко хвърля оръжието от драконово стъкло в другата си ръка и го забива в тялото на злодея. Фенове на сериала обаче са открили прилики с работата на индийски режисьори. След гледането на видеото много хора са се съгласили, че сцените от поредицата \"Аладин\" и \"Игра на тронове\" са много сходни.", "date": "2019.06.28", "title": "Уличиха \"Игра на тронове\" в плагиатство от \"Аладин\""}
{"url": "https://duma.bg/kobrata-se-razkaya-za-skandala-s-dzheni-sushi-n194778", "text": "Кубрат Пулев се разкая за скандала с журналистката Дженифър Равало-Суши от пролетта. Българският боксьор премина обучителния курс, който му бе наложен от Атлетическата комисия на щата Калифорния, за да може да си върне спортния лиценз, който му е отнет до 23 септември. В прочувствено послание във фейсбук Пулев се извини на американката и помоли феновете и приятелите си да спрат със злобните коментари по неин адрес. \"Миналата седмица завърших обучителния курс във връзка със сексуалните посегателства, воден от господин Барет Морис и координаторката му Сара Ватенберг. Обучението ме накара да разбера по-добре, че инцидентът, който се случи на 23 март, между мен и Джени Равало, е бил напълно неприемлив. Продължавам да изпълнявам задълженията си да преминавам необходимите обучения и да взимам мерки за коригиращи действия, необходими за възстановяването на моя лиценз за бокс в Калифорния. Искам да съм сигурен, че всичките ми фенове знаят - направих грешка, сбърках! Продължавам да поемам пълна отговорност за действията си. Накрая искам искрено да се извиня на Равало. Не на последно място, един от многото уроци, които научих от събеседването с Морис, е, че трябва да бъда много ясен към приятелите, семейството и с феновете си - не одобрявам никакви негативни забележки относно г-жа Равало във връзка с този въпрос. За тази цел, моля, въздържайте се от публикуване на пренебрежителни забележки относно г-жа Равало в моите профили в социални медии, под видеоклиповете ми или в други форми на медии. Благодаря на всички ви!\", написа Пулев.", "date": "2019.06.28", "title": "Кобрата се разкая за скандала с Джени Суши"}
{"url": "https://duma.bg/zolovskata-cheshma-debne-za-nezheneni-momtsi-n194861", "text": "На Антарктика има връх Етрополе, но всеки етрополец ще ви каже, че Етрополе е центърът на Вселената. Ако се съмнявате, задължително трябва да посетите едноименния старопланински град в края на юни. Тогава в центъра на Вселената пристигат зетьове от вси страни, за да отбележат своята участ на бракувани във временния град-държава Зетрополе. Слухът гласи, че след двудневните празненства мъжете стават по-хрисими и кротки и слушат повече тъста и тъщата. Заврeни зетьове, стари и млади пришълци стават царете на купона, докато Етрополе почита мъжете, които са се предали пред хубостта на някоя местна красавица. Тези, които не са бракувани, също трябва да внимават - в града все още църцори прословутата Зольовска чешма. Легендата гласи, че който мъж е опитал от студената вода в една от етрополските махали, не е успял да се измъкне, без да падне в плен на тукашна жена. Благодарение на тази чешма, казват старите хора, градът е с най-многото заврeни зетьове на глава на населението. Някои от \"излъгалите се\" да вземат мома етрополка твърдят, че вината не е само в Зольовската чешма, етрополската вода или лютата ракия - местните жени били опасни... Като дъщеря на заврян зет ви казвам - чешмяната вода също може да ви \"обрече\" на етрополско гражданство и жителство в полите на Стара планина. Най-важният съвет за \"присаден\" етрополец бил: \"Зетят е оцелял, защото е... мълчал!\" Не знам доколко е мълчал моят баща, но отношенията му с тъстовете се запазиха отлични, ако ще и да не е спазено важно указание от \"Правилника на зетьовете\" - да кръщава децата си само на тяхно име. Когато Етрополе се превъплъти в Зетрополе, влизането на \"чужденци\" е строго регламентирано. Задължително се минава през митницата - местните си пазят хубавиците и искат от всеки външен да плати за вход. След проверка на документите митничарите може да освободят някой ерген от такса. Безплатен обяд няма, та и свободното минаване коства свободата - задължение на ергена е веднага да отиде на Зольовската чешма и да отпие от зольовската вода. Така си гарантира бъдещо местно жителство. При застъпничество на местна девойка ергените също могат да се разминат с таксата. Вдигне ли се бариерата, всеки попада в царството на зетьовете. Те не са страшни, опасни са само момите... С изложбата \"Ехо от зетьовските празници\" ще започнат тазгодишните чествания. Началото е утре, 28 юни, от 11 ч. в Историческия музей в Етрополе. По стара традиция съботният ден ще е най-пъстър и цветен - тогава е футболният мач \"Заврeни срещу доведени\", а на стадион \"Чавдар\" сили ще премерят зетьове и снахи от всички поколения и професии. Провеждането на подобно мероприятие е местният прочит на така модерното \"равноправие\", защото своето време за изява намират и снахите, които местните момци са докарали от далечни и не толкова далечни земи. И тази година всички очакват с най-голямо любопитство гвоздея на празненствата в чест на мъжкото \"господство\" - карнавалното шествие. Камиони, файтони, каруци и какви ли не превозни средства обичайно подпомагат представянето на \"изгорели\" бракувани двойки, които разказват в живи картини какъв е животът на женения мъж. \"Дърветата умират прави, а ние - легнали!\", оплакват се понякога мъжете в колоната на заврените зетьове. Въпреки това, или може би именно заради това, те ще се закълнат, че по-хубава и по-добра жена от етрополката няма по света. С кратки прекъсвания и почивки безвъзвратно \"изгубените\" етрополски зетьове празнуват \"робията\" си от 1 април 1971 г. Идеята е на група зетьове, които си пийвали заедно в кръчмата и се оплаквали от орисията си. Главен инициатор и ръководител е известният хуморист Николай Коев. С празника етрополските зетьове изразяват протеста си срещу \"репресиите\" от страна на тъщите и жените. Не са малко побратимите им, които \"изнесоха\" традицията и в други села и градчета, за да може повече \"обречени\" да имат своята почивка от задълженията на брачния хомот. Предстои да видим кои истории от бита на бракувания мъж ще представят този път етрополските зетьове. Засега ще им пожелаем хрисими тъщи и тъстове с люта ракия и мек характер. понеделник - голямо пране (детско и мъжко);  вторник - пране на дамско бельо; сряда - гладене; четвъртък - тупане (килими, дюшеци, пътеки); петък - основно почистване на къщата; събота - оборка на двора, къпане на децата; неделя - готвене и фамилен излет; понеделник - пак отначало, докато издържи... 5-7 ч. - събуждане, оправяне - жената, децата, закуската, леглата, тоалет; 7-12 ч. - почивка, поради трудова заетост; 12-13 ч. - целувка, сервиране, хапване, миене на чинии, целувка; 13-17 ч. - втора служебна почивка с кафе; 17-19 ч. - яслите, детската градина, целувка, дърва, пазар, готвене; 19-20 ч. - хапване, оборка, караница, учене; 20-21 ч. - леглата, децата, жената, телевизия; 21-5 ч. - лично време за сън и т.н. Повтаря се, докато издържи...", "date": "2019.06.28", "title": " Зольовската чешма дебне за неженени момци"}
{"url": "https://duma.bg/itso-hazarta-pak-shte-e-zhuri-v-balgariya-tarsi-talant-n194790", "text": "Ицо Хазарта ще бъде жури в новия сезон на \"България търси талант\" по bTV. За втори път хитовият рапър ще коментира и оценява уникалните качества на стотиците даровити кандидати, които ще се качат на най-голямата шоу сцена в страната. Авторът на албума \"Неправилен рап\", който взриви меломаните през май, ще се придържа към автентичния си градски, критичен и модерен поглед към богатата палитра от човешки способности. \"Съвременният поет\" ще използва отличния си арсенал от хумор и сатира, за да усмихне и развълнува зрителите със своя прочит на невижданите способности на претендентите за голямата награда от 50 000 лева. \"Мислех си кое е по-трудно - да оценяваш или да бъдеш оценяван. Но съм много оптимистичен за това, което ще видим ние и зрителите, защото този сезон ще бъде различен\", коментира Ицо Хазарта. И добавя: \"Има таланти, които дори не съм си представял, че може да съществуват. Лесно е да оценяваш, когато видиш нещо оригинално, представено с увереност. Много е трудно, когато става дума за силно амбициозни родители, които желаят да видят своите деца в ефир и ги окуражават в дейности, в които не са чак толкова добри. Трудно е, защото тогава си в положение да говориш на детето, а ти трябва да говориш на родителя.\"", "date": "2019.06.28", "title": "Ицо Хазарта пак ще е жури в \"България търси талант\""}
{"url": "https://duma.bg/dragomir-simeonov-ednakvo-sa-mi-tsenni-i-bibliotekata-i-skalata-n194862", "text": "- Голяма част от нещата, които се показват в поредицата \"Explore Bulgaria: Пловдив\", не са лесни, не са достъпни за виждане, така че открих тях. Разбрах, да кажем, как са изглеждали баните в някои от къщите в Стария град. Научих различни архитектурни подробности. Всички тези неща човек може да ги види при желание, дори да е външен за Пловдив. Аз открих най-вече, че той продължава да носи този живец, който всъщност го е съхранил и го е превърнал в най-стария жив град в Европа. И проумях за себе си, че пловдивчаните са хората, които пренасят духа на техния град през годините. Останалото са просто подробности. Никога не съм се съмнявал в това, то е преоткриване в някакъв смисъл. - Разбрах, че чак толкова лесно не е. И научих, че неслучайно повечето пловдивчани използват царските пътища към Стария град, а не скалите. Освен това изненадах се от многообразието, което Пловдив може да даде за кратко време - за наситена програма. Винаги съм оставял на този град време да се разгърне. Усещал съм го бавен като течащата спокойна Марица. Но Пловдив, емблематичната река и всичко останало може да са и много бързи. Така че динамиката под тепетата често пъти остава скрита от истинските пловдивчани заради феномена айляк. Това беше наистина ново за мен и ще могат да го видят и зрителите (всяка сряда, от 21,30 ч. - бел. ред.). - Беше страхотно приключение! Когато трябваше да влизам в Стария град през скала, по съвсем различен начин опознах Пловдив. И съм благодарен, че го направих по пътища, които нямаше как да се случат другояче, ако само местни ме бяха разхождали. Като дете едновременно на София и Пловдив мисля, че съвсем на мястото си съм в такъв филм. - Държа да кажа, че аз съм си пловдивчанин, майна, открай време. Баща ми е роден под тепетата и най-съкровената част от живота ми, от мен самия, си е в този град - завинаги. И като всеки пловдивчанин имам хиляди и нито една теория за произхода на този израз. За себе си мислех, че \"майна\" идва от братовчед ми, който ме научи на тази дума. Оказа се, че не е, някой я е казал и на него. После реших, че може да е от наша обща роднина от Пловдив, която всички ние много сме харесвали... Та знам ли откъде идва?! Тоест ние сме заварили и това културно наследство на този град. Би трябвало да се отнасяме и към него с уважение и грижа, както към всичко останало. А също така до го предадем нататък, без да го заменяме с \"брат\", например. - Някои много активно го практикуват и в София. Това е вид житейско изкуство - да се наслаждаваш на всичко, което ти се случва, независимо къде се намираш. В Пловдив времето тече по различен начин и хората като че ли се раждат с това умение или може би то се предава от поколение на поколение... - Ако е възможно да се усещам и двете едновременно, това е. Когато снимахме \"Explore Bulgaria: София\", понеже живея в столицата, ми беше по-лесно, приемах го някак си като временна работа. В епизода за Пловдив, макар че доста време прекарвам в този град и имам дом там, го усещах като по-голяма отговорност. Колкото и странно да звучи, в София приключенският елемент за мен беше някак си по-естествен, докато под тепетата се върнах сякаш в детството си. В тази поредица може би изглеждам по-възрастен от предишната, но всъщност може да видите много по-голямо дете вътре в мен, откривайки любимия си Пловдив. - Харесва ми, че по-голяма част от тези екстремности е скрита. Например бях на покрива на кулата на Сахат тепе, тя е доста висока, няма обезопасяване и не е място, на което човек обикновено седи, но то някак си минава между другото. По същия начин Пловдив предлага и други екстремности - да кажем, каране на лодка, кану на Гребния канал, рафтинг по Марица и още прочее физически натоварвания. Но те са част от хлапашкото изследване. То е балансирано. Еднакво са ми ценни и библиотеката, и скалата. - Никога не съм го усещал некултурен, нека така да кажа. Откакто си знам Пловдив, за мен той е особено енергийно място. Почувствах го по-динамичен, защото беше свързано с естеството на работата ми. Но го усетих точно толкова културен, какъвто очаквах да го видя. Пак казвам, дължи се изцяло на пловдивчани, за което им благодаря, а и радвам се, че те си ме приемат за един от тях. - Честно казано, след Пловдив не знам кой друг град ще успее да стигне до това специално усещане - и мое вътрешно, и емоционално. Така че към този момент не искам да съм другаде. Ако чисто професионално пътят на изследовател ме отведе на различно място, с удоволствие ще му се отдам и на него. Но сега Пловдив запълва моята нужда от изследване на градове. - Мисля, че за всички, тъй като това не е филм, който изисква усилия да бъде гледан. И всеки може да открие каквото иска, колкото и клиширано да звучи. Би могло да бъде просто красива картина на Пловдив за онези, които никога не са го виждали; любопитна среща с хора, които познаваш, ако си местен; или пък просто приятно прекарани в изследване 30 минути. Така е създадена поредицата, че зрители от 3 до 3300 години може да я гледат. - О, със сигурност, много неща. Заснехме шестте епизода в рамките на 10 дни. Но ние и 5 сезона по толкова да направим само за Пловдив, пак ще останат интересни локации, случки, хора... Целта не е да разкажем целия Пловдив, а да накараме самите зрители да открият своя Град под тепетата. И бих се радвал те да допълнят тази картинка на неоткрити и непоказани места. - Обичам филми, в които главният герой по някаква причина ми е симпатичен, и затова го следвам по местата, където ходи. Така че искрено се надявам хората да гледат поредицата и да се асоциират с мен като герой, не с мен толкова като човек. А пък, ако случайно не съм им симпатичен, Пловдив е достатъчно топъл и красив, за да оправи това впечатление от мен. - Липсват ми, но мисля, че те се завръщат лека-полека, защото интимността на това кинопреживяване е заложена в нас. Понякога искаме да гледаме филм в голям салон, друг път - в по-уютен. Радвам се, че все още може да се ходи в малки кина и надявам се да има и още. - О, понеже е неограничено полето на фантазията, със сигурност щях да стана нещо като откривател, актьор и бих се занимавал, да кажем, със снимане. Общо взето, бих станал пак журналист, но ще го наричам по друг начин. - Смятам, че това е един канал, който може да се приема като форум или площад, където всеки предлага нещо, някакво съдържание. Разбира се, можеш да го подминеш или да останеш и да го разгледаш, или да се връщаш там всеки ден. Не мисля, че социалните мрежи са кой знае какво отражение на живота ни. Колкото по-несериозно ги приемаме, толкова по-добре би било. - Не разбирам какво значи думата \"хейтър\". Човек има мнение и когато то не съвпада с нечие, някак си излиза много черен и мразещ, пък ако е като твоето, би трябвало да е някакъв \"лавър\". Уважавам абсолютно всяко мнение. Склонен съм с всеки да дискутирам каквото реши, стига да не се обижда. Защото спорът не трябва да води до крайности. Така че дали ги наричаме хейтъри или критици, или пък доброжелатели, абсолютно е все едно. Готов съм да разговарям с всеки, което е и смисълът на социалната мрежа. - Достатъчно често гледам телевизия, самият аз нерядко съм бил на екран. Смятам, че телевизията е много директен канал за разказване на истории, човек трябва да бъде обаче много внимателен какво именно разказва, точно защото е директен канал. Мисля, че това е хубава история, която разказваме. - Бих казал да. Но работата ми в радиото всъщност много се доближава до това, което правя и на екран, просто има и камери. Опитвам се да разкажа някаква история, да бъда максимално себе си, така че хората да не се чудят що за персонаж е този пред тях. Това правя и в радиото, но там мога да си позволя да съм по-неглиже, телевизията изисква една идея повече внимание към външния вид. - Ами като го правя участник в нещата, с които се занимавам, и следя дали му е интересно. В случай че е, това е чудесно възпитание в работно отношение дори. Ако не му е интересно, оставям време той сам да реши с какво му се занимава и не му преча. Така че не е кой знае колко сложно. - О, да, разбира се. Той знае всички истории около това и мисля, че няма нужда от моя стимул, за да я гледа.", "date": "2019.06.28", "title": "Драгомир Симеонов:    Еднакво са ми ценни и библиотеката, и скалата"}
{"url": "https://duma.bg/pochina-legendaren-trenor-po-borba-n194783", "text": "На 85-годишна възраст почина именитият треньор по борба Христо Мирянов. Повече от 35 години той бе треньор по класическа борба в ЦСКА. Неговите възпитаници са донесли на България над 20 медала от големи първенства. Сред неговите състезатели са били олимпийските шампиони Георги Райков и Атанас Комшев, изявени борци като Нено Ненчев, Петър Славчев, Георги Цанков, Цеко Попов, Стефан Лазаров и други. Поклонението ще бъде утре от 11.30 часа на Централните софийски гробища.  Поклон през паметта му!", "date": "2019.06.28", "title": "Почина легендарен треньор по борба"}
{"url": "https://duma.bg/reneta-kamberova-nikoga-ne-e-kasno-mechtite-da-se-sbadnat-n194859", "text": "- По-често ми го припомнят хората. Въпреки че минаха 3 години, все още получавам благодарности за радостта, гордостта и емоцията, която сме им донесли.  - Да, определено това е моят звезден миг и сбъдната мечта.  - В спорта няма лесен успех. Трудих се цели 19 години за олимпийски медал. - В залата човек се променя изключително много. Порастваш бързо. Това, което ми липсваше, беше семейството ми, но сега с работата ми в Пазарджик наваксвам това време. - Видях за първи път художествена гимнастика по телевизията. След година в училище дойде и първата ми треньорка г-жа Воденичарова. Признавам си, в началото не ми хареса (не беше това от телевизията - само красиви трика и интересни уреди), но мама беше настоятелна. И така започна моята кариера. След 6 години заминах за София, в клуба на Илиана Раева. Там бях до последното си състезание. - Със сигурност не съжалявам. Спортът е нещо велико. Смятам, че той дава повече, отколкото взема. - Научи ме най-вече да не се отказвам, когато е трудно. Да се целя високо, както и че мечтите се сбъдват. - Честно да си призная, неособено.  - Аз съм лицето на спорта в гр. Пазарджик, а също така и отговарям за него. Помагам на клубовете, когато имат нужда, организирам спортни събития с цел популяризиране и мотивиране на деца, младежи и възрастни да спортуват. Вярвам, че спортът е здраве, добро настроение и самочувствие. - Да, точно така. Пазарджик е Европейски град на спорта за 2020 година. В последните години общината в лицето на кмета Тодор Попов буквално съживи спорта. Той е приоритет и това си личи.  Шампиони сме на България по волейбол, в Б група при футбола, клубовете ни донесоха 1500 медала за 2018 г. Усилено развиваме масов спорт. Напълно заслужено признание. За жителите на града това са още повече възможности за спорт, родителите на трениращите деца ще получат данъчни облекчения между 20 и 30% - нещо, което никой друг град не е правил. Целта е Пазарджик да стане най-спортният град в страната. - Денислава е страхотен човек. Много бързо си паснахме. А кампанията е изключително успешна. До момента сме обхванали над 800 деца от 4 града. Когато децата виждат, че любимите им герои обичат спорта, това ги кара да проявяват още по-голям интерес. - Спортувам от 2 до 3 пъти седмично. - Диета не спазвам и не се лишавам от нищо, което ми се хапва, просто се опитвам да не прекалявам с количеството. - На периоди съм. В момента не съм във вихъра си. - Като за начало да не употребяват думата диета. Тайната за добра форма са движението и балансираното хранене. - На този етап  нямам такива мисли.  - Добре е децата да опитват различни спортове, за да усетят кой е техният. Именно това стои в основата на \"Мисия спорт на любимите герои\" В рамките на 3 часа те се докосват до 14 вида спорт. - Свободното си време прекарвам в компанията на любимите си хора. Наистина обичам да пътувам. Мога да си почина само тогава, когато съм в обстановка, по-различна от всекидневната. - Любима книга нямам, в момента чета \"Лидерът, който нямаше титла\". - Пожелавам им да са здрави и да знаят, че мечтите нямат срок на годност. Никога не е късно да се сбъднат.", "date": "2019.06.28", "title": "Ренета Камберова: Никога не е късно мечтите да се сбъднат"}
{"url": "https://duma.bg/maturite-pokazvat-sriva-v-uchilishte-za-12-godini-n194860", "text": "Не е за вярване, че за 12 години, откакто са въведени матурите в българското училище, въпросителните около тях не намаляват, а липсата на сериозен анализ на резултатите, от който да следва вземането на адекватни мерки, е превърната в хронично заболяване. Да не говорим колко промени в скалата за оценяване бяха направени през годините така, че днес е трудно да се направят коректни сравнения за степента, в която зрелостниците са усвоили учебния материал. Въпреки това тенденцията за постепенен и траен спад в знанията и уменията на зрелостниците се откроява ясно и би трябвало силно да тревожи МОН. Но екипите в министерството се сменят, а маниерът всяка година да се търсят два-три положителни резултата за замазване на общата картина и за прикриване и омаловажаване на проблемите си остава един и същ.     Че ще има държавни зрелостни изпити в България, се знае от 1991 г., но те бяха въведени с някогашния Закон за народната просвета едва през 1998 г. След това обаче провеждането им бе отлагано многократно по различни причини, един от министрите дори си отиде от поста заради матурите. Цели десет години след постановяването им в закона - през 2008 г., Оказа се обаче, че министерството още не е направило изискванията за оценяването на изпитите, а за съставянето на самите тестове не са били привлечени най-добрите специалисти по тестология, каквито по онова време у нас не липсваха. В крайна сметка оценяването бе направено по скала, изградена не около средното ниво на знанията, а около някакво усреднено равнище на показаните реално резултати. Депутати тогава оправдаваха в парламента този нонсенс с аргумента, че ако тройката съответства на знанията на образователния минимум (тогава имаше такъв), двойките ще бъдат масови и учениците ще се стресират. Години минаха, докато скалата за оценяване все пак бе съобразена с това какви знания трябва да има ученикът, за да получи съответната оценка. Изобщо умилителната грижа \"да не се стресират децата\", която се появи в годините на прехода, и до днес има ключова роля в някои основни елементи на образованието у нас. Именно заради промените в скалата за превръщане на получените от учениците точки в оценки можем да направим сравненията единствено по броя точки, получени от тях на изпитите поне по основни дисциплини като български език и литература (БЕЛ) и математика. Получава се следната картина:     2008    2009    2013    2018    2019 БЕЛ    57,14    54,83    54,66    53,94    50,63 Мат    64,85    49,54    67,44    70,40    69,58 При абитуриентите най-ясно личи демографският срив в страната. Ако през 2008 г. явилите се на матура по БЕЛ са били 72 533-ма, през 2019 г. те са 49 341. Но ако МОН може да се оправдава с демографската разлика за постигането на повече или по-малко двойки и отлични оценки, то при средната оценка това оправдание не важи. Така че при сравнението ясно се вижда постепенният, но траен спад в знанията на зрелостниците по български език и литература. Тази година резултатите не само в средния успех по БЕЛ удариха дъното. Оказа се, че спрямо миналата година абитуриентите, получили 0 точки, са се увеличили 7 пъти, а тези с две пълни шестици са намалели около три пъти. На матурата по БЕЛ през 2011 г. например отличните оценки са били 21,04%, тази година са... 10,1%. Слабите оценки пък преди 8 години са били 3,75%, сега са 8,72%. Освен това традиционно вече около 30 на сто от младите българи, завършващи гимназия, имат оценка двойка или тройка на матурата по БЕЛ. През 2013 г. от министерството си бяха направили труда да сравнят резултатите на дванадесетокласниците по БЕЛ с точките, които същият випуск бе получил на оценяването след VII клас. И знаете ли какво се оказа? Оказа се, че след VII клас в изпита по БЕЛ учениците са получили средно 59,35 точки, а същите ученици на изпита след ХII клас имат средно 54,66 точки. Т.е., вместо да станат по-образовани за времето в гимназията, те са станали по-неграмотни. Колкото повече учат, толкова по-малко знаят. Изводите, които следват за състоянието и управлението на образователната ни система, не са никак лицеприятни. Е, в МОН не повториха повече опита да правят подобни сравнения. Абсурдното е, че след 12 години провеждане на матури министерството не е произвело досега ни един що-годе приличен анализ с изводи за състоянието на образованието ни и за слабите му места. Още през 2008 г. в МОН отбелязаха, че най-трудни за учениците са въпросите без посочени варианти на отговор, а съставянето на собствен текст си е направо мъка. Как да не си спомни човек резултатите от международното изследване PISA, които през 2015 г. показаха, че над 40% от българчетата на 15 години са функционално неграмотни - т.е. могат да прочетат текст, но не разбират какво е написано в него. Този проблем МОН отчита година след година като страничен наблюдател, оттам преди дни дори се похвалиха, че повече абитуриенти били писали текст. Какво представляват обаче тези съчинения, могат ли учениците да изразят мисъл с думи, какви са оценките на написаното, си остана тайна. Освен констатацията, че в училището трябвало да се пишат повече текстове, която може да бъде направена от всеки неспециалист в образованието, друго от МОН не можаха да кажат. Впрочем вече почти три години, след като бе приет законът на ГЕРБ за предучилищното и училищното образование, който замени Закона за народната просвета, от неговото действие, макар че на министъра е вменено като задължение да отчита това пред парламента. Така е в България - законът бе приет без задължителната предварителна оценка за въздействието му, трета година няма данни какво се е случило с училището след въвеждането му. А като споменахме PISA, погледнете с какви подробни тематични анализи завършва всеки път това международно проучване! Именно в анализите на PISA е направен тревожният извод, че в България знанията на учениците зависят в най-висока степен от социалния и финансовия статус на родителите, както и от региона на съответното училище - в по-бедните райони на страната резултатите на учениците са по-ниски. Да сте чули да има такъв анализ на МОН? Да е направена връзка между бедността на семействата и знанията на учениците? Не е. Явно управляващите вече 10 години не искат да се споменава, че България е страната с най-стремглаво растящата бедност и още по-стремглаво растящата зависимост на знанията от имуществения ценз на семействата и от неравните финансови и кадрови възможности на големи и малки училища, на големи и малки селища. Всяка година се показва една табличка в кои градове и конкретни училища резултатите са най-добри или най-слаби. Е, и? Какво следва от това? Нищо. Като се отчита тази година, че най-слабите резултати по БЕЛ са в Разград, Ямбол, Силистра и Кърджали, какво следва? Пак нищо. Догодина ще ни покажат една сродна графика и толкоз. А след това преподаватели във висшите училища вият от отчаяние, че се налага цяла година да учат първокурсниците да пишат и да спазват елементарни езикови правила, които би трябвало да са усвоени в гимназията...   ", "date": "2019.06.28", "title": "Матурите показват срива в училище за 12 години "}
{"url": "https://duma.bg/tsska-1948-vze-napadatel-ot-botev-pd-n194784", "text": "ЦСКА 1948 осъществи сериозен трансфер, след като привлече Васил Шопов от Ботев Пд. Нападателят разтрогна договора си с \"канарчетата\" и вече е парафирал с \"червените\". Той е юноша на Спартак Пл и е играл за Брегалница (СМак) и Дунав. \"Червените\" надвиха за подписа му Черно море, Царско село, Арда и Хебър. С привличането му те заявиха ясните си намерения да се преборят за елита на родния футбол.", "date": "2019.06.28", "title": "ЦСКА 1948 взе нападател от Ботев Пд"}
{"url": "https://duma.bg/tsska-sf-tvardo-shte-stroi-nov-stadion-n194785", "text": "ЦСКА-Сф се закани да изгради наново ст. \"Българска армия\". Адвокатът на клуба Станислав Трендафилов отново обяви, че по време на строежа няма да падне нито едно дърво в Борисовата градина, а новата арена ще е в \"чашата\" на старата. На заключителното обществено обсъждане на проекта за нов ПУП за парка от щаба на \"червените\" обявиха проекта си за незначителен на фона на другите планове. Решение за бъдещи строежи обаче все още няма. Трендафилов добави, че има чуждестранни инвеститори, които са убедени, че \"ЦСКА е световен проект, а зад него стоят 1 млн. души\". \"Не мога да отговоря колко биха чакали инвеститорите. Дори този инвеститор да се отдръпне от нашия проект, пак казвам: стадион ще има! Нашият проект остава назад, при положение че е една съществена част от парка, а и е значим обект не само за София, но и за България. Не съм чул сериозен аргумент някой да каже защо пречи изграждането на нов стадион или пълната реконструкция на стария. Такова нещо няма. Да, ЦСКА не е собственик на имота. Работим с държавата. От наша страна и дружеството собственик на съоръжението е постъпило предложение за промяна на проекта и считаме, че тя трябва да бъде приета. Това обаче може да се проточи с години. Едно евентуално преразглеждане на плана доста би забавило процеса за изграждане на стадиона. Борим се с всички юридически средства. Всички стоят зад този проект. Ще се борим. Стадион ще има. Стадионът може да бъде построен не толкова късно, но с оглед на процедурата, която дали нарочно, или ненарочно, се развива по този начин, вероятно ще имаме затруднения\", каза Трендафилов. \"Първо трябва да се вземе решение дали в България ще развиваме спорт. В нашия случай ст. \"Българска армия\" е собственост на държавата. 30 години държавата е абдикирала. Намерени са средства за построяване на нещо съвременно, което не е свързано с разходване на пари от държавния бюджет. И се предлага реновиране на \"Армията\", който в пълна степен да отговаря на изискванията за мачове поне от Лига Европа. Ако се вземе решение за закриване на спорта, е ясно, че няма нужда от нов стадион. Ако се реши да се прави спорт, няма как да предлагаме да се провеждат състезания на сегашните стадиони, тъй като те не попадат под одобрението на ФИФА и УЕФА. В скоро време същият проблем ще настигне и ст. \"Васил Левски\". По тази причина трябва да се правят нови стадиони, да се реновират старите, за да отговарят на изискванията\", обяви изпълнителният директор на ЦСКА-Сф Пламен Марков. Друга червена легенда - Георги Димитров-Джеки, пък нападна шефове и треньори на \"Армията\". Той обяви, че в Борисовата градина почти никой не разбирал от футбол. \"ЦСКА и Левски вече 10 години са с празни ръце. Отстреляха всички хора в ЦСКА, които разбират от футбол. От 100 човека в клуба 90% не разбират нищо от футбол. Защо в момента хрантутим Люпко Петрович, който си говори едно и също цял живот? Всеки дава съвети, но не знаят как стават нещата. Защото всички са връзкари. Само с пари не става. Ако беше само с пари, Катар и Саудитска Арабия щяха да се боричкат помежду си за световен шампион, а не е така\", каза легендарният защитник.", "date": "2019.06.28", "title": "ЦСКА-Сф твърдо ще строи нов стадион"}
{"url": "https://duma.bg/botev-pd-vze-brazilski-goladzhiya-n194786", "text": "Новият бразилски нападател на Ботев Пд Тайлон все още не е записал и минута по време на предсезонните подготовки и за всички \"бултраси\" все още е загадка. В родината му обаче отбелязват, че е бразилецът с най-много попадения в Европа през сезона в страните, в които шампионатите се провеждат по традиционните правила (всеки срещу всеки). Тайлон има 24 гола в 28 мача за своя малтийски Хибърниънс и в Бразилия се майтапят, че той е по-резултатен от най-скъпия футболист в света Неймар, който е играч на ПСЖ. \"Това, което се случи, бе отвъд моите очаквания, нито пък си представях, че мога да стигна толкова далеч. Много се гордея с постиженията си и с всички тези попадения. Въпреки че играя в лига, която не е толкова силна, като тази на Неймар, това е признание и името ми остава в историята на бразилския футбол. Чувствам се горд!\", заявява Тайлон. Той се развихри пред медии в родината си след трансфера в Ботев Пд. \"След края на първенството в Малта към мен имаше голям интерес. Започнах да преглеждам предложенията. Имах такива от Европа, от Арабския свят, от Египет ... Признавам, че бях на косъм да премина в отбор от Близкия изток, но истинското ми желание беше да остана в Европа, защото вярвам, че мога да постигна повече на този континент. Моето решение дойде, когато разговарях с Желко Петрович. Аз дори се уплаших, когато разбрах, че именно той е треньорът на Ботев Пд... Нашият разговор обаче промени всичко. След него реших да приема офертата на Ботев и с моите представители решихме да подпиша договор\", разкри Тайлон. \"Когато пристигнах в Ботев Пд, видях голяма организация, бях впечатлен, никога не съм имал това в кариерата си. Подписах за 2 години с клуба и съм много щастлив. Сега започвам да работя усилено, за да продължа да постигам целите си и да помогна на отбора да се бори за трофеите, точно както правих миналия сезон в Малта. Знам, че ще бъде по-трудно, но съм мотивиран за това голямо предизвикателство\", завърши Тайлон.", "date": "2019.06.28", "title": "Ботев Пд взе бразилски голаджия"}
{"url": "https://duma.bg/levski-vze-pod-naem-avstrietsa-alar-n194781", "text": "Левски взе под наем за година австрийския нападател Дени Алар. В договора има опция за закупуване на играча от Рапид Виена за още 2 години. Алар е уговорен да пристигне на \"Герена\" лично от треньора Петър Хубчев. 29-годишният австриец е юноша на Целтвег, а през 2007 г. преминава в друг местен тим - Льобен. 2 години след това с екипа на Капфенберг за 2 сезона изиграва 63 мача и вкарва 21 гола. В следващите 5 години  кариерата му продължава в гранда Рапид и той записва 116 мача с 35 гола. В средата на 2016 г. преминава в Щурм Грац, за който изиграва 70 мача и отбелязва 36 попадения.  През 2018 г. печели купата на Австрия, а 2 години поред (2017, 2018) завършва втори при голмайсторите в местната Бундеслига. Новото попълнение на Левски има 2 мача за националния тим на Австрия и 16 срещи и 4 гола за младежките формации. \"Добрите разговори, които имах с г-н Хубчев, ме убедиха, че Левски е най-точният клуб за мен в момента\", каза Алар. \"Намерихме реномиран клуб за Алар. Там той може отново да се концентрира върху голямата си сила - вкарването на голове\", заяви агентът на играча Франк Шрайер.", "date": "2019.06.28", "title": "Левски взе под наем австриеца Алар"}
{"url": "https://duma.bg/shahtor-d-oskuba-orlite-v-avstriya-n194782", "text": "Шампионът на България Лудогорец претърпя тежка загуба с 0:3 от първенеца на Украйна Шахтьор Донецк  на лагера на двата отбора в Австрия. Температурата на стадиона в Куфщайн бе 37 градуса и затова мачът започна 15 минути по-късно.  В най-престижната проверка на \"орлите\" през лятото бразилците Тете (3) и Патрик Алан (28) и украинецът Данило Сикан (71) бяха точни за \"миньорите\", а по едно попадение за двата тима беше отменено в края на мача. Поражението беше първо за разградчани през това лято и първо от 26 април, когато отстъпиха с 1:2 във Варна на Черно море. Собствениците на Лудогорец Кирил и Георги изгледаха най-тежкото поражение на \"орлите\" от мача с Милан в Разград през февруари 2018 г., в първия 1/16-финал от Лига Европа. Украинският гранд със 7 бразилци, 5-има от които съвсем млади, игра на далеч по-висока скорост и заслужено спечели, а 8-кратните шампиони на България допуснаха много елементарни грешки при попаденията на противника. Бразилецът Луиш Кастро пък постигна впечатляваща победа при дебюта си като треньор на \"оранжево-черните\".  Тете откри рано след извеждащ пас на бившия бразилец в ЦСКА и капитан на украинците Жуниор Мораес. Алан Патрик удвои след колективна грешка в отбраната на \"орлите\", а 18-годишният талант Данило Сикан, който влезе като резерва, утрои с добавка, след като бразилският вратар на Лудогорец Ренан изби нескопосано далечен шут на Тайсън. За Лудогорец този път играха само 4-ма бразилци, като Давид Рибейро смени Марселиньо. Разградчани срещнаха снощи и румънския Ботошани в Австрия преди мача за Суперкупата на България с Локо Пд в София в сряда.", "date": "2019.06.28", "title": " Шахтьор Д оскуба   \"орлите\" в Австрия "}
{"url": "https://duma.bg/v-es-veche-se-razmenyat-i-elektronni-dosieta-n194856", "text": "На 21 юни първите здравни досиета на пациенти бяха обменени в ЕС благодарение на трансграничния електронен обмен на здравни услуги. Към момента лекарите в Люксембург ще могат да получават дигитални резюмета на пациентите, пътуващи от Чехия. Те предоставят основна информация за важни аспекти, свързани със здравето - алергии, настоящи лекарства, предишни заболявания, операции и др., които са достъпни в цифров вид в случай на спешност в друга страна. Тези данни се съхраняват в електронен формат.  Занапред Финландия и Хърватия ще могат да си обменят електронни рецепти. Финландските граждани вече ще могат да получават по електронен път в хърватските аптеки лекарствата, предписани им от техния лекар във Финландия. ДУМА припомня, че от януари 2019 г. над 2000 финландски пациенти вече получиха лекарствата си с електронна рецепта в Естония. Европейският комисар по здраве и безопасност на храните Витенис Андрюкайтис поздрави Чехия, Люксембург и Хърватия за предприетите стъпки в сътрудничеството в областта на електронното здравеопазване и заяви, че се надява скоро да бъдат последвани и от други страни в ЕС. Споделянето на електронни рецепти и досиета е важно за безопасността на пациентите, тъй като това може да помогне на лекарите да разберат по-добре медицинска история на пациента, да се намали рискът от неправилно лечение и да допринесе за по-добри здравни грижи, а при  извънредни ситуации или спешни състояния да спаси живот.  \"Тези услуги са възможни благодарение на \"My health @ European Union\" - електронната инфраструктура за електронно здравеопазване, която свързва националните служби за електронно здравеопазване, като им позволява да обменят здравни данни. Платформата се финансира от механизма на Европейската комисия за свързване на Европа. Правилата за защита на данните се спазват стриктно, като пациентите трябва да дадат своето съгласие преди достъп до тези услуги. 22 държави членки са част от електронната инфраструктура за електронно здравеопазване и се очаква да обменят електронни рецепти и досиета, а 7 държави членки (Финландия, Естония, Чехия, Люксембург, Португалия, Хърватия и Малта) постепенно започват този обмен до края на 2019 г. ", "date": "2019.06.28", "title": "В ЕС вече се разменят и електронни досиета"}
{"url": "https://duma.bg/obezvodnyavaneto-mozhe-da-dovede-do-trevozhnost-i-stres-n194858", "text": "Около 60% от човешкото тяло е изградено от вода, а близо 75% от планетата ни също е вода. Кръвта вода не става, но 90% от кръвта е вода. Тя може да повлияе на основни процеси в тялото, като усвояването на хранителните вещества и функциите на отделителната система, както и да доведе до усещане за тревожност, депресия и стрес, сочат най-нови изследвания.  Известно е, че водата играе ключова роля за функционирането на тялото. Тя може да помогне на организма да се възстанови от физическото и емоционалното напрежение. Това се постига чрез промиване на кортизола (хормон на стреса) от нашите системи заедно с изхвърлянето на други токсини.       Често не осъзнаваме, че начинът, по който се чувстваме, всъщност се дължи на влиянието на определени хормони в тялото ни. Например серотонинът е главният агент на усещането за щастие и удовлетвореност, както и на увереността и добрата самооценка. Той се покачва, когато сме активни и постигаме целите си. Окситоцинът е невропептиден хормон, който се отделя от хипофизната жлеза и отговаря за физическата близост и привързаността. Той стимулира социалните интеракции, които водят до удовлетворение. Друг невротрансмитер е допаминът - директно свързан с дейности, които ни носят удоволствия и награда. Той се повишава, когато сме горди от себе си, когато печелим или постигаме успех.  \"Тъй като хормоните се пренасят от кръвта, един от бързите начини за регулацията им е пиенето на достатъчно количество вода\" - коментира Кремена Станилова - психолог, психотелесен психотерапевт и преподавател в Български институт по неорайхианска аналитична психотерапия (БИНАП). По думите й познаването на признаците на обезводняване е от ключово значение. Ако изпитвате жажда, имате суха кожа, мускулни крампи, главоболие, тъмна урина, депресивни или тревожни състояния, увеличете приема на вода през деня, препоръчва Станилова. И да припомним, че водата, която се съхранява в средните слоеве на кожата, излиза на повърхността на кожата като пот, когато тялото се загрява. Когато се изпарява, тя охлажда тялото. От водата зависи храносмилателната система, червата се нуждаят от вода, за да работи тя правилно. Дехидратацията може да доведе до проблеми с храносмилането, запек и риск от киселини и стомашни язви.", "date": "2019.06.28", "title": "Обезводняването може да доведе до тревожност и стрес "}
{"url": "https://duma.bg/slovachka-sprya-shinikova-na-uimbaldan-n194777", "text": "Изабелла Шиникова (№204 в света) отпадна във II кръг от квалификациите на Откритото първенство на Великобритания по тенис. Българката отстъпи срещу Яна Чепелова (Слвк, №166) с 3:6, 5:7 за 72 мин. Софиянката загуби 2 пъти подаването си в първия сет, а не успя да реализира нито един пробив. Във втората част Шиникова дръпна с 3:0, но допусна изравняване 3:3. След това двубоят продължи равностойно до 6:5 в полза на Чепелова, когато словачката реализира нов брейк и затвори срещата. Шиникова стартира на \"Уимбълдън\" с успех над поставената под №33 в пресявките Йохана Ларсон (Шв) с 6:3, 6:4, като това беше първа победа в кариерата й на \"Ол Ингланд Клъб\". Още на старта в Лондон загубиха Виктория Томова и Сесил Каратанчева. При жените само в категория \"Легенди\" ще ни представлява Магдалена Малеева. При мъжете в основната схема ще играе Григор Димитров, който за първи път от години ще е непоставен. Днес хасковлията ще играе срещу Филип Крайнович (Сърб) на демонстративния турнир \"The Boodles\". От няколко дни в заниманията му се включи и легендата Андре Агаси.", "date": "2019.06.28", "title": "Словачка спря Шиникова на \"Уимбълдън\""}
{"url": "https://duma.bg/kak-da-zhiveem-s-glaukoma-n194857", "text": "Животът с глаукома не е лесен, но има начин да бъде пълноценен. За това от пациентската организация \"Глаукома\" дават няколко препоръки. Диагнозата глаукома не трябва да ви пречи да се радвате на живота! Не позволявайте на глаукомата да открадне и ограничи живота ви! Можете да продължите да се занимавате с любимите си неща. Здравословното  заема важна част от ефективната терапия на глаукомата! Храни, богати на антиоксиданти: * Витамин С: цитрусови плодове, домати, чушки, зеле, броколи, брюкселско зеле, карфиол, пъпеш. * Витамин Е: растителни масла, пшеница и други зърнени храни, зелени листни зеленчуци, млечни мазнини, месо, ядки, морски деликатеси, авокадо, яйчен жълтък. * Витамин А: черен дроб, яйчен жълтък, моркови, грейпфрут, карфиол, папая, червени чушки, зеле, ряпа, пълномаслено мляко, броколи. * Цинк: морски деликатеси, яйца, зелени листни зеленчуци, соеви зърна, фъстъци, пълнозърнест хляб, пилешко месо, риба, пълнозърнести закуски, сирене, стриди. Лутеин: спанак, магданоз, броколи, тиква, зеле, маруля, грах, царевица, краставица, зелени маслини, зелени чушки, зелен боб. * Къдраво зеле, маруля, целина. * Гинко билоба - увеличава доставките на кислород и хранителни вещества за окото, както и изчиства токсините. * Черна боровинка - укрепва вените и кръвоносните съдове, предпазва ретината на окото, намалява налягането на окото, а и може да спре развитието на перде на очите (катаракта). * Копър - макар че той основно се използва в кухнята, копърът е идеална билка за зрението. Може да се консумира в салати или под формата на чай. * Приемът на много течности, както и изпиването на много течност наведнъж. * Продължително натоварване на очите. * Шофиране през нощта - за избягване на инциденти. * Продължителен престой в по-тъмно помещение. * Тютюнопушене и прием на големи количества алкохол. * Прекомерна консумация на напитки, съдържащи кофеин (кафе, чай). * Заместване на изписаната терапия с диети, упражнения, билки и т.н. * Продължителни слънчеви бани, горещи вани, сауни и всички ситуации, в които тялото ви може да прегрее. * При системен прием на лекарства по повод хронично заболяване обърнете внимание дали в листовката е упоменато противопоказание за приемане при налична глаукома.", "date": "2019.06.28", "title": "Как да живеем с глаукома?"}
{"url": "https://duma.bg/lavitsa-n194849", "text": "\"ОСТРОВЪТ\" от Александър Секулов публикува в ново издание ИК \"Хермес\". Всяко лято 13-годишният Николас, цар на войната, и опасният инат Алекс, на 8 години, прекарват ваканцията си на малък гръцки остров. Там живее техният добър приятел, албанчето Армандо - цар на мира. Неочаквано на острова пристигат техни връстници за международен курс по подводно гмуркане. Между двете групи започва безмилостно съперничество. Не само кой да владее загадъчната скала в морето, но и за сърцето на една кралица с присмехулни очи. Всяко дете е само срещу всички, а всички - заедно срещу опасната буря. Докато момчетата не разберат със сърцата си, че любовта е само едно щастливо корабокрушение, в което се молиш да не те открият. \"ПОВЕЛИТЕЛИТЕ НА СЕВЕРА\" от Бърнард Корнуел издава \"Сиела\" в превод на Деян Кючуков. В третата книга от \"Саксонски хроники\" историята на вдъхновения от реалността персонаж Утред се заплита. Лишеният от собственост и владения лордски наследник на Нортумбрия хвърля силите си в помощ за победата на саксонците над датските нашественици. След тежките битки и саможертви най-накрая настъпва часът за завръщането на героя у дома. Той ще се притече на помощ на доведената си сестра, която е в плен на жестокия Кяртан. Умело написана и пленяваща с достоверността и автентичното пресъздаване на образите и на епохата, книгата разкрива ключови парчета от пъзела, формирал европейската култура и цивилизация. \"ЛЯТНО ПЪТУВАНЕ\" от Труман Капоти публикува \"Колибри\" в ново издание в превод на Милена Попова. Ръкописът на романа е смятан за изгубен в продължение на 50 години, включително и от самия автор. Открит е случайно в кашона с документи, предоставени за разпродажба през 2004 г. на \"Сотбис\" в Ню Йорк. Капоти се залавя с писането му през 1943 г., но го загърбва заради \"Други гласове, други стаи\" - неговия изумителен дебют, превърнал го в литературен феномен. С младежка жизнерадост, отприщена през едно жежко лято в Ню Йорк, Грейди безупречно улавя земетръсните социални промени, настъпили в американското общество в годините след Втората световна война.  \"СЪУЧАСТНИКЪТ\" от Джон Гришам издава \"Обсидиан\" в превод на Надежда Розова. Теодор Буун се завръща за поредното си приключение в съдебната зала. Момчето адвокат отново е на първа линия в борбата за справедливост. Тео се притеснява за приятеля си Уди, който има проблеми в училище и определено е попаднал в лоша компания. Но когато Уди е арестуван като неволен съучастник във въоръжен грабеж, Тео е убеден, че приятелят му е невинен. Просто е станал свидетел на нещо, което сам никога не би извършил. Затова Тео ще направи всичко възможно да помогне на Уди и да го измъкне от една жестока система, в която хората рядко са наистина равни.", "date": "2019.06.28", "title": "Лавица"}
{"url": "https://duma.bg/pastri-profili-na-vladimir-stan-v-lik-n194847", "text": "Изложбата \"Профили\" на Владимир Стан ще радва ценители до 2 юли в столичната галерия \"Лик\".   Владимир Станчовски е роден на 29 февруари 1948 г. в София. Завършва Художествена гимназия и Националната художествена академия в София. От 1986 г. се установява да живее и твори в Париж, където работи и до днес. Творби на Владимир Стан са притежание на колекционери, галеристи, фондации и частни лица в Западна Европа, САЩ, Канада, Бразилия. Има самостоятелни изложби във Франция, Люксембург. Участие в обща изложба \"Париж - София\" в галерия \"Академия\" в НХА. Между отличията, които печели, е Международен конкурс 25 Grand Prix de Internationale de Peinture на френската Ривиера Кан - I награда и голямата награда \"Sousanne Boudon\". ", "date": "2019.06.28", "title": "Пъстри профили на Владимир Стан в \"Лик\""}
{"url": "https://duma.bg/sledite-se-gubyat-n194848", "text": "През 1912 г. в Пловдив се образува Дружество на южнобългарските художници, чиято история се разгръща в рамките на четири десетилетия, и по-точно до 1948 г. В състава на художественото обединение през години се включват повече от 160 автори. Немалка част от тях историците на изкуството и публиката определят като колоси в развитието на българското изкуство, а сред тях безспорно са имената на Антон Митов, Андрей Николов, Иван Лазаров, Златю Бояджиев, Васил Бараков, Давид Перец, Цанко Лавренов. Реализираното проучване, продължило повече от пет години - издирването на първични документи и каталози, прелистените десетки хиляди страници на периодичния печат, разкрива и низ от имена, забравени или изобщо незапомнени, на художници, добавящи непознати нюанси в знанията ни за историята на Дружеството на южнобългарските художници и българското изкуство. Експозицията е опит да се въведат всички разкрити до момента автори, свързани с дружеството, като всеки е представен с творба, която е излагал в рамките на изложбите на южнобългарските художници. Част от следите на тези автори днес са изгубени. Изложбата проследява развитието на дружеството през различни периоди. Поставени са акценти както върху предисторията на художествения живот в Пловдив, така и на отцепилите се от дружеството в края на 20-те години, които образуват просъществувалата за кратко група \"Звено\". Не по-малко важен момент е прочитът на историята му в годините след 1944. Това е период, в който реставрирането на знанието за случилото се става все по-непостижимо. В експозицията са включени произведения от колекциите на ГХГ Пловдив, СГХГ, НГ София, ХГ в Бургас, Казанлък, Кюстендил, Пазарджик, Русе, Силистра, Сливен, Стара Загора, Ямбол и частни сбирки. Изложбата продължава до 25 август в СГХГ.  ", "date": "2019.06.28", "title": "Следите се губят"}
{"url": "https://duma.bg/nay-dobroto-obshtestvo-se-sastoi-ot-dvama-n194850", "text": "Темата на романа \"Особнякът\" на Юсуф Атълган (изд. \"Жар Класика\") е екзистенциалната криза на съвременния човек, загубил себе си и търсещ отговора за смисъла на съществуването си. Героят, наречен Дж., не може да намери мястото си в обществото, отблъскват го фалшът, двуличието, абсурдността на битието. Отрича наложените ценности, смята, че най-доброто общество се състои от двама, и търси истинската любов. Уви, тя все му се изплъзва. Същевременно иска да спаси хората от безсмисленото им съществуване. Някои намират сходство на романа със \"Спасителят в ръжта\" на Дж. Селинджър и \"Глад\" на Кнут Хамсун. Юсуф Атълган (1921-1989) се нарежда сред класиците на турската литература и e един от основоположниците на модернизма. Книгите му са характерни с дълбокия си психологизъм, с темите за самотата, ценностите, за смисъла на живота. Атълган е блестящ стилист и проникновен сърцевед. Предава душевните състояния на героя си с топла съпричастност и фина ирония, която разведрява атмосферата на романа.", "date": "2019.06.28", "title": "Най-доброто общество се състои от двама"}
{"url": "https://duma.bg/dokato-oganyat-ne-izpepeli-osnovite-na-lazhata-n194851", "text": "Един мъж е обсебен от пречистващия ефект на огъня и иска да го използва, за да унищожи всичко, което иска да забрави, в един от най-силните скандинавски трилъри - \"Подпалвачът\" от Торкил Дамхауг (изд. \"Изида\", превод Ангел Митов). Романът спечели най-голямата награда за криминална литература в Норвегия - \"Ривертон\" или \"Златният револвер\" (сред отличените с нея са Том Егеланд, Ю Несбьо и Курт Ауст). Карстен е изключително умен гимназиален ученик, който започва връзка с пакистанско момиче и така предизвиква поредица от разтърсващи събития. За да се защити от заплашителното семейство на Ясмин, Карстен се присъединява към тайно братство, в което участват възрастни и негови връстници, само за да открие, че групата може да бъде много по-опасна, отколкото би могъл да си представи. Младежът изчезва и никога не се връща. Седем години по-късно, след като полицията не успява да открие нищо, Сине, сестрата на Карстен, предприема лично разследване заедно с журналиста Дан-Леви. То ще има ужасни последици, защото събужда дремещи, но опасни спомени. И подпалвачът, който дълго се е спотайвал, сега наблюдава действията на Сине с голям интерес и се страхува, че истината може най-накрая да излезе наяве... В тази история нищо не е такова, каквото изглежда. Дори и винаги да откривате преди финала кой е истинският убиец, сега няма да успеете. Торкил Дамхауг има успешна кариера като психиатър, преди да се отдаде на литературната си кариера.", "date": "2019.06.28", "title": "  Докато огънят не изпепели основите на лъжата..."}
{"url": "https://duma.bg/izpolzvay-taynite-na-mozaka-si-n194852", "text": "Мозъкът те прави това, което си - той е центърът на личността, разума и интелигентността. Той учи езици, създава спомени и интерпретира сложни модели. Но също така е отговорен за лошите решения, които вземаме, както и за вредните ни навици. За това разказва в книгата си \"Мозъкът - твоята суперзвезда\" (издание на \"Персей\", превод  Василена Старирадева) Кая Нурденген. Българското издание включва предговор на носителката на Нобеловата награда за физиология и медицина Май-Брит Мосер. По какъв начин функционира мозъкът? Какво е свободната воля и наистина ли я притежаваме? Може ли яденето на определени храни да подобри паметта? Можем ли да активираме частите на мозъка, които не използваме? Ако се усмихваме повече, ще станем ли по-щастливи? Какво представлява джипиесът на мозъка и как ни помага да се ориентираме в пространството? Забележителната норвежка мозъчна изследователка Кая Нурденген отговаря на тези въпроси и разкрива добре пазените тайни на най-изумителния и загадъчен орган, който притежаваме. Описва със завладяващи детайли както физическата структура на мозъка и сложните взаимоотношения между невроните, синапсите и мозъчната кора, така и функционирането му на по-абстрактно ниво - как стигаме до самоосъзнаването, как работи паметта, какво се случва, когато се влюбим. Мозъкът е изключително сложен орган, който практически контролира взаимодействията ни с външния свят. Той филтрира и обработва впечатленията, които получаваме чрез сетивните си органи, и ни представя адаптирана картина на всичко, което ни заобикаля. Мозъкът - това сме ние. Чрез книгата може да придружим д-р Нурденген в удивителното й пътуване през безбройните неизследвани територии на единствения незаменим човешки орган и да открием защо мозъкът ни е истинско чудо. Доктор Кая Нурденген е защитила докторат по невробиология в Университета в Осло. От 2015 г. специализира в Университетската болница в норвежката столица. През 2016 г. публикува станалата изключително популярна своя книга \"Мозъкът - твоята суперзвезда\", преведена на много езици.", "date": "2019.06.28", "title": "Използвай тайните на мозъка си"}
{"url": "https://duma.bg/uan-tiket!-n194854", "text": "Е, в крайна сметка градският транспорт на София не е направен за удобство на чужденци, ще кажат някои. Обаче явно и столичаните не са заслужили най-добрата услуга. Те все още прекарват по спирките излишно много време, ползват не съвсем удобни маршрути, изпитват дискомфорт при липса на отопление или климатизация. Все още чакат онази митична, не много ясна тикет система, която ще премахне перфораторите, ще въведе възможност за валидиране на билети, ще донесе електронни такива, ще определя цената според времето или изминатата дължина... Изобщо ще предложи редица нововъведения, които ще вкарат транспорта ни в ХХI век, ще го направят да изглежда малко по-европейски, ще улеснят ползването му. Както от българи, така и от чужденци. И няма да се допускат такива срамни ситуации като гореописаната. А как е в Европа? Испанската столица има изключително добре развит наземен и подземен транспорт. Автобусите се движат без проблем из целия център по над 100 линии. Масово се предпочита обаче метрото. То има цели 12 линии, които се преплитат удобно, правят връзки и превръщат всички точки на града в лесно достъпно място. Последните спирки на някои линии попадат в по-отдалечени места (като летището например), а тарифите до там са по-високи. Единичният билет струва 1,50 евро, но масово се ползват карти, които се зареждат от автомати за 10 пътувания и излизат по 10,20 евро. Хубавото е, че те могат да се използват от двама души. Билетите основно се купуват от автомати, но винаги има персонал наоколо, който дава наставления и упътвания на неориентираните пътници. Берлин е друга европейска столица, за която няма какво лошо да се каже за транспорта й. Той е толкова разнообразен, че чужденецът често не може да вземе решение кой точно вид да избере. Обикновеното метро е U-Bahn, а S-Bahn е влаковият транспорт. Градът е разпределен на три зони с различни тарифи за ползване. Билетите се купуват от пероните от машини и се валидират преди качването в метрото. Самият достъп до пероните е свободен, няма бариери, така че никой не следи дали пътниците са се качили с билети и дали са ги валидирали. Ако обаче ги хване контрольор, глобите са солени. Единичният билет е 2,80 евро, като в автобусите се купуват от шофьора. Както в повечето европейски страни, качването в превозните средства става от първата врата, а слизането - от някоя от задните. Метрото в Рим стига до всички места, които са важни за туристите. Подземната железница и тук е много ползвана, но не е толкова развита - има само четири линии, като две от тях са на различни етапи на строеж и експлоатация. Ограничителни бариери има, за разлика от Берлин. Билети и тук се купуват от автомати, като струват по 1,50 евро. Английски знаят всички наоколо, макар че се шири мнението, че италианците не държат много на чуждите езици.   Големият италиански град определено прави впечатление с развития си електротранспорт, по-точно - трамваен. За разлика от София, който тенденциозно намалява релсите, в Милано този вид превоз се развива непрекъснато. Трамваите са както модерни, така и с ретро изглед. Обикалят целия град и са удобен начин той да се разгледа евтино. Цената на билета е 1,50 евро. Като неудобство може да се посочи, че билети за наземния транспорт не могат да се купят от спирките, а от магазинчета или в метрото. Ако не сте се запасили с тях предварително, може да се окаже, че се налага да пообиколите доста, особено, ако е почивен ден. Достъпът в метрото е строг и билетите трябва да се валидират както на влизане, така и на излизане!  Различното на градските автобуси в Барселона е, че ако няма слизащи, шофьорът не спира и трябва да му дадете знак от спирката. Пътниците и тук се качват от първата врата и валидират билетите си, които може да се купят и от шофьорите. Метрото също е удобен начин за придвижване, като то има осем линии, обозначени в различни цветове, и над 160 станции. Цената на билетите е 2 евро.  Словенската столица, естествено, най-много прилича на българската, но все пак транспортът й е много по-добре уреден от софийския. Билети се купуват от автомати, които са разположени буквално на всяка спирка, а упътвания има и на английски. Вариантите на тарифите са няколко и зависят от времето на пътуване и от разстоянието. Затова са обособени няколко зони. Най-евтиният билет е 90 цента и важи само за 30 минути. Кога ли ще ги стигнем европейците?  ", "date": "2019.06.28", "title": "Уан тикет!"}
{"url": "https://duma.bg/retro-edin-dobar-vaz-ne-vidyal-beliya-svyat-n194853", "text": "По-старите автомобилисти добре помнят и с уважение споменават известния като жигули модел 2101, спечелил заслужено името \"Класика\" и произвеждан десетилетия в Толиати. В края на миналия век става ясно, че е нужно да се направи \"Неокласика\" - нов народен автомобил, за замяна на класическия модел, отдавна вече морално и технически остарял по всички технически параметри.  Машината трябвало да бъде съвременна, надеждна, просторна, с голям багажен обем, бърза, безопасна, икономична и – най-важното – достъпна ценово – в рамките на едва 4000 долара. През 2002 г. това се е равнявало на 120 000 рубли, почти колкото била цената на новия ВАЗ 2107.  Първоначалното название на новия модел било \"Стрежень (най-бързата част от течението на реката – рус.)\". Първоначалният индекс на модела - ВАЗ-2151, при качването на машината на конвейера е трябвало да се промени на 2170 за варианта седан и 2171 за варианта комби. За съжаление, не се стигнало до серийно производство, а идеята и колата са били повече от добри за времето си.  Автомобилът е представен за пръв път по време на Московския автосалон през 2002 г. и създава истински фурор както сред журналистите, така и сред обикновените посетители на изложението. Още повече че АвтоВАЗ нямаше навика често да радва широката публика с нови модели.  В машината се забелязват някои черти на ВАЗ 2104 (комбито), има по нещо от готвената тогава за производство \"Лада Калина\", както и леки заемки от новия тогава за пазара Ford Fusion. Като цяло имала напълно приемлив и съвременен за периода дизайн. За да се постигне нужното ценово ниво обаче, в техническо отношение моделът не предложил нищо кардинално ново. Същият тип задно задвижване като на жигули с твърд заден метален мост. По идеята на създателите на автомобила в базовото изпълнение е трябвало да има електросерво на волана и окачване тип МакФерсон отпред вместо старите носачи. Под капака на колата е трябвало да се разположи двигателят на \"Шеви Нива\" 1,7 л, 80 к.с., а предавателната кутия да е петстепенна. Така се гонело повишена икономичност, по-ефективно ускоряване и непостижимата за класическото жигули комби максимална скорост от 165 км/ч. Машината имала съвършено ново купе с далеч по-ниско аеродинамично съпротивление и променена компановка, както и нов интериор на салона. По размерите си моделът бил доста по-голям от класиката и в частност дори от комбито. Междуосието е увеличено с почти 200 мм, а следата и ширината с почти 60 мм. Обемът на багажника надхвърлял 500 литра, докато при комбито ВАЗ 2104 беше едва 375 л.  За сметка на увеличеното задно надвисване резервната гума успешно била разположена под пода, независимо от задното задвижване при класиката 2101 и 2104 беше отстрани изправена в багажника. Резервоарът, който при класиката беше отстрани в калника, при неокласиката също се скрива под пода.  Защо са използвали старата схема на задно задвижване, при положение че АвтоВАЗ вече е разполагал с по-съвременното предно? Причината била чисто производствена – всички конвейери, на които вървели моделите на ВАЗ с предно предаване, били напълно натоварени, докато това на моделите със задно задвижване спадало и линиите оставали ненатоварени.  А след като задачата била да се направи колата за минимално ниска цена, така че да се постигне нивото от 4000 долара на пазара, не било никак целесъобразно да се модифицира производството, защото това несъмнено би повишило цената на крайното изделие.  Погледнато от висотата на времето, неокласиката би могла да бъде много добра замяна на класиката. Хората биха оценили много добре ниската цена, голямото багажно пространство и просторния салон. За съжаление, машината не влиза в серийно производство. Причината – самият завод не е разполагал с достатъчно средства, за да я качи на конвейера, дори минималните промени в сравнение с комбито са били непосилни за предприятието в тогавашното икономически сложно време.  А ако се търси привлекателност за външни инвестиции, е било нужно да се разработи новият модел от празен лист, а не с използването на стари технологии и остарели производствени линии.  Защото производството на нов модел със старото промишлено оборудване предполага проблеми с качеството, а купувачите, вече пробвали чужди марки на старо, едва ли биха се хвърлили да купуват подобен автомобил, макар и нов. Общо взето, както винаги, нещата са опрели в парите и сега, за съжаление, този добър модел на АвтоВАЗ може да се види и разгледа в заводския музей на компанията.  Всеизвестен е фактът, че в различните страни автомобилите (и влаковете) се движат в различни страни на пътя. Реално погледнато, това няма особено голямо значение, защото хората са свикнали, и е интересно да разберем защо все пак е станало така? Най-общо казано – лявото или дясното движение е историческо наследство. Движението вдясно става в 165 страни от света, а лявото в останалите 75. Последните покриват една шеста от сушата, 35% от населението на земята и една четвърт от дължината на пътищата на земното кълбо. През 1919-а, обаче 104 oт страните в света са имали ляво движение и точно толкова са били с дясно. Но от 1919-а до 1986-а 34 oт страните с ляво движение са го променили на дясно.  В Британия през 1756 г. са задължили всички ползващи пътищата в страната да се придържат към лявата им страна. За неизпълнение наказвали с внушителна за времето си сума от един сребърен паунд. Има няколко версии за този избор. Първата е за морския произход, а още от стари времена английските мореплаватели приели да се разминават с десните си бордове. Днес в карабоплаването е приет принципът на дясното движение, но в Англия винаги са били зависими от морето и затова прехвърлили традицията си и на сушата. Другата версия е историческа - Римската империя в 45-ата година на новата ера завоюва Британските острови, а легионите са се придвижвали по лявата страна на пътя, защото държали мечовете си в десните си ръце, за да са готови веднага за бой. Римската империя пада след време, но оставя това си наследство на британците. Доказателство за тази теория е по-дълбокото потъване на път от каменоломна, където по-потънала била лявата му част, по която се движели натоварените с камъни каруци.  Случаят с Австралия е по-прост – доскоро е била английска колония, така че правилата са били английски. След независимостта си не са поискали да ги променят. Подобна е ситуацията и в другите бивши британски колонии, като Индия например.  Япония обаче не е била английска колония, а движението е вляво. Работата там опира до политиката. За създаването на железопътната мрежа на страната, поела по пътя на индустриализацията, са били наети английски специалисти и те я направили по английския си тертип с ляво движение. Малко след това – през 1859 г., английският посланик убедил японското правителство да приеме лявото движение и по пътищата. ", "date": "2019.06.28", "title": "Ретро - Един добър ВАЗ, не видял белия свят "}
{"url": "https://duma.bg/dermatolozi-preglezhdat-bezplatno-vav-vma-n194855", "text": "Безплатен скинчек за бенки и пигментни образувания организират специалистите от Клиниката по дерматология на Военномедицинска академия в София и \"La Roche-Posay\". Профилактичните прегледи ще се извършат на 28 юни 2019 г. (петък) и 9 юли 2019 г. (вторник). Специалистите ще консултират между 10 и 13 часа в кабинет №220, на втория етаж в Поликлиниката на ВМА. Желаещите да проверят кожата си преди разгара на лятото трябва да се запишат предварително на тел. 02/92 25 002 и 02/92 26 181 между 8 и 14 ч.  Не се изисква направление от личния лекар. Дерматолозите съветват пациентите да не подценяват слънцезащитата през ваканцията. Да използват продукти с фактор 30 или 50 - като превенция срещу рака на кожата и стареенето й.  \"При най-светлите хора и тези с много бенки задължително се препоръчва максимален фактор, който да се нанася през 60 до 90 минути при излагане на слънце\", напомня началникът на Клиниката по дерматология във ВМА д-р Весел Кантарджиев.", "date": "2019.06.28", "title": "Дерматолози преглеждат безплатно във ВМА"}
{"url": "https://duma.bg/60-akvarela-na-vasil-chakarov-v-samokov-n194846", "text": "Изложба на художника Васил Чакъров представя до 14 август ГХГ \"Проф. Васил Захариев\" в Самоков. Ще бъдат показани 60 акварела, рисувани в периода 1960-2000 г.  \"Васил Чакъров като човек и художник - в абсолютния смисъл на думата - е самосъздал се. Щрих по щрих, резец след резец, той е дълбал върху себе си - върху лика си и мислите си, върху талазите от напиращи чувства, година след година, ден след ден, нощ след нощ\", пише проф. Ружа Маринска, която откри изложбата.  \"За всеки, дори и за посветения в живота на българското изкуство, срещата с Васил Чакъров е откритие - откритие, родено в народната душа, отгледано в изпитанията на народната мъка и изведено като изкуство в акварелна живопис, в която приказно и поетично, битово и романтично, модерно и класично живеят в органично единство - примирени и смирени от духовна вяра, която връща надеждата в смисъла и живота на изкуството\", посочва акад. Светлин Русев. Изложбата е посветена на 85 години от рождението на художника. Подборът на творбите е направен от Иво Масларски и Гено Генев. Тя е придружена от каталог, в който са включени представените в експозицията картини.  Васил Чакъров е роден през 1934 г. в кюстендилското село Багренци, а почти целият му професионален и творчески път преминава в Самоков. Организира самостоятелни изложби в Кюстендил, София, Самоков. Участва в множество окръжни и общи експозиции в СССР, Полша, Унгария, Чехословакия, Дания. Носител е на Националната награда за живопис \"Захарий Зограф\", 2008 (съвместно с Магда Абазова).", "date": "2019.06.28", "title": "60 акварела на Васил Чакъров в Самоков"}
{"url": "https://duma.bg/opera-na-stadiona-v-stara-zagora-n194845", "text": "Грандиозен спектакъл на операта \"Трубадур\" от Верди ще представи на 7 юли от 21 ч. на стадион \"Берое\" Държавната опера в Стара Загора. Продукцията се подготвя специално за четвъртото издание на \"Опера на стадиона\", научи ДУМА от Сийка Лапачка, експерт връзки с обществеността на Стара Загора. \"Трубадур\" е сред най-обичаните и очаквани винаги с интерес оперни заглавия на гениалния италиански композитор Джузепе Верди. Неслучайно това е второто оперно заглавие, което е поставено на сцената на Старозагорската опера след нейното създаване през 1925 г. Спектакълът, който ще бъде представен тази година на стадион \"Берое\", е решен с ефектна сценична визия и залага на подбора на звезден солистичен състав, оригинална режисура и брилянтно изпълнение на своя основен състав - солисти, хор и оркестър на Старозагорската опера под диригентството на главния диригент Ивайло Кринчев. Режисьорът Огнян Драганов, неподражаем в своя артистичен размах при усвояването на огромни сценични пространства, отново ще провокира зрителите с интересни и интригуващи режисьорски решения. Сценографията се подготвя от художника на Старозагорската опера Тодор Демеров. Дизайнер на впечатляващите костюми е Денис Иванов. Диригент на хора Младен Станев. Великолепни солисти ще зарадват с изпълненията си почитателите на оперното изкуство. Световно признатият тенор Зоран Тодорович ще изпълни ролята на Манрико. Очарователният сърбин, който живее от години в Германия, за трети път участва в постановка на Старозагорската опера. През 2017 г. Зоран Тодорович бе горещо аплодиран в ролята на Туриду в \"Селска чест\" на Маскани на хълма Царевец във Велико Търново (в рамките на Летния сезон на българските оперни театри - Царевец), а миналата година грабна сърцата на старозагорци с превъплъщението си в ролята на Канио в \"Палячи\" под купола на цирк \"Балкански\". Кирил Манолов, който в момента гради впечатляваща международна кариера, ще бъде в ролята на Граф Ди Луна. Баритонът плени именития италиански маестро Рикардо Мути с ролята на Фалстаф и в продължение на няколко сезона талантливият изпълнител бе фаворит в тази роля на различни световни оперни сцени. Кирил Манолов има специален сантимент към Стара Загора - на тази сцена е направил своя дебют в ролята на Граф Ди Луна и това е била първата му голяма роля изобщо във Вердиевия репертоар.  В ролята на Азучена гостува Даниела Дякова, която се наложи като една от най-предпочитаните изпълнителки мецосопрани във всички български театри и редица европейски оперни сцени. А ролята на Азучена й донася високата оценка на публиката и професионалната критика у нас и в чужбина за нейната изключителна интерпретация на трагичния образ на циганката. Изтъкнатата солистка на Старозагорската опера Елена Баръмова с внушителен репертоар, чест гост на различни оперни театри в Европа, ще бъде в ролята на Леонора. Участват още Александър Марулев, Ивайло Йовчев, Емилия Джурова, Игнат Желев и др., оркестър, хор на Старозагорската опера, представители на Прабългарската школа за оцеляване \"Бага-Тур\", деца от сдружение \"Свят без граници\".", "date": "2019.06.28", "title": "Опера на стадиона  в Стара Загора"}
{"url": "https://duma.bg/dzherami-za-vtori-pat-shte-uchastva-v-ekzit-festival-v-novi-sad-n194844", "text": "Една от най-успешните съвременни български банди - \"Джеръми?\", получи покана да стъпи за втори път на Фюжън стейдж - част от най-пъстрия и разнообразен Екзит фестивал 2019 в Нови Сад, Сърбия. Публиката ще ги види на 7 юли, преди на същата сцена да излезе хедлайнерът на вечерта - изключителната Таря Турунен. Това ще бъде второ гостуване на \"Джеръми?\" на мегасъбитието, след като групата бе там през 2016 г. Тогавашният й гиг бе част от фестивалното турне на бандата, включващо и 3 концерта с \"Куин\" и Адам Ламбърт в Полша, Румъния и България, припомня Радост Пенева, пиар експерт. Поканата за Екзит фестивал 2019 идва логично и естествено след няколко много успешни поредни години за \"Джеръми?\". Това се случва след два издадени албума и немалко награди през 2018 и 2019 г. Групата е още по-завладяваща на сцената след няколко европейски турнета и участия във фестивали като \"Рок фор пийпъл\", \"Грейт ескейп\" и \"Камдън рокс\" в Лондон. С всеки следващ сингъл бандата покорява върховете на класациите и се радва на все по-широка популярност у нас, а и в Европа. Утвърждава се като една от най-бързо развиващите се инди групи не само в България, но и в региона. Фестивалът \"Екзит\" се провежда за първи път в Нови Сад през 2000 г. като студентски протест срещу управлението на страната и с идеята да докаже, че \"музиката е универсален език, който може да свързва и събира хората, за да направят света по-добро място\". Оттогава \"Екзит\" се е превърнал в един от най-големите, популярни, чакани и обичани (и от българската публика) музикални форуми. Тази година ще се състои от 4 до 7 юли и ще бъде по-пъстър и експлозивен от всякога. На едно място ще видим любими световни звезди - идоли на различни поколения. Сред тях са легендите \"Кър\", атрактивната млада рок банда \"Грета ван Флийт\", един от най-уважаваните рапъри в света Скипта, младата хип-хоп звезда ИАМДДБ, самият Карл Кокс, диджей Снейк, Том Уокър, Амели Ленс, също ГриЗ и МАТТН, Дизайнър, Софи Тъкър и много други. Предстои да бъдат обявени имената на още участници в този музикален празник, в който \"Джеръми?\" ще вземе участие през последната вечер.", "date": "2019.06.28", "title": "\"Джеръми?\" за втори път ще участва в Екзит фестивал в Нови Сад"}
{"url": "https://duma.bg/italiya-porachva-oshte-m-345-n194794", "text": "Италианските ВВС са подписали договор за покупката на още 13 реактивни учебно-тренировъчни самолета \"Леонардо\" M-345. Стойността на сделката е 300 млн. евро, съобщи сайтът на българското авиационно списание \"Аеро\".  С новата сделка броят на поръчаните M-345 за италианските ВВС достига 18. Доставките се очаква да започнат през следващата година, а самолетите ще бъдат базирани в авиобаза \"Галатина\" край Лече. Договорът включва наземно оборудване, обучение и петгодишен логистичен пакет. Италия планира да закупи 45 броя M-345, които да се използват за основно пилотско обучение. Те трябва да заменят сега използваните около 80 броя Aermacchi MB-339, включително и машините, използвани в демонстрационната група \"Фрече Триколори\", пише \"Аеро\". M-345 е развитие на модела S.211, който \"Леонардо\" предлага на пазара от дълги години. През 2005 г. обновеният S.211 бе представен под името M-311, след това означението бе сменено на M-345. Технологичният демонстратор полетя през декември 2016 г., а първата серийна машина изпълни първия си полет през декември 2018 г.  M-345 има нормална излетна маса от 3,3 тона. Основното му предназначение е да се конкурира с масовите турбовитлови самолети в тази пазарна ниша, като предлага малко по-високи летателни характеристики на сходни или по-ниски цени, коментират от \"Аеро\".", "date": "2019.06.28", "title": "Италия поръчва още M-345"}
{"url": "https://duma.bg/belgiya-shte-prodade-svoite-herkules-i-n194793", "text": "Министерството на отбраната на Белгия публикува на своя уебсайт съобщение за намерението си да продаде намиращите се на въоръжение самолети от военнотранспортната авиация C-130 \"Херкулес\" заедно със съответните резервни части, инструменти и други системи за поддръжка, съобщи сайтът за военна информация Пан.бг.  Понастоящем 9 от 12-те първоначално доставени самолети С-130 са в експлоатация в белгийските ВВС, която започва през 1972 г. Министерството на отбраната на Белгия съобщи, че самолетите са оборудвани с нови крила и кабини. Предполага се, че експлоатацията на С-130 ще се извърши до 2020 г., когато ще започнат доставките на седем нови А-400М. Белгия е сред седемте страни членки на Организацията за сътрудничество при закупуването на оръжие, която през декември 2001 г. е подписала споразумение за доставка на седем А-400M, които да заменят наличните \"Херкулес\"-и.  А-400М ще бъдат доставени в периода 2020-2022 г. и ще станат част от 15-ото транспортно авиокрило, развърнато в авиобазата \"Мелсбрук\". ", "date": "2019.06.28", "title": "Белгия ще продаде своите \"Херкулес\"-и"}
{"url": "https://duma.bg/germanskiyat-flot-poluchi-parvata-fregata-f-125-n194795", "text": "В средата на месеца в главната база на германския флот \"Вилхелмсхафен\", в тържествена обстановка бе приета на въоръжение първата фрегата от новия проект Ф-125 \"Баден-Вюртемберг\", съобщи блогът bmpd. Фрегатата бе предадена на ВМС с пет години закъснение от първоначално обявите срокове.  Програмата за създаването на фрегатите от проект Ф-125 датира още от 2004 г., когато се е планирало четири такива кораба да заменят по-старите осем фрегати от клас \"Бремен\", които служат на флота от 80-те години на XX в. Договорът на стойност близо 2,7 млрд. евро бе подписан през юни 2007 г. и трябваше да бъде изпълнен до 2014 г. Поради менящите се изисквания на германския флот към новите кораби и нуждата от отстраняване на откритите недостатъци на челния в серията \"Баден-Вйртемберг\", първата фрегата бе предадена чак пет години след първоначалната дата. В момента в корабостроителниците на \"Люрсен\" и \"Блом унд Фос\" се дострояват останалите три фрегати: \"Северна Вестфалия\", \"Саксония-Анхалт\" и \"Рейнланд-Пфалц\". Всички те вече са спуснати на вода и въвеждането им в строя трябва да стане от края на 2019 до началото на 2021 г. Фрегатите от проект Ф-125 имат пълно водоизместване от 7200 т, дължина 149 м и ширина от 18 м. Въоръжението е представено от едно 127-мм оръдие (вместо планираното първоначално 155-мм), две 27-мм автоматични оръдия, осем противокорабни ракети \"Харпун\" американско производство, две пускови установки за 42 зенитни ракети RАМ Блок II, два трицевни 324-мм торпедни апарата. На борда си фрегатите могат да носят по два вертолета NH-90.", "date": "2019.06.28", "title": "Германският флот получи първата фрегата Ф-125"}
{"url": "https://duma.bg/pardon-n194837", "text": "ЛАФ НА БРОЯ Владимир ЖИРИНОВСКИ Целият свят е театър и само ние сме цирк! ДОКТОР СПАС И НЕГОВИТЕ ПАЦИЕНТИ Разговор в женски колектив. Естествено, говори се само за мъже: - Аз имам два брака, един развод и един любовник. - А аз имам съпруг и двама любовници. Старата мома: - Еййй, от такива като вас не можем да се вредим, бе... Рубрика: ДЖЕЗВЕ Питам ги в аптеката: - Колко струва кремът срещу комари? Отговарят: - Петнайсет лева.  Викам си: карай, бе, ще се чеша! ТАЙНАТА НА УСПЕХА Лозан ТАКЕВ Пожар на страсти, компромати. Един след друг - пожари тук... Властта ги прави по-богати.  И по-единни от юмрук. Сигнали - вляво, в център, вдясно. На всеки ъгъл - нов пожар   е вън от всякаква опасност. Насреща е пожарникар! НОВО ПЕТОЛИНИЕ Гинчо ПАВЛОВ ЕХО ОТ ПРЕДИЗБОРНО СТУДИО АЗ ЗНАЯ ... изобщо ... така ... ми се струва... такъв е ... де юре ... проблема ...  де факто ... обаче ... въобще ... съществува ... възможност ... по-скоро ... дилема ...  защото ... например ... тогава ... когато ... очаквано ... стане ... това... понеже ... на нас ... ни изглежда ... познато ... и живо ... във смисъл ... трева ... което ... предвид ... на това ... че където ... се сещаме ... уж ... не съвсем ... отчитаме ... някак ... че не е прието ... но нужно е ... ПАК ЩЕ ПАСЕМ! ФОЛКБИТАК Орален секс - това е, когато искаш да изореш нивата, ама трактора не пали… ПРЕСЦЕНТЪРЪТ НА МВР СЪОБЩАВА: Вчера в Перник е била проведена Oлимпиада по български език. Жертви и разрушения няма. КОЛЕЛОТО ЗА ЛЕТИЩЕТО Младоженка се оплаква на приятелка, че мъжът й не може да прави секс. Приятелката пита: -Е, как така, вие преди да се ожените, не си ли говорихте? Младоженката: -Говорихме си, той каза, че има някакво недвижимо имущество, но аз предположих, че става дума за някаква селска къща… Знаете ли, че… Понякога Бог ти праща бивши гаджета, за да провери дали още си прост… СТУДИО \"Х\" Ако искате да се отървете от труп, пратете го по Български пощи.", "date": "2019.06.28", "title": "ПАРДОН"}
{"url": "https://duma.bg/vitsparad-n194839", "text": "-Откога не си имал гадже? -23 часа, 2 дена и 6 години… Катаджия спира кола: -Пил ли сте? -Защо, криволича ли? -Не! Издаде ви тази дебела грозотия до вас! -Докторе, а не може ли да ме пратите в реанимацията? -Болния, не се занимавайте със самолечение. Щом съм казал в моргата, значи в моргата! -Малее, как съм ядосан на жената. Прибирам се от дневна смяна, а тя 12 часа не е намерила време да сготви... -Алоу, ма ти не си бил женен никога, бре... -И кво от това, ако бях, мислиш ли, че нямаше да се ядосвам? -Какво има в тази красива ваза? -Пепелта на съпруга ми. -О, извинете, не знаех, моите съболезнования! -Да, наистина, много неприятно! Тръска си пурата из цялата къща, в тази ваза също... Току-що изгорих 3500 калории. Забравих баницата във фурната... -Казват, че домът на един човек е там, където е зарядното на мобилния. -Ха, аз моето си го нося с мен. -Ясно - ти си бездомен… Представи си, че твоят хладилник започне да се държи точно както теб. На всеки 15 минути той да идва до твоята стая, да отваря вратата и да се взира с празен поглед в теб в продължение на 5 минути, след което да си тръгва. В ресторанта: -Келнер, донесете ми водка, чаша вино, коняк, халба бира и чай. И чаят да не е силен, че сърцето ми е слабо. -Здравей, каня те на среща тази събота! -Не мога, тази събота се омъжвам. -Тогава - в неделя? Британски учени доказали, че ако по време на кихане запушите едновременно носа и устата, косата ви расте по-бързо. -Защо, колкото повече пиеш, толкова повече противоположния пол става по-красив? -Организмът си мисли, че го тровят и се опитва спешно да продължи рода си. През седемдесетте години на децата се обясняваше, че LED е малък компонент, който свети като светулка. В днешно време на децата се обяснява, че светулката е малък компонент, който свети като LED. -Скъпа, прочетох, че по време на секс мъжът изразходва калории, все едно е пробягал  9 километра! -А, стига, бе! Девет километра за 2 минути! -Мамо, всичко изядох! -Ето за това, синко, искаме да живееш отделно! -Скъпа, можеш ли да готвиш! -Да, много вкусно режа салам! Докторът: - Сгънете си коляното. - Напред или назад?! Полицаят: -Вие, какво! Не видяхте ли знака? Тук може да се кара само в едната посока! -Аз да не карам в двете! Червената шапчица през 21 век отива при баба си, за да провери дали е свободно жилището, или не. -Ризата ти е страхотна! -Нали? Санитарите ми я подариха... Сутрин след тежък запой в студентско общежитие. Изведнъж се чува силен женски вик: -Кой снощи спа с мен?! Всички мълчат. -Казвайте! Кой снощи спа с мен? Пак всички мълчат. Девойката пак проплаква: -Кажете, дееее! Хареса ми… -Тате, пак имам двойка по български!  -Защо?  -Днес госпожата каза: \"Вече 30 години българите избират свободно, какво е \"българите\"? -Как какво, идиоти! -И аз така отговорих, ама тя каза, че било подлог! Докторът едновременно обнадежди и изплаши пациента, казвайки:  -Това е, сега можете да пушите колкото си искате. Разходка на баща и син - евреи: -Тате, ще ми купиш ли чипс? -Не, сине, той е много солен и ще ти се допие сок после...", "date": "2019.06.28", "title": "ВИЦПАРАД"}
{"url": "https://duma.bg/leten-festival-v-nov-teatar-ndk-n194842", "text": "Нов театър - НДК представя първото издание на Летен театрално-музикален фестивал, който ще се проведе през целия месец юли. Известни творци - актьори, режисьори и драматурзи, както и проспериращи и амбициозни млади таланти обединяват усилията си в създаването на атрактивния форум. Четири извънстолични трупи ще гостуват на сцената на Нов театър - НДК в началото на месеца. Още в първия ден ДКТ \"Иван Димов\" от Хасково представя \"Две жени, без да се брои мъжът\" - фарс мюзикъл от Недялко Йорданов, който е и режисьор на продукцията, по музика на Хайгашод Агасян. Участват Ирен Кривошиева и Роси Русева. Аранжимент и акомпанимент Жоро Стоев.  Това е много сериозна и много шеговита трагикомедия за сблъсъка на две жени в класическите роли на съпруга и любовница на един мъж, който позорно не се появява на сцената. Много смях! И малко сълзи! И много песни, както и един чисто оперен дует. И в крайна сметка една философска истина, че всичко е временно, нетрайно, затова трябва да се живее жадно и ненаситно. \"Два билета за Париж\" предлага ДТ \"Антон Страшимиров\" от Разград на 3 юли. Това е новата комедия от Христо Христов, с която Разградският театър закрива сезона си на 2 юли на своята сцена. С участието на комедийните актьори от емблематичното скеч шоу \"Аламинут\" Робин Кафалиев, Таня Кожухарова, Атанас Бончев-Наката, Мариела Топалова, Марияна Бранкованова, Цветана Благоева, Николай Сяров, Йоана Иванова, Яцек Янков. Режисьор е Робин Кафалиев, постановка Тодор Мадолев, сценография Теодор Даскалов. Драматично-кукленият театър \"Васил Друмев\" от Шумен пристига на 4 юли с \"Отворена брачна двойка\" от Дарио Фо и Франка Раме. Постановка Андрей Калудов, сценография Диляна Асенова, композитор Добрин Векилов-Дони. Със специалното участие на Мая Бежанска и актьорите Пьотр Кшемински и Валентин Василев/Михаил Скуджов. Самочувствието на мъжа винаги се е ласкаело от това да притежава много жени. Не като семейство, не като брак и дом, а като завоевание. Но парадоксът на пиесата е, че инженер Манфреди смята това за най-висша проява на уважение и обич към собствената си съпруга. Неговата философия за отворената брачна двойка трябва да се изпробва на практика.  \"Котка върху горещ ламаринен покрив\" от Тенеси Уилямс отново ще бъде на сцената на Нов театър - НДК на 5 юли. Постановката на ДТ \"Невена Коканова\" от Ямбол е на Бойко Илиев. Участват Йоана Буковска-Давидова, Янина Кашева, Радослав Владимиров, Михаил Лазаров, Мария Панайотова, Анатолий Ставрев. Сценография и костюми Жанета Иванова. Пиесата, която покорява публиката десетилетия наред, е за взривоопасните и покрити с лицемерие отношения в семейството на най-богатия плантатор на Юга, неизбежно изяснени на последния му рожден ден.", "date": "2019.06.28", "title": "Летен фестивал в Нов театър - НДК"}
{"url": "https://duma.bg/udaveni-v-razkosha-n194840", "text": "Па като почна едно наводнение, краят му се не видеше... И като взе да се вдига нивото, че като заля улици и дворове, че и къщите заля - отидоха първите етажи... Бай Симо излезе на балкончето, дето му красеше втория кат, па се провикна: - К'во става бе, комшу? - К'во да става? - отвърна му комшията бай Пенчо, седнал връз перваза на прозореца си. - Европата е отворила шлюзите. И вече рибарлъкът ни е като надомна работа. Ха-ха-ха! Той хвана една моруна, разпра й корема, па й извади хайвера. - Хайверът за закуска - рече, - а рибата за обяд!      - Писна ми от хайвер! - чу се зад него гласът на щерка му. - Писна ми всеки ден хайвер за закуска... - Стига глезотии! - скастри я бай Пенчо. - К'вото има, това ще ядеш!          Да, европейските фондове не се шегуваха - невиждано благоденствие заливаше населението.  И населението какво да прави? Плуваше. Сега му беше паднало...  Всички далдисваха - рипаха от прозорците, от балконите, от покривите даже... И плуваха - кой по гръб, кой кроул, кой брус, кой бътерфлай, кой съчетано. А в училищния двор децата играеха водна топка... И всички следяха бюлетина за нивото на благоденствието - покачването беше стремително, в сантиметри.  Мигар беше допускал някой, че туй благоденствие ще им дойде до гуша? Хората обаче приемаха нещата такива, каквито са. Бай Симо също рипна от балкончето. И заплува - по гръб, защото така можеше да чете вестник. А ето че и бай Пенчо се появи за компания. Също по гръб. И след няколко преки двамата се понесоха по главната улица. - Някакви мазни петънца има по повърхността - рече гнусливо бай Пенчо. - Ааа, сигурно са от социалните помощи - небрежно отвърна бай Симо и продължи да си чете вестника. Но след малко рече: - А на мене, комшу, туй благоденствие ми отнесе нужника, дето ми беше насред двора!      - Ще го преживееш, бе! Къв кусур е това? - отвърна философски бай Пенчо. - При таквоз благоденствие човек нема нужда и от нужник! Ха-ха-ха!         В този момент обаче, минавайки покрай читалището, двамата чуха по радиоуредбата, че правителството спешно взимало мерки...       - Ей сега я втасахме, от мен да знаеш! - опули се като дунавски сом бай Симо. - Тия ще ни източат всичкото благоденствие!      - Мамицата им! - не се сдържа и бай Пенчо. - Пак ще ни оставят на сухо. Сакън да не видят, че някой плува в разкош... След което двамата заплуваха кучешката към близката кръчма, където всяка маса беше островче за напълно демократични коментари. Но след коя ли ракия обаче щяха да се удавят в разкоша?!", "date": "2019.06.28", "title": "УДАВЕНИ В РАЗКОША"}
{"url": "https://duma.bg/selfito-zad-kadar-ili-avtoportreti-ot-edna-raka-razstoyanie-n194841", "text": "Всъщност вече е широко известно, че иде реч за кадър от типа \"автопортрет\", направен с помощта на фотоапарат или мобилно устройство. За разпространението на увлечението по самоснимането допринасят най-много появата на качествени фронтални камери на смартфони и таблети, както и възможността полученото изображение да се публикува в различни социални мрежи. Хората се сещат, че има шанс да увековечават сами себе си още с появата на първите уреди за заснемане на единични или последователни образи. Но в началото за целта са необходими определени умения за боравене с новата техника, като се изисква и доста време и подготовка. А и размерът на фотоапаратите не способства за количеството и качеството на снимките. Знае се обаче, че автопортретите, направени с помощта на огледало и безкрайно търпение, започват да набират популярност в началото на ХХ век. С появата на по-компактни приспособления за запечатване на мига и техните масови модификации, превърнали фотографията в хоби, достъпно за широк кръг ценители, самоснимането става все по-разпространено. Обаче именно създаването на смартфони, чиито функции надминават представите за обикновен гласов разговор от разстояние, допринася изключително много за популярността, правенето и споделянето на селфи. Постепенно то се превръща в начин на живот, мания и дори в изкуство. Вдъхновява не само обикновени хора да пробват уменията си (както и опциите на модерните технологии), но и известни личности попадат в капана на тази пристрастеност, като доста от тях успяват да я превърнат в бизнес. Безброй брандове плащат баснословни суми на звезди - актьори, музиканти, лица от телевизионния екран, за да качват в профилите си снимки с (ин)директна препратка към продуктите им. Характерна особеност на селфито е фактът, че кадрите се правят на една ръка разстояние (за по-голямо удобство се разработват и специални стикове). С това се обяснява и определеният ракурс на снимката, като хората имат възможност да правят различни експерименти с образа си и да постигат определени ефекти. Популярността на тези автопортрети постепенно разширява и рамките на възрастовия диапазон: увлечението, първоначално привлякло вниманието на по-младите персони (основно от нежния пол), лека-полека завладява и средното поколение. Страстта към селфито обаче става и причината за психологическата зависимост на някои потребители на мобилни устройства и почитатели на различните социални мрежи. Стремежът да се трупат лайкове, търсенето на по-необичайни ракурси и просто жаждата за адреналин водят към извършването на безразсъдни постъпки, поставящи на изпитание здравето и дори заплашващи живота на авторите на тези снимки. Първият Музей на селфито официално отвори врати през 2018 г. в Лос Анджелис. Експозициите, посветени на феномена на самоснимането, привличат ценители не само от САЩ, но и от цял свят. Всеки ден в социалните мрежи се качват над милион селфита. Както и да се отнасяте към тези модерни автопортрети (като към най-удивителното нещо на планетата или като към най-ниското стъпало в развитието на човешката култура), така или иначе те заемат своето забележително място в съвременното общество. А корените им отвеждат към най-древните и дори първобитни черти на вида хомо сапиенс. Всичко това със сигурност подсказва, че селфито заслужава собствен музей, смятат идеолозите на уникалната галерия, сред които е и бивш руски комедиен актьор. Входът в изложбените зали струва 25 долара. Освен необичайните експонати (като статуи на Давид със смартфон в ръка и трон от селфи стикове) всеки посетител не само има възможност да си направи безброй автопортрети сред интерактивни инсталации и странен реквизит, но дори бива всячески провокиран да го стори - при това многократно. Няма значение дали обичате селфито или го мразите - никога повече няма да го възприемате, както преди, обещават инициаторите на музея.", "date": "2019.06.28", "title": "Селфито зад кадър, или автопортрети от една ръка разстояние"}
{"url": "https://duma.bg/stolichniyat-zritel-hodi-pet-pati-godishno-na-teatar-n194843", "text": "В международното проучване участват 4 български театъра - Народният театър \"Иван Вазов\", Софийската опера и балет, Сатиричният театър \"Алеко Константинов\" и Театър \"Азарян\", където в продължение на 2 месеца (април и май) бяха направени над 1000 анкети лично със зрителите. Във въпросите бяха засегнати както мотивите за посещение, комуникационните канали, така и оценката на посетителите за конкретния театър и за театралното изкуство като цяло. Координатор на проучването от българска страна е фондация \"Арт проджектс\" - един от организаторите на Нощта на театрите, научи ДУМА от Мария Панайотова и Катерина Миланова. Джонатан Гудейкър, старши мениджър в The Audience Agency, коментира като много показателен факта, че 29% от анкетираните са посочили като основен мотив за посещение \"интелектуална среща с изкуството\". Това говори за добрия имидж на театралното изкуство в България, което се е позиционирало като одухотворено и висококачествено и като такова успява да предизвиква интелектуално зрителите и да ги стимулира да ходят по-често на театър.\" Актьорският състав и творческият екип на постановките са главните критерии за взимане на решение какво да бъде избрано и посетено от богатата театрална програма в четирите театъра, включени в проучването. Тези два критерия имат еднаква \"тежест\" за избора и са оценени с 4,7 от възможни 5 точки. Цената на билета е на последно място в критериите за избор на постановка. В топ 5 на най-посещаваните жанрове през последните три години анкетираните са поставили класическа пиеса, съвременна пиеса, оперно/балетно представление, мюзикъл и комедия. Основните канали за информация, които са посочени в анкетите, са \"препоръката от приятел/познат\" и сайтът на съответния театър. Голяма част от зрителите споделят, че биха ходили по-често на театър, ако има повече реклама и насищане с достатъчно ясна информация за предстоящи театрални събития както в медийните канали, така и в социалните мрежи. Според организаторите на проучването в София - фондация \"Арт проджектс\", \"това проучване е уникално за България и ще даде възможност на театрите да имат още по-близка връзка със своите зрители. Именно това прави и Нощ на театрите - сближава изкуството и публиката\".  \"Европейска нощ на театъра\" е инициатива, обединяваща театрални компании от цяла Европа. Тя е иновативна интерпретация на театралното пространство с подчертан образователен елемент, насочен към усъвършенстване на нагласите на публиката. Tеатри и театрални компании предлагат своите продукции, за да задълбочат връзката, която вече съществува между тях и тяхната аудитория. Мисията на Нощта е да осигури изяви и обмен между участниците, както и да покаже театралната креативност във всички нейни форми.  В България Нощ на театрите вече няколко години прави интересен и различен прочит на театъра, като ползва успешни европейски практики и комуникационни инструменти. В София тя е част от Календара на културните събития на Столичната община. През 2019 г. Нощта на театрите ще е на 16 ноември (събота).", "date": "2019.06.28", "title": "Столичният зрител ходи   пет пъти годишно на театър"}
{"url": "https://duma.bg/politicheska-otrova-za-detsata-n194870", "text": "Змиите на антикомунизма отново запълзяха из храсталаците на българското образование. Отново надигат глава, опитват се от страниците на новите учебници да хапят децата ни с отровата на забравата и омразата.  Поводът за тези хем тъжни, хем гневни мисли е решението на министъра на образованието да върне одобрени от рецензентите, оценителите, двете комисии на МОН и учителите по история нови учебници по история за X клас. Г-н Вълчев лесно се поддаде на медийното съскане на трима отявлени  антикомунисти и поиска промяна в учебниците.   Но това означава политическа цензура в училище. И макар че тече подписка срещу нея, едва ли ще има ефект. Защото политическа цензура има отдавна в родното школо и това може да ви го каже всеки, който работи като учител. И който има смелостта да го направи. Питате ли се какво е на учителя да знае, че това, което преподава, не е истина. Че влиза в разрез и с разбиранията, и с натрупаните знания, и с принципите. Спомням си, колегите ми споделиха как на семинар на учителите по история им било казано, че ще преподават нещата само по този и този начин (охулвайки периода 1944-1989) и това не подлежи на коментар. На когото не му харесва, да си търси друга работа.  И учителите треперят за работното си място. Хранят семейства. Ако и директорът е свързан с управляващата партия, тогава цензурата е сигурна.  Всъщност на учителя е забранено да води политическа пропаганда в училище. Дори да говори за политика. Освен ако това не е правилната политика.    Най-охулваният период е 1944-1989 година. Най-лошите хора са комунистите. И се прави всичко възможно да се докаже, че даден талантлив писател не е комунист, или ако това не може да се отрече, то поне се подминава.  И самите деца много често го забелязват. Вкъщи им казват, че не е било така. А в преподаването е важен балансът.   Но един опит за по-балансиран подход към историята беше посечен.  А историята върви след победителите. Не след истината.   Когато започвах работа като учител, си мислех наивно, че това е творческа професия, която ти дава свобода и която възпитава свобода в подрастващите: свобода да мислиш, да изразяваш мислите си, да ги защитаваш... Но нищо от това не е вярно. Свободата на мислите е стегната в клишетата на учебната програма, която пък е подчинена строго на политическата конюнктура на деня.  Да, г-н Вълчев, истината е, че няма по-унизен човек от българския учител. Срам ме, но не ме е страх да ви го кажа. ", "date": "2019.06.28", "title": " Политическа отрова за децата "}
{"url": "https://duma.bg/georgi-p-stamatov-i-silniyat-duh-n194863", "text": "Да четеш Стаматов 150 години след неговото раждане, да четеш реалистичната, сатирична, класическа проза, видяла \"бял свят\" след повече от век, е не само съпреживяване. Това е събитие, което те кара да вярваш, че писаното художествено слово понякога е история, в която нещата се преповтарят на друго ниво. Стаматов живее в особено динамично време. От края на XIX век до четиридесетте години на XX век пред изпитателния поглед на човека, писателя и съдията се изнизват събития, смайващи със своя драматизъм и алогичност. България участва в четири войни, сключва съюзи с държави, против които след това воюва; сменят се двама монарси, към които Стаматов се отнася с еднакво презрително безразличие, десетки правителства идват и си отиват. Кандидатите за власт никога не свършват: \"Що за държава сме ние? Министри отиват в затвора - от затвора стават министри\" (\"Намерен дневник\" - списание \"Златорог\", книжка 10 - 1923 г.). В неговите бележници могат да се прочетат думи, с които гневно се кори: \"Животът ме направи животно... Не звяр... Не тигър..., а вол с пречупени рога... Изчезват младежи, съдят гимназисти...\"мозъкът на народа\"... А аз мълча... А вие трезви..., правите къщи..., култивирате цветя..., пиете вода... и мислите, че говедото, като пие вода, може да стане човек...\". Обидно е, страшно е за Стаматов да вижда как приживе у хората гние човещината и те живеят с разложена душа, навикнали на смрадната й миризма. Нека се опитаме да си представим Жорж (така са го наричали приятелите му) в началото на неговата творческа и съдебна кариера. През 1902 г. той е на 33 години и е кандидат за съдебна длъжност. Характерно, запомнящо се лице с малка остра брадичка, поглед - прям, предизвикателно ироничен; фигурата на бивш военен - строен, спретнат. Общуването с околните е свободно, артистично, дори дръзко. Езикът му язвителен, умът критичен, нападателен. Говори френски, а българския с ясно доловим руски акцент. Фразите му обикновено са къси, въпросителни. Такъв са го виждали и запомнили  съвременниците му. Роден в Русия на 25.05.1869 г. в град Тираспол, Херсонска губерния, в семейството на Порфирий Стаматов - юрист. Бащата се отличавал с гражданската си добросъвестност и честност - качества, които наследява и неговият син Георги - четвъртото му дете. Учи в Южнославянския пансион на Тодор Минков в гр. Николаев. Заедно с него в същия пансион учат още две български момчета, които след време ще станат забележителните сатирици - Алеко Константинов и Георги Кирков. Завърнал се в България през 1881 г., Стаматов по настояване на баща си завършва военно училище (1888 г.). По-късно следва юридически науки в Женева - Швейцария, и завършва в България 1902 г. поради липса на парични средства. Мъж на 33 години, той е оформена личност, в която са събрани всички противоречия на един сложен характер, израснал под влияние на разнопосочно възпитание. Закърмен с хуманистичните идеали на руската демократична мисъл и литература, защитаващи човешката свобода, красота, благородство и извисеност на духа, завърнал се в родината с красивата представа за справедливост, която е донесла свободата, младият човек попада в бунището на една ниска и грозна действителност, в която всичко е предмет на покупко-продажба: съвест, чест, любов, семейство, държавен пост, политически убеждения, отечество. Българската среда го кара да стигне до следното обобщение: \"Според мен човекът не е нещо сложно, особено българинът. Ни велики хора, ни големи злодеи. Всичко на дребно. Ни Лукреция Борджия, ни Виржиния, ни Катоновци, ни Калигули, ни панамски афери - обикновени пладнешки разбойници...\" Видял Русия, запознат със западната култура, повлиян силно от творчеството на Зола, Мопасан, Балзак, Фройд, Стаматов прекарва живота си в глухи провинциални градчета - Кюстендил, Пловдив, Враца, Скопие, пак в Кюстендил сред дребнави чиновници, безволеви и примирени нещастници или изпечени мошеници, отвратен от еснафското им доволство и алчност, неразбран, самотен, лишен от духовна среда. Този аристократичен дух, неподкупен кавалер на истината и красотата не е получил нищо истинско от съдбата. Копнеещ за абсолютната любов, той няма никога да я намери, ще бъде пренебрегван и лъган. \"Боже - ще възкликне авторът в свой разказ, - не е твое създание жената.\" Човек на силния Дух, извисен в един свят на чисти пориви, той е принуден като човек и съдия да гледа живота откъм най-грозната му страна: Да изслушва всекидневно подсъдими, свидетели, адвокати, прокурори, да решава стотици дела за дребни кражби, убийства, побои, когато в същото време извън закона, съда и възмездието остават ненаказаните национални престъпници, крадците и виновниците за безсмислената гибел на стотици хиляди хора, виновниците за нищетата, глада и духовното разложение в обществото. Стаматов иска да вярва в доброто и красотата, но човешката безнравственост, заобикалящият го свят му поднасят само поводи за разочарование и ненавист. Цялото творчество на Стаматов е един мъчителен вик на протест, на болка за погубената красота и доверие в човека. Той рисува галерия от съвсем различни, уникални образи, които се отличават с особена релефност и характерност. Авторът акцентира преди всичко върху морала на човека, върху подсъзнателното, инстинкта, върху онова вътрешно Аз, което ръководи житейския път. Той се тревожи не от това, че няма дърва, че няма хляб, а от това, че \"животът е студен, хората - лед, в душите им - зима. Как българинът ще пише най-новата си история? Кой ще я предава? Няма ли децата ни да се срамуват от нас\" - думи на автора от негови записки. В разказите му се оглежда лицето зад маската, плешивостта под шапката, фалшът зад усмивката, лъжливият патриотизъм на бюджетната интелигенция, двуличието на парламентаризма, любовта и нейният банален романтизъм, лицемерието, лъжата, измамата, бездушното правосъдие, всички противоречия на една \"криворазбрана цивилизация\", достигнала до своя абсурд. За героите на някои писатели може да се предполага развитие и след края на разказите в положителен или отрицателен смисъл. Стаматовите герои са създадени така, че не е възможно да си ги представим в някаква друга светлина. Един Нарзанов, един подполковник Миловидов - сравнен с  \"човек звяр\", един Диманов, една Лида Друганова - никога не ще променят концепциите си за живота и мястото си в него. И като прибавим безпогрешната оценка за вътрешното нищожество на човека - интелигент, което Стаматов разбулва само с една фраза, цитат или афоризъм, целият развинтен механизъм на \"човешкото общежитие\" на \"порядъчното общество\", което оскърбява всички понятия за истина, справедливост и човещина у писателя и го осъжда на самотност, кара го да страни, да бяга от \"пира на живота\" като от заразено място - разбираме, че от всяко произведение блика автобиографичният извор. В това е и \"драмата\" на Стаматов. Неговата висока култура, представата му за интелигентност и общуване между хората не съвпада с фалшивата  действителност, на която той има нещастието да бъде съвременник. Човек, който реагира импулсивно, който има готов отговор за всичко, човек чийто Бог е умрял, а в други богове не вярва - такъв е Стаматов, когато пише своя голям емблематичен разказ \"Малкият Содом\".   Главният герой Митя Абаров, завърнал се в родната София след тригодишно пленничество, притежава душевната същност, очите и сърцето на своя създател. Той не може да се примири с \"предателството\" на свои и чужди. Напразно героят търси своята \"мила, малка, девствена като момиче България\". Душата му се пречупва. Финалът е кратък. \"Баркаролата нежно шептеше. Митя вдигна пистолета и го допря до челото... Пред очите нещо светна, завъртя се и притъмня... Пианото замлъкна.\" Много от разказите на Стаматов завършват с пълно морално и физическо унищожение на героите. По-често не издържа психиката. Със смърт приключват: \"Вестовой Димо\", \"Венски\", \"Никудов\", \"Малков и Славин\", \"Паладини\", \"Обрулени цветя\", \"С автомобил\" и др. Тези персонажи са олицетворение на една социална група от хора, които, след като са изпълнили своето предназначение, са изритани, смачкани и забравени, защото повече не са нужни никому. Изследването на мотивите на отчуждението като дълбока човешка трагедия предава истинската стойност на Стаматовите творби, разказващи за обрулени надежди. Съвсем естествено е някои от тези преждевременно погубени хора да посегнат на живота си. Самоубийството е единственият достоен начин да се освободят от паяжината на неразбирането и пошлостта на живота и обществото, в което живеят.  Творчеството на Стаматов е с подчертано гражданско звучене. Разглежданата от него проблематика има открито въздействие върху читателя. Затова и финалните сцени са лишени от традиционните от такъв род произведения присъда и възмездие. Вместо това авторът предлага \"отворен\" край. Обвинение срещу всички, чието равнодушие и безразличие спрямо злото са ги превърнали в съучастници на престъпленията. Последните години от живота си Стаматов живее на софийската улица \"Венелин\" 11. И там особено често го посещава вече порасналата поетеса Елисавета Багряна - \"неговата Лизочка\", както галено я нарича той още от дете, за да му занесе от любимите сарми. След мъчително боледуване на 09.11.1942 г. Стаматов си отива от този свят. До него е Вера Балабанова. Мнозина са го обвинявали в песимизъм и мизантропия, а той отговаря: \"Аз съм влюбен! Аз искам любов... и обичам даже вас и затуй ругая, инак отдавна бих счупил писалката.\" Стаматов няма нужда от оправдания. Той има нужда от разбиране. Нека не го забравяме.                          ", "date": "2019.06.28", "title": " Георги П. Стаматов и силният дух"}
{"url": "https://duma.bg/kraydunavski-poeti-retsitiraha-stihove-na-radetski-n194864", "text": "Община Козлодуй беше домакин и съорганизатор на Международната среща на писатели от дунавски държави, осъществена от Съюза на българските писатели с подкрепата на Министерството на културата. На срещата в крайдунавския град беше представена антологията \"Дунавски предели\", издадена от издателство \"Български писател\". Поетичният сборник включва автори от Германия, Словакия, Унгария, Сърбия, Молдова, Украйна и България.  Писателската делегация бе посрещната от зам.-кмета на община Козлодуй г-н Николай Николов и представители на общинска администрация от дирекция \"Хуманитарни дейности\".  Поетите посетиха Ботев парк и музея \"Новата станция на България\", където Николай Пачев изнесе беседа за историята на козлодуйския бряг и за Ботевата чета. Представянето на книгата и литературното четене се състояха в салона на Националния музей параход \"Радецки\". Благовеста Касабова, която е родом от Козлодуй, говори за литературните традиции на региона. Свои творби прочетоха  Мирослав Биелик и Мирослав Демак от Словакия; Радомир Андрич и Нина Симич от Сърбия; Дмитрий Бураго от Украйна; Боян Ангелов – председател на Съюза на българските писатели, Атанас Звездинов, Мая Панайотова и Димитър Христов, който бе водещ на четенето, както и поетесите от Козлодуй Румяна Нейкова и Рилка Терзиева. Председателят на ОбС Козлодуй г-жа Мая Занева поздрави участниците в международния форум от името на ръководството на общината.  Гостите бяха развълнувани от факта, че са на козлодуйския бряг, свързан с героичния подвиг на поета революционер Христо Ботев и неговата чета. На следващия ден в Националния литературен музей \"Петко и Пенчо Славейкови\" в София се проведе още едно литературно четене на поети, включени в антологията. В него взеха участие Мирослав Белик, Радомир Андрич, Нико Стоянов, Мина Симич, Атанас Капралов, Рада Добриянова, Павлина Павлова, Анжела Димчева, Димитър Христов, Иван Есенски, Боян Ангелов, Анелия Янковска - Сенгалевич, Петър Андасаров и Атанас Звездинов.", "date": "2019.06.28", "title": "Крайдунавски поети рецитираха стихове на \"Радецки\""}
{"url": "https://duma.bg/prevarnaha-tigar-v-kolesen-tank-n194792", "text": "Бронираната разузнавателно-щурмова машина (БРШМ) е най-мощната засега версия на бронирания автомобил \"Тигър\", който е руският аналог на американските \"Хъмви\", съобщи руският \"Вестник Моровии\". Бойната мощ на машината е заключена в дистанционно управляемия модул, който е с 30-мм автоматично оръдие с боезапас от 200 снаряда и 7,62-мм картечница с 1000 патрона. Операторът на оръжейния комплекс седи до водача на машината, където има оборудвано работно място. БРШМ открива цели през деня на разстояние до 6 км, а нощем на 3 км. При необходимост БРШМ може да бъде управляван дистанционно, на разстояние до 3 км от мястото на оператора. ", "date": "2019.06.28", "title": "Превърнаха \"Тигър\" в колесен танк"}
{"url": "https://duma.bg/brakuvaniyat-zapis-n194865", "text": "През  есента на 1973 година за награда като млад журналист във вестник \"Септемврийско знаме\" бях в творческа командировка в побратимения на  Пазарджишки окръг Ставрополски край в Русия, където като най-голям партиен началник бе започнал да се издига за беда на социализма напористият партократчик Михаил Горбачов (през есента на 1969-та година той посети Пазарджик като втори секретар на Краевия комитет на КПСС и скоро стана и първи секретар). Това мое журналистическо пътешествие изигра впоследствие важна роля за съдбата ми, свързало ме трайно с \"руската тема\". Това бе първото ми посещение в СССР и две седмици в главата ми се оформи някаква невероятна смес от представи от филми, прочетено и реалност. Плюс вдъхновение и от посрещащата ме навред... водка, която трябваше да пийвам в името на дружбата, а аз съм почти трезвеник. Още на втория ден от пристигането в Ставропол ми излезе голям журналистически късмет - среща със знаменития съветски композитор  Никита Богословский, който бе в града по повод провеждащия се музикален фестивал \"Ставрополска златна есен\".  Домакините от краевия вестник \"Ставрополская правда\" ми уредиха да взема интервю от него и така тогава научих  необикновената творческа история на една от знаменитите песни на Богословски... Всеки от вас съм сигурен, че я е слушал много пъти и даже я е пял. Защото още се слуша с вълнение по света песента от филма \"Двамата бойци\" - \"Тьомная ночь.\" Ето какво ми разказа тогава Никита Богословски :  - Тази песен е създадена най-бързо от всички мои песни. А поводът е  даже съвсем случаен. Едва ли щеше да съществува такава песен, ако една късна вечер при мен не дойде режисьорът на снимащия се тогава филм \"Двамата бойци\". Идва той и ми казва: \"Във филма не може без песен. Трябва да има песен! Вдигам те под тревога!\" И той така образно ми обясни каква трябва да бъде тази песен, че аз веднага седнах на пианото и се залових за работа.  Песента написах на един дъх. Просто цялата работа по нея по времетраене бе толкова, колкото и времетраенето на самата песен при изпълнение. Събудихме поета Агатов, той написа текста на песента. А след това отидохме при Марк Бернес, вдигнахме го под тревога и него и заедно отидохме в студиото. Вече се разсъмваше, когато Марк записа песента направо на плоча. И тук, когато всичко бе напълно готово, се оказа нещо непредвидено, нещо, поради което Марк трябваше отново да пее за запис. Защото, когато започнахме да проверяваме матрицата на записа, оказа се... брак! Девойката, която изработвала матрицата, като слушала песента, плакала! Имала любим на фронта... Една сълза паднала върху изготвящата се плоча и ето ти тебе брак... (Песен от филма \"Двама бойци\", текст Вл. Агатов) Тъмна нощ, само куршумите свирят в степта,  Само вятърът вие и бледи звездите примигват, В тъмната нощ ти, любима, зная, не спиш,  До креватчето детско тайно сълзите си триеш.  Как обичам дълбочината на очите ти ласкави!  Как искам да ги докосна със устните аз. Любима, как тъмната нощ сега ни разделя,  И тревожната черна степ се простря между нас. Вярвам в теб, скъпа приятелко моя,  Вярата от куршумите в тъмната нощ съхрани ме.  Аз съм радостен, спокоен в смъртоносния бой,  Знам, с любов ще ме срещнеш, каквото и да ме сполети. Смъртта не е страшна, с нея се срещахме неведнъж,  Ето и сега тя над мене кръжи злополучно,  Ти ме чакаш и до креватчето детско не спиш,  Затова знам: нищо няма да ми се случи.", "date": "2019.06.28", "title": " Бракуваният запис "}
{"url": "https://duma.bg/dalech-ot-hameleonite-n194866", "text": "Беше наследил къщицата на върха от дядо си и с нея бяха свързани най-хубавите му детски спомени. Всяка ваканция баща му го водеше тук и той обикаляше със стареца, а тогава бе само на шейсет и пет и съвсем не беше старец, а жилав корав селянин, който се грижеше за малкото си стопанство, садеше в градината какво ли не, грижеше се за коня си и двете козички, купил ги, за да има винаги мляко за малкия, а и за него. Сам правеше сирене, умееше и да готви, останал рано вдовец. И всичко това, докато внукът спи, а събудеше ли се, го учеше да язди, да обикалят по поляни и хълмове, да берат заедно билки и гъби, да извеждат козичките на паша и докато те пасяха, дядо му изваждаше кавала си и от него се разливаха най-прекрасните мелодии, които бе чувал, а ехото ги повтаряше. Тогава за първи път ли усети магията на музиката, за да я преоткрива през целия си живот и да се потапя в нея? Тогава за първи път ли откри красотата на природата, от дядо си ли наследи любовта си към нея и животните? И още - магията на ония български легенди, които му разказваше той за самодиви и караконджули, за Крали Марко и самодивските хора по пълнолуние и за оная открадната риза, без която самодивата губи свободата си. И така става пленница на момъка, който я е взел, за да се ожени за нея, докато успее да си я върне и избяга при дружките си. Бе ставал нощем, за да ги види по пълнолуние, но освен луната и сенките на дърветата не виждаше друго и си лягаше, за да ги намери в съня си. Оттогава ли той се прекланяше пред женската красота и я рисуваше непрекъснато като Майстора, но неговите нарисувани жени бяха различни, модерни, съвременни, ала във всяка от тях гореше оня самодивски огън към свободата. Колкото повече растеше, толкова по-рядко ходеше при дядо си. Учителят му по рисуване бе открил дарбата му и бе помолил баща му да го подготвя през ваканциите за академията. Баща му бе махнал с ръка. - А бе, щом смяташ така... добре. - С учителя му бяха приятели от деца. - Не че драскач къща храни, като те гледам теб... - През всички времена художниците, и най-великите, са били гладни и бедни. Но са имали меценати... Изкуство е това, брат. Беше в Париж, когато научи, че дядо му е починал и му е оставил на него къщицата на върха. През сълзи си спомни детството си, което беше като вълшебна приказка. Ония нощи по пълнолуние, когато чакаше самодивите. Ония запленили го завинаги мелодии на кавала. Изгревите и залезите, реката в ниското, в която ловяха мренките с голи ръце, ездата на коня по планинските пътеки, разказаните легенди за хайдути и воеводи, смесването на фантазното и реалното и цялата онази красота на природата, в която се потапяше, наблюдавайки я отгоре. Дядо му му бе разкрил един невероятен свят, който не би открил сам в града, бе го дарил с богатството да умее да вижда, да усеща и да обича красивото. А и доброто. Нямаше да го забрави никога, обеща си. Ала го забрави, увлечен да подготви дипломната си работа, да я защити успешно, да реди изложба след изложба, за да наложи името си сред най-добрите, и го постигна, когато четката му завъртя онова самодивско хоро по пълнолуние с цялата онази женска прелест на голите тела и метнатите бели ризи по поляната и със скрития младеж в храстите, протегнал ръка да открадне една от тях. С тази негова картина възкръсна и дядо му в паметта му. Усети го до себе си. Той му даде и сила да противостои на мъжа, който го бе извикал в кабинета си. - Чудя се как са допуснали картината ти на Обща художествена... А бе, момче, за тебе трудов делник няма ли, като искаш да рисуваш жени, иди на полето, нарисувай някоя и друга звеноводка, иди в завода да рисуваш кранистки или стругарки, трудовата жена да е твоя кумир. А какви са тия голотии, тия жени по пълнолуние? Вземи си бележка, за да не те викам втори път и да не ти е за последно първото участие. Отговори му, че това е българска легенда, по нея са писани и приказки, навярно той е чел като него само старогръцките митове и легенди, а ние си имаме наши, по-хубави, български, които дядо му, трудов селянин, му е разказвал, и си тръгна с достойнство, без да обещава каквото и да било. За следващата изложба подготви картина с Крали Марко и коня му шарколия. Ако не бе обичал коня на дядо си, ако не бе усещал всяко негово мускулче под себе си, ако не бе четкал гривата и опашката му и не бе го галил по муцуната, пъхайки му и някое друго захарче, ако не бе преглеждал дългите му изящни нозе заради подковите, едва ли би могъл да нарисува коня толкова добре. А Крали Марко бе с одухотвореното и подмладено лице на дядо му, чак баща му се шашна, като видя картината, и го тупна дружелюбно по рамото. - Ще стане от теб художник, и то добър художник! - призна. - Ама намери време да си прегледаш и имота. И да си припомниш колко е красиво там. Ще ти хрумнат и разни идеи... За първи път баща му разговаряше с него като с равен. А и оня от кабинета, който направо си го бе заплашил, го тупна окуражително по рамото, а после му размаха пръст. - И те следя, момче, да знаеш. Поемеш ли в погрешната посока, ще ти изгори талантецът. Поучи се от колегите си! Те вече бяха познали и да му завиждат. От картините му струеше много светлина, рисунъкът бе невероятен, цветовете жизнерадостни, нюансите дълбоки и загадъчни. Откупваха се бързо и от чужденци. Най-добрите му приятели уж се радваха, а зад гърба му злословеха. Не разбра веднага, бе се влюбил в изключителна красавица, искаше да се ожени за нея, но всички го предупреждаваха: \"Внимавай! Дядо й е бил фабрикант!\" \"Че аз да не се женя за дядо й? За нея се женя! А тя не е богата, баща й е портиер.\" И се ожени за нея въпреки предупрежденията. Но неприятностите не закъсняха. Започнаха да не допускат картините му на общите художествени изложби. Намираха някакви извинителни причини. Не бил в темата, блазнела го дребнобуржоазията. Тогава направи самостоятелна изложба. Намери галерия в Културен център на друга страна, която да я предложи на ценителите. Изложбата имаше успех. И точно за това се нахвърлиха още по-яростно отгоре му. Ала той продаде почти всичките си картини. После времената се смениха. Жена му успя да си върне доста от заграбеното от дядо й. И да го обнови. Намери свестен управител на фабриката, който върна предишната й жизненост. И вече носеше приходи. - Не е нужно толкова да се трепеш с рисуване - казваше му тя. - Би могъл да си дизайнер на кожените ни облекла. - Аз никога не съм бил моделиер. И едва ли ще ви бъда от полза. И продължи да рисува. Рисуваше я, когато на нея й останеше време, рисуваше децата им, които винаги бяха на негово разположение, рисуваше кучето им, но мечтаеше за по-широки хоризонти, за всеобхватност, която щеше да намери единствено горе на хълма, в къщицата на дядо си. Бе обновил двете помещения, превърнал и кухнята в стая, бе направил навес и до него малка кухничка с всички удобства в нея, за да се преместят тук сред природата и красотата й. Само че жена му не искаше и да чуе в началото. Тя вече имаше толкова ангажименти в града, а и децата им трябваше да учат в един или друг университет. Не пожелаха в чужбина и това бе добре. И тогава той се реши да им каже: - Ще се кача горе. Ще рисувам там. Когато искате, ще можете да идвате... Жена му онемя. Децата се възторгнаха. - А ще можем ли да идваме с гаджетата си? Той се стресна. Нима вече имаха и гаджета? Толкова ли бяха пораснали? Без да забележи? Погледна към жена си, тя все още приличаше на момиче. И ревност сви сърцето му. Тоя управител да не би...? - Винаги, по-всяко време. - И се обърна и към нея. - Отнася се и за теб. - И аз... с гадже? - засмя се. Той само повдигна рамене. - Твоя воля - каза го, а можеше да заплаче. Тя се разсмя с цяло гърло. И дълго се смя, преди да каже: - Мога да се доверя на управителя изцяло. А и на децата ни. И да дойда с теб и да живея с теб. Толкова съм уморена от всичко. От предателства, от илюзии, от хора, които са сменяли цветовете си през годините. Дори и от работата във фабриката, чувствам се неподготвена за нея. Изискванията са вече други. А и синовете ни, които са добри и ни разбират, искат вече да са самостоятелни, макар и да не признават. Да им оставим всичко тук и да бъдем само двамата като младоженци. Не зная колко време още ни остава, но искам да бъда всеотдайната жена за теб и ти за мен всеотдайният мъж. И няма да те ревнувам от рисуването ти. Ще вървя до теб, ще ти нося палитрата, ще чакам да свършиш, затаила дъх до теб. Защото зная, че си голям художник. И не се пречупваш лесно. И още нещо зная, че природата ще ти върне онова, което тук ти отнеха колегите ти. Ти не се отказа от мен, когато те притискаха да го направиш. Не се отказа и от картините си въпреки завистта и заплахите и непризнаването от някои. Ти доказа себе си, а аз това го уважавам във всеки. Ама май и ти се поумори... - Пое си дъх, усмихна се и сложи ръка на рамото му. - И хич не си мисли, че се жертвам, като се качвам с теб горе. И мен са ме възпитали в любов към природата и широкия всеобхватен хоризонт. И всичко, което ти обичаш... го обичам и аз. Дори и дядо ти, когото не познавам, но зная, че е жив в теб... Както и в мен са живи предците ми. Както и ние ще останем в децата си... С най-доброто, което сме им предали. Когато най-сетне се качиха на върха, оставили колата в ниското и с раници на гърба с най-необходимото, естествено, и с боите, и с палитрата в дървената кутия, метната през рамото му, тя плесна с ръце: - Господи! Бях забравила колко е красиво! Той само преглътна. Детството му го прегърна, миналото, красотата, желанието да я сграбчи и пресътвори на мига го оставиха без дъх. Пое жадно от кристалния въздух. И се почувства като Антей, стъпил здраво на земята, за да се зареди с цялата й мощ и енергия. Щеше да започне веднага. Не утре, сега...", "date": "2019.06.28", "title": " Далеч от хамелеоните"}
{"url": "https://duma.bg/poetichno-satirichen-dialog-v-zalata-na-zhirafite-n194867", "text": "Двама автори стоят зад вероятно най-видимия и едновременно с това най-енигматичен проект от XXIV Габровско биенале – графичните черно-бели постери с епиграми на фасадата на музея. Епиграмите говорят достатъчно сами за себе си, така че те са само повод за срещата с авторите, а причината е любопитството ни към техните текстове. В разговор с Марин Бодаков, Петър Краевски ще представи книгите си \"Сомнамбул\", \"Изгорени писма\", \"Операция \"Райски газ\", \"Чат\" и \"Хумус\". Творците са ни обещали не само автографи, но и изненади – диалогът може да се превърне в творчески двубой. Срещата с двамата автори ще бъде в петък, 28 юни, от 18:00, в Залата на жирафите в Музея на хумора и сатирата. ", "date": "2019.06.28", "title": "  Поетично-сатиричен диалог в Залата на жирафите"}
{"url": "https://duma.bg/na-kino-pod-zvezdite-n194868", "text": "Община Ямбол отново кани публиката в града на лятно кино със София филм фест за шеста поредна година. Прожекциите ще бъдат всяка събота от 29 юни до 31 август в  Спортния комплекс \"Георги Дражев\" в Градския парк. Десет знакови филма от последните години ще могат да видят зрителите в Ямбол: \"Снимка с Юки\", \"Щастливия Лазаро\", \"Капернаум\", \"Дивата круша\", \"Джебчии\", \"За короната и страната\", \"Песента на скорпионите\", \"Луната на Юпитер\", \"Без милост\", \"Феникс\".  Начало на прожекциите е след залез слънце, а входът е свободен.  Организатори на събитието са Арт фест/София филм фест и община Ямбол с подкрепата на Националния филмов център и веригата киносалони \"Eвропа синемас\". ", "date": "2019.06.28", "title": " На кино под звездите "}
{"url": "https://duma.bg/mazhoren-final-na-sezona-ot-sofiya-kvartet-n194869", "text": "Силен финал на сезона готвят \"София квартет\". Те ще излязат на сцената с подкрепление – цигуларя Димитър Буров, който гради кариерата си в чужбина.  На 29 юни от 19 ч. в камерна зала \"България\" заедно ще представят Струнен секстет – в си бемол мажор, оп. 18 от Йоханес Брамс и Струнен октет в ми бемол мажор, оп. 20 от Феликс Менделсон Бартолди. Компания на сцената ще им правят музикантите от Софийската филхармония Кристина Хинова, цигулка, Кристиан Сугарев, виола и Кристиана Алипиева, виолончело. Нестандартните музиканти от най-стария квартет на Софийската филхармония са подбрали мажорната програма в унисон с настъпващото лято.  Романтичната програма, писана от младите Брамс и Менделсон, е чудесен финал на успешния за \"София квартет\" сезон. Концертът е част от програмата на фестивала \"Софийски музикални седмици\", а билети са налични на касата на зала \"България\" и онлайн на epaygo.bg", "date": "2019.06.28", "title": "Мажорен финал на сезона от \"София квартет\""}
