{"url": "https://duma.bg/sedem-masleni-platna-na-vladimir-dimitrov-maystora-na-targ-v-rakursi-n180209", "text": "43 произведения, голяма част от които са емблематични за техните автори, ще бъдат предложени на поредния търг на аукционна къща-галерия \"Ракурси\", научи ДУМА от Росица Чушева и Румяна Йонева. Основен акцент са седем маслени платна на Владимир Димитров - Майстора. Картините произхождат от частна колекция, събирани са в продължителен период след смъртта на художника. Търгът ще предложи едно ранно произведение на Жорж Папазов - \"Осветители\", 1925 г., дало началото на неговите новаторски търсения и стил. Голямоформатното платно \"Майка Македония\" на Мърквичка също се предлага за наддаване. Включени са и произведения на автори, които рядко се появяват на пазара на изкуство, като Никола Михайлов, Владимир Рилски, Ненко Балкански и Петър Дочев. Участват няколко изящни акварела на Тодор Поптошев, Йордан Гешев, Марио Жеков и Иван Георгиев-Рембранда. Забележителни са и рисунките на Жул Паскин и Васил Иванов. Огледът на произведенията ще се състои до 4 декември от 11 до 18 ч. и в деня на търга - 5 декември, от 11 до 15 ч. в галерия \"Ракурси\" в София, ул. \"Хан Крум\" 4А. Самият търг ще се проведе от 18.30 ч. същия ден в хотел \"Кристал палас\", зала \"Шипка\", ул. \"Шипка\" 14.", "date": "2018.11.28", "title": " Седем маслени платна на Владимир Димитров - Майстора на търг в \"Ракурси\" "}
{"url": "https://duma.bg/triumfat-na-boris-hristov-nad-protivnitsite-na-ruskiya-ezik-n180187", "text": "16 януари 2014 г., Москва. Международен дом на музиката, зала на името на големия руски диригент Евгений Светланов, 19 часа.  Местата си заемат музикантите от държавния духов оркестър на Русия с художествен ръководител проф. Владимир Чугреев, диригент е заслужилият артист на Русия Виктор Луценко. Гости са много талантливи руски и български творци. Концертът е в памет на  великия бас на България и света Борис Христов. Русия му се прекланя и го чества, защото, казано накратко, той \"утвърждава руския език като език на музиката и изпълнява руския репертоар на руски език навсякъде, където гастролира\". Битката за налагане на руския език в операта е една от най-големите в изкуството през миналия век и главната заслуга да се случи това е на Борис Христов. През 1958 г. той принуждава ръководството на легендарната оперна зала \"Ковънт Гардън\" в Лондон да отстъпи пред него и английските либретисти, оперни певци, хористи започват учат нов език - руския. На него те за пръв път ще изпълнят великата опера на Мусоргски \"Борис Годунов\". Рискът е огромен, но успехът надминава и най-оптимистичните очаквания - аплодисментите нямат край. В Кралската ложа седят английският министър-председател и съветският посланик в Лондон, нещо толкова невероятно в разгара на студената война. А след няколко дни и английската кралица се наслаждава на спектакъла и не скрива възторга си от гения на Борис Христов и революцията в операта, която той е извършил. И малко горчилка накрая. Как ли би се почувствал великият българин, русофил и славянин Борис Христов, ако може да види, че в българските училища днес почти не се учи руски език, че изпълнения от руската класика и модерната музика звучат из медиите и концертните зали от дъжд на вятър! А славянството никой не го и споменава. И защо? Заради политически игрички на продажни души, които искат да заличат от паметта и душата на съвременния българин всичко, което е руско и славянско. Включително и гения Борис Христов. Комичната ситуация на сцената на Ковънт Гардън със смяната на езиците е само ехо от драматичната борба, която той води за утвърждаването на руския език. А тази борба е запомнена от хиляди хора. По същество тя завършва с една от големите реформи в музикалния живот на епохата. Нейното начало датира от 1958 г., когато все още младият артист налага на ръководството на Ковънт Гардън целият \"Борис Годунов\", както и всички руски опери, да се изпълняват на руски език. В момента тогава подобен разговор не е подготвен от никой и за мнозина прозвучава като гръмотевица от ясно небе.  Пресата в Англия, Италия и САЩ отбелязва, че съпротивата срещу неговото предложение е била силна, дори ожесточена. А за да разберем какво значи това или поне от какво всъщност се поражда тази ожесточеност, трябва да си припомним още веднъж, че почти всички европейски народи водят дълга борба за \"национализиране\" на своите собствени оперни театри. Или с други думи, за тяхното директно обвързване с общите проблеми и тенденции на своето културно развитие. Певческият стил на италианското белканто, който подготвя славата на италианската опера, през средата на 18 век вече се оспорва и в самата Италия. Критиките срещу външните барокови ефекти, самоцелната виртуозност и шаблонът имат за цел да доведат до по-нататъшната демократизация на това изкуство и да го направят по-достъпно и близко до идеите на времето. В същото време италианската опера завоюва световно признание и в големите театри на Париж, Лондон, Виена, Мюнхен, Дрезден, където се поставят произведенията на римската, венецианската или неаполитанската школа. Те се пеят от италиански артисти на италиански език и аристократичните кръгове се отнасят към този факт възторжено. Онези, които си поставят амбициозната задача да стабилизират оперното изкуство на своя родна почва, обаче се обявяват решително против тезата, че италианският език е единствено подходящ за певчески изпълнения. С това всъщност започват и борбите за автономност или за национална линия в тази област. Наистина в историята на Ковънт Гардън тази дълга еволюция има и своите локални нюанси. Въпреки че Х. Пърсел придава на английската опера световно значение, неговата традиция не се превръща в непрекъсната линия. През 19 в. английската публика се счита за космополитична и споменът, че Ковънт гардън се е наричал дълго Италиан опера хауз, не се посреща с насмешка - много от оперите, поставени на негова сцена, се пеят от чуждестранни артисти на италиански и други езици. След Първата световна война обаче идеята да се превеждат чуждестранните опери на английски език - особено немските - започва да си пробива път. В края на 40-те и през 50-те години тази идея се превръща вече в една програма. Сега се полагат усилия за превеждането на един по-богат репертоар от чуждестранни опери и се храни надеждата, че с негова помощ ще се подпомогне създаването на един \"характерен английски стил\". Или с други думи, че с подобна реформа английските композитори, либретисти и певци ще могат да внесат нов принос в международния музикален живот... И когато предлага руските опери да се пеят в Ковънт Гардън на оригиналния им език, Борис Христов хвърля сянка върху смисъла на цялата тази програма. Реално той не е съгласен с нея. В печата започва полемика и някои от участниците в нея пишат, че подобно решение не е приемливо дори и от практична гледна точка. Те считат, че ще бъде много по-лесно и разумно, ако един-единствен човек - т.е. Борис Христов, научи своите партии на английски (който всъщност владее), отколкото да се мъчат всички хористи и солисти в театъра с непознат за тях език. На тях им се струва, че времето, което той е \"загубил\" в спорове с ръководството на Ковънт Гардън, е могло да послужи чудесно за тези цели. При това те имат предвид и английската публика, защото, без да разбира руския език, тя ще бъде затруднена да следи това, което става на сцената. Някои предлагат да се правят преводи на либретата и идеите изглеждат вече \"успокояващи\". Музикалният критик Мартин Купър пише в \"Дейли телеграф\", че \"публиката не се интересува непременно от всяка фраза... достатъчно е да се знае, че Амнерис ревнува... ревността има една ограничена гама от изрази и всеки е свободен да си ги представя според собствения си вкус и темперамент. \" И ако в последна сметка все пак се стига до положително решение, то това се дължи преди всичко на факта, че освен със своите лични и общи вкусове и разбирания участниците в споровете са принудени да се съобразяват и със самия Борис Христов - с неговия престиж и с оригиналните му идеи.  През есента на 1958 г. върху страниците на редица влиятелни европейски вестници вече се говори определено, че за първи път в историята на Ковънт Гардън \"Борис Годунов\" ще се представи изцяло на руски език. В тази връзка сякаш като обобщение на дискусиите, водени с толкова жар и взаимно отричащи се аргументи, миланският вестник \"Кориере де ла сера\" съобщава: \"Борис Христов се наложи.\" Поляризацията в мненията сякаш изчезва, за да остане само възторгът, и на 31 октомври 1958 г. - денят на премиерата, духовете са замрели. Ефектът от реформата се очаква напрегнато и на следващия ден отзивите прозвучават като взрив. Ехото от това представление достига бързо и до САЩ и на 2 ноември 1958 г. \"Ню Йорк таймс\" съобщава за него като за важно събитие. Като отбелязва, че цялата опера е пята на руски език, вестникът съобщава \"за блестящата премиерна публика, която горещо аплодирала изпълнителите\", и че в кралската ложа са били тогавашният министър-председател на Англия г-н Макмилън и съветският посланик Якоб Малик. Върху фона на всичко, което е ставало до момента в полза на \"студената война\", явяването на двамата политици заедно е факт с изключителна важност. В случая обаче фонът не са подозренията и антагонизмът, а вълшебството на едно голямо изкуство - каквото е изкуството на Мусоргски, и на един изключителен артист, какъвто е Борис Христов. Този фон не разделя, а обединява и затова след представлението, продължило четири часа и половина, Малик и Макмилън отиват зад сцената, за да поздравят този, който сега е спечелил овации, и за своя кураж, налагайки руския език безапелационно. Няколко дни по-късно, на 11 ноември 1958 г., на изпълнението на \"Борис Годунов\" присъства и английската кралица Елизабета. След края на второто действие тя пожелава да поздрави Борис Христов и журналистите напрягат вниманието си до краен предел. Кралицата одобрява идеята цялата опера да бъде изпълнена на оригиналния руски език и нейните думи засенчват всичко друго, което би могло да погъделичка човешкото любопитство... Така победата е вече окончателна и любителите на ефектните фрази могат да кажат уверено, че \"обществеността е капитулирала пред личността\"... Преобладаващо е мнението, че Ковънт Гардън спечелва и след 31 октомври като че ли никой не оспорва вече този факт. Не го оспорват и другите оперни театри, в които Борис Христов гастролира - той пее на руски и в Сан Франциско, Ню Орлеан, и в Чикаго, и в театър Колон в Буенос Айрес, и много хора му благодарят за това. През февруари 1979 г. той пее пред немската публика в Кьолн. Хората, дошли на неговия концерт, го виждат отново във фрак, но знаят, че той ще се превъплъти в руски мужик и ще пее от негово име и на неговия език. А сега ние с бате Борко (Борис Христов - б.а.) си поговорихме, по-скоро той ми разказа нещичко за юбилейното му честване в Ковънт Гардън. Колебание с какво и в какво да честват Борис Христов не са имали: - В 1974 година се навършиха 25 години от моето дебютиране в Ковънт Гардън, което стана с операта \"Борис Годунов\". И гдето аз пях на руски език. Дотогава тя се беше давала там на английски. В течение на годините при втората голяма постановка на тази опера бях поканен отново от техния нов артистичен директор Рафаел Кубелик - голям диригент, музикант, с известния режисьор Херберт Граф. При тази покана си дадох изрично условие, че моето присъствие може да се осъществи само при едно условие - ако целият ансамбъл, т.е. хористи, артисти, биха приели да пеят на руски език. Това беше през 1958 г. Естествено, появиха се въпроси, малко раздори, кавги, да го кажем на български, които в края на краищата се уредиха благополучно за мен. Вълнението на всички беше огромно. Представленията минаха блестящо. Публиката ми устройваше такива овации, че всички приказки за \"студените\" англичани се изпариха. А това, което не можахме да направим с Генадий Рождественски в Москва, направихме в Ковънт Гардън. Той е разкошен музикант. В отговор на приветствията на публиката и ръководството на театъра аз казах: - Роден съм българин. И се гордея с това. Израснах като артист в Италия и съм благодарен, че тя ми даде тази възможност. Англия ми даде вниманието, топлината и високата оценка и аз съм щастлив от това! Тези мои думи още повече покачиха ентусиазма на публиката, който взе размера на тайфун. На представлението присъства английската кралица, с която можах да приказвам веднага след него. Тя ме покани, за да ме попита защо аз, Борис Христов, толкова обичан от английската публика, съм заставил нейните поданици, т.е. хористите, да се мъчат и пеят на руски език. Естествено, аз обясних каква е била задачата на Мусоргски, каква е основната му цел, т.е. да изясни музикално човешкото слово. На раздяла тя ме попита какво бих желал да ми подари. \"Един ваш портрет, Ваше величество\". Тя се усмихна и си замина. На другия ден, когато вече си стягахме багажа с Франка, пред хотела спря кола, която запълваше почти цялата улица в ширина. Дойде един служител от двореца и ми предаде пакет: \"Това е от Нейно величество.\" Отворих пакета - в него имаше снимка на кралицата. За кого е това, попитах. \"За Вас\" - отвърна ми човекът. \"Но тук нищо не пише. Върнете я!\" Служителят остана като \"гръмнат\". С колебание взе обратно пакета и си отиде. Не след много време същият служител отново се върна. И този път на портрета беше написано: На най-великия певец Борис Христов от най-ревностната му почитателка Елизабет ІІ След тази случка представленията на \"Борис Годунов\" зачестиха много. И до миналата година при правенето на сметка се оказа, че моите представления са надвишили числото 100 в тези 25 години. ", "date": "2018.11.28", "title": "Триумфът на Борис Христов над противниците на руския език"}
{"url": "https://duma.bg/rusiya-razpolaga-s-400-v-krim-n180265", "text": "Зенитно-ракетен комплес \"С-400 Триумф\" ще застъпи скоро на бойно дежурство в Крим. Това са съобщили от пресслужбата на южния военен окръг на Руската федерация. С-400 ще бъдат доставени в пункта за постоянна дислокация. В най-скоро време новият комплекс ще застъпи на бойно дежурство по защита на въздушното пространство на Руската федерация и ще замени предишната система за противовъздушна отбрана, цитира ТАСС официално изявление. Информацията идва на фона на нарастващото напрежение между Киев и Москва заради инцидента в Керченския проток. Руски медии обявиха също, че Русия се  подготвя да проведе мащабни военни учения в Керченския проток. Ученията ще са с фокус подобряване на бойната готовност и ефективност на руската армия в случай на допълнително ескалиране на напрежението между двете държави. По-рано днес съдът в Симферопол остави в ареста 12 от 24-те задържани украински моряци за два месеца заради нарушаване на държавните граници на Русия. Мобилният зенитно-ракетен комплекс \"С-400 Триумф\" е проектиран да защитава важни военни и инфраструктурни обекти и има значително по-добри тактически и технически характеристики в сравнение със своя предшественик С-300ПM. \"Триумф\" е предназначен за унищожение на вражески самолети, крилати и балистични ракети, включително и със среден радуис на действие и може да се използва срещу наземни цели. Диапазонът на С-400 достига 400 км и може да унищожи цели на височина до 30 км.", "date": "2018.11.28", "title": "Русия разполага С-400 в Крим"}
{"url": "https://duma.bg/izpravyat-ukrainski-moryatsi-pred-sada-n180262", "text": "Пред съда в Симферопол днес ще бъдат изправени деветима украински моряци. Те са част от задържаните военни след сблъсъка на украински и руски кораби в Керченския пролив. Обвинението срещу тях е за незаконно преминаване на държавната граница на Руската федерация.  На днешното съдебно заседание трябва да бъдат определени мерките за неотклонение на задържаните. Вчера съдът остави до 25 януари в предварителния арест 12 украински военни.  Други трима, ранени в резултат на откритата от руските граничари стрелба, засега остават в болница в град Керч без опасност за живота. Ще бъдат съдени, когато здравословното им състояние позволи това. Ако бъдат признати за виновни, задържаните общо 24 украински военнослужещи могат да получат до 6 години затвор.  Междувременно Федералната служба за безопасност  на Русия обяви в съобщение, че в иззетите украински кораби е имало оръжия. ФСБ подчертава, че оръжията са иззети при претърсване на корабите. Открити са гранати, гранатомети, картечници, автомати и голямо количество боеприпаси. Допълва се, че руското разузнаване също е открило документи, които \"съдържат директни заповеди да се направи тайно преминаване от Одеса до Бердянск през Керченския проток\".", "date": "2018.11.28", "title": "Изправят украински моряци пред съда "}
{"url": "https://duma.bg/sazdavat-nov-choveshki-vid-duhat-izleze-ot-butilkata-n180263", "text": "Духът излезе от бутилката - генетично модифицираните хора са сред нас. Две момиченца, появили се на бял свят преди няколко седмици в Шънджън, Китай, са първите човешки същества, родени с редактиран геном, твърди китайският учен Хе Джанкуей, ръководил научния експеримент. Близначките са деца на китайско семейство, в което единият родител е носител на ХИВ. Те са заченати чрез ин-витро процедура и са програмирани да бъдат резистентни към вируса на СПИН. Опитът да се заменят двата огледални гена, отговарящи за имунната реакция, е бил успешен само при едно от децата. При второто се наблюдава смесване, което няма да му осигури резистентност. Този първи човешки експеримент е възможен благодарение на технологията за генетично редактиране CRISPR/CAS9. Лондон позволи за първи път извършването на генетична модификация на човешки ембриони. Какво ще става оттук нататък? Искаме ли въобще човешкият генетичен материал да попада в ръцете на генните инженери? (03.02.2016) Генетичното инженерство не е нещо ново - човечеството вече 40 години усъвършенства своите инструменти за интервенция в генома на огромен брой видове. Големият пробив в редактирането на човешка ДНК идва с CRISPR - технология, взета на заем от естествен защитен механизъм при бактериите и археите. Откритието на биоинженерите Дженифър Дъдна и Еманюел Шерпантие от 2012 година позволява подмяната на конкретни гени по сравнително лесен и евтин начин. С помощта на протеина CAS9 се създава ножица, която прерязва ДНК на точно указано чрез РНК нуклеотиди място. Използвайки заздравителните ѝ механизми, в двойната верига на молекулата се въвежда нова матрична ДНК. Резултатът - редактиран ген, който се предава и на следващите поколения, тъй като е подменен на ембрионален етап. Този нов метод може да се превърне в победа над онкологичните и вродените заболявания, да доведе до създаването на универсални ваксини от нов вид, да донесе огромни ползи за човешкото здраве и дълголетие. Но в същото време би могъл и да бъде ключът към друг социален ред, базиран на генетични неравенства (или пък равенства - чрез уеднаквяване), би могъл да бъде първата стъпка в създаването на нова по своя еволюционен смисъл човешка раса, би могъл да раздели човечеството на две. От нас зависи къде ще поставим границата, а по всичко изглежда, че не разполагаме с инструментите да създадем единен, общочовешки подход и граници просто няма да има. В САЩ и Китай технологията вече е достигнала училищната лаборатория. Разумен ход, като се има предвид историята на личния компютър - неговата демократизация през 1980-те, последвана от превръщането му в ежедневен предмет и икономическите ползи от това. В Германия обаче право да работят с CRISPR имат само лицензирани за генетични изследвания лаборатории. А единствената европейска страна, която позволява генетичните опити с хора на ранна ембрионална фаза, е Англия. В това време университети и частни корпорации в САЩ и Китай напредват с огромни стъпки в генетичната надпревара, която, за разлика от космическата, ще има реални, непосредствени последствия за човечеството. За първи път в историята Старият континент не е водещ в науката и технологията. Европа, изворът на човешкото знание, философия и прогрес, се занимава със своето минало, докато бъдещето на човешката раса се кове в лаборатории в САЩ и Китай. Революцията на генното инженерство се състоява пред широко затворените ни очи. Достъпна и нерегулирана, тя превръща homo sapiens в еволюционен демиург и отваря път към немислими неравенства и възможности пред човешката раса. Войната за патенти върху свръхваксините и свръхчовека е факт, а ние, европейците, не просто не участваме в нея, а сякаш не я забелязваме. Днес решаваме как децата ни да обитават свят на генетично неравенство, с регулиран от пазара достъп до продукти като увеличена продължителност на живота, чисти от болести ембриони и универсални генетични ваксини. Днес се раждат първите генетично модифицирани бебета. Днес първият емоционален робот получава саудитско гражданство. Днес е научно-фантастичното бъдеще, което е вълнувало детските ни умове в книгите на Саймък и Азимов. И нашето разединено човечество, а още повече нашата разединена Европа, са напълно неподготвени да посрещнат огромните философски въпроси, породени от биоинженерната революция. ", "date": "2018.11.28", "title": "Създават нов човешки вид - духът излезе от бутилката"}
{"url": "https://duma.bg/rezultati-n180194", "text": "XV кръг Монтана - Несебър 3:1 1:0 Илиев (32) 2:0 Дамянов (40) 2:1 Халил (52) 3:1 Тасев (72-д) ЧК Грозев (Н-73) Ташев (М-77); Лудогорец-2 - Пирин 0:0; Локо Сф - ЦСКА 1948 0:1; Черноморец Бч - Локо ГО 1:2; Добруджа - Литекс 0:0; Царско село - Струмска слава 3:1; Поморие - Кариана 1:0; Арда - Ботев Гъл 2:1.   1. ЦАРСКО СЕЛО 15 13 1  1 35:12 40  2. Монтана 19  9 6  0 25:8 33         3. ЦСКА 1948 15  7 6  2 17:11 27  4. Арда 15  7 4  4 17:9 25  5. Поморие 15  7 3  5 23:23 24         6. Литекс 15  6 4  5 19:13 22         7. Локо сФ 15  4 7  4 10:11 19  8. Черноморец Бч 15  5 4  6 14:17 19  9. Ботев Гъл 15  5 3  7 17:17 18        10. Несебър 15  4 5  6 18:22 17 11. Локо ГО 15  5 2  8 16:22 17 12. Стр. слава 15  4 4  7 19:25 16        13. Лудогорец-2 15  4 4  7 14:24 16        14. Пирин 15  4 1 10 13:25 13 15. Кариана 15  3 3  9 12:19 12 16. Добруджа 15  1 7  7 5:16 10 XVI кръг: петък, 14.00: Монтана - Локо ГО; 14.30: ЦСКА 1948 - Ботев Гъл; събота, 14.30: Арда - Кариана; Поморие - Струмска слава; Царско село - Литекс; Добруджа - Пирин; понеделник, 14.30: Лудогорец-2 - Несебър; 17.30: Черноморец Бч - Локо Сф (Диема спорт) Футбол по БТВ Екшън 20.00 Атлетико М - Монако 22.00 ПСЖ - Ливърпул по Ринг 19.55 Локомотив М - Галатасарай 22.00 Тотнъм - Интер по Евроспорт 1 20.45 и 23.45 СП за девойки до 17 г. в Уругвай (полуфинали) по Макс спорт 1 Волейбол 18.30 и 21.45 Клубен мондиал в Полша", "date": "2018.11.28", "title": "Резултати"}
{"url": "https://duma.bg/tramp-se-zakani-da-otmeni-sreshtata-si-s-putin-n180266", "text": "Американският президент Доналд Тръмп се закани да отмени планирата среща с руския си колега Владимир Путин заради кризата с Украйна. Двамата трябва да се срещнат по време на форума Г-20 в Аржентина. В същото време от Кремъл обявиха, че нямат подобна информация и се подготвят за срещата, както и досега. Тръмп е изискал от своя екип \"пълен доклад\" за трите украински кораба, заловени от руската брегова охрана и техните екипажи. Това, по думите му, ще е определящо за предстоящата среща. Може би дори няма да имам среща. Не ми харесва тази агресия. Аз изобщо не искам тази агресия, коментира американският президент.  Срещата на Г-20 в Буенос Айрес е в петък и събота. Тръмп и Путин трябва да обсъдят въпроси за сигурността, контрола върху въоръженията и проблемите в Близкия изток и Украйна, заяви по-рано съветникът по националната сигурност Джон Болтън. Говорителят на Кремъл Дмитрий Песков коментира новината от Вашингтон с думите: \"Подготовката продължава, срещата е договорена, нямаме друга информация от американски колеги\". Обръщаме внимание на това изявление на Тръмп за инцидента с украинските кораби в Керченския проток, също така обърнахме внимание на вчерашното изявление на колегата ми от Белия дом, който каза, че Тръмп планира да проведе серия от срещи, включително с Путин, добави Песков. В същото време той коментира и думите на Тръмп за агресията по време на инцидента в Керченския проток. \"Ако зависи от това, кое той нарича агресия, ако той нарича агресия действията на украински военни кораби, това е едно нещо, може да се спори дали става въпрос за агресия или не. Ако той нарича агресия, действията на руските граничари да спрат опит за нарушаване на държавната граница на Русия, това е различно, с това ние не сме съгласни\", обясни прессекретарят на руския лидер.", "date": "2018.11.28", "title": " Тръмп се закани да отмени срещата си с Путин "}
{"url": "https://duma.bg/sokolov-blesti-na-klubnoto-svetovno-n180193", "text": "Цветан Соколов показа мощта си на световното клубно първенство по волейбол. На старта дупничанинът заби 12 т. за успеха на Кучине Лубе над полския гранд и шампион СКРА Белхатов с 3:1 гейма (21, -22, 21, 25). Пред 2100 души в \"Орлен Арена\" в Плоцк българският диагонал записа точките от 25 опита, като заби и 1 ас. Най-резултатен стана кубинският посрещач Йоандри Леал с 16 т., а сънародникът му Османи Хуанторена също вкара 12 т. Бъдещият национал на България Робеландри Симон завърши с 9 т. за миналогодишния финалист. За СКРА Мариуш Влазли и Артур Шалпук забиха по 18 т. В другия мач от група А Факел Новий Уренгой, чийто треньор е бившият селекционер на България Камило Плачи, изненада актуалния шампион Зенит Казан с 3:2 (23, -26, -21, 22, 11). Пред 1900 зрители в руското дерби Артур Удрис заби 22 т. за дебютанта в турнира, Дмитри Волков добави 21, а Егор Клюка 20. За Зенит Максим Михайлов и френската звезда Ървин Нгапет завършиха с по 19. Снощи във II кръг Факел спори със СКРА, а Кучине Лубе излезе срещу Зенит в повторение на финала от миналата година, спечелен от руснаците с 3:0. В група Б в Жежув италианският Тренто разби първенеца на Азия и Иран Хатам Ардакан с 3:0 гейма (19, 15, 19), а в другия мач домакините от Асеко Ресовия излъгаха бразилския Сада Крузейро с 3:2 (-23, 18, 23, -24, 15). Снощи Тренто спори със Сада, а Асеко Ресовия с Хатам.", "date": "2018.11.28", "title": "Соколов блести на клубното световно"}
{"url": "https://duma.bg/ochakvano-mirela-demireva-e-atlet-%E2%84%961-na-balgariya-n180192", "text": "Мирела Демирева заслужи приза за Атлет №1 на България за 2018 г. Състезателката в сектора за висок скок беше фаворит за отличието, след като през годината заслужи сребърен медал на европейското на открито в Берлин. Софиянката, която пета година се готви в Холандия, се оформи в топ 3 в света в дисциплината, като в повечето състезания беше побеждавана само от рускинята Мария Кучина-Ласицкене. През сезона Демирева записа и шесто място на световното в зала, победи лидерката в турнир от \"Диамантената лига\" и завърши втора в още 3 състезания от веригата. В 21-ото издание на анкетата на списание \"Атлетика\" Демирева събра 276 т. Тя взе приза за втори път след 2016 г., когато стана вицешампионка на Олимпиадата в Рио.  Втора с 243 т. е световната шампионка на троен скок за девойки до 20 г. Александра Начева, която спечели и олимпийската титла за девойки до 17 г. в Буенос Айрес. Трета остана петата от финала на 200 м от еврошампионата в Берлин Ивет Лалова-Колио с 224 т. Шестицата на анкетата бе оформена от финалистите от еврошампионата в Берлин Габриела Петрова (троен скок) 166 т. и Радослава Мавродиева (гюле) 138 т., а между тях се вклини вицешампионът от Младежката олимпиада и европейското първенство за юноши под 18 г. Валентин Андреев (чук) 164 т.  В десетката място намериха още Атлет №1 на България за 2017 г. Тихомир Иванов (скок височина) 107 т., който се състезава само през зимата, трикратната балканска шампионка в спринта Инна Ефтимова (48 т.), талантливият млад спринтьор Веселин Живков (45) и бегачът на средни разстояния Митко Ценов (42). В анкетата бяха точкувани общо 22 атлети. В допитването гласуваха 28 експерти и журналисти, отразяващи атлетиката в България, а към техните гласове бе прибавен още един от вота на феновете.", "date": "2018.11.28", "title": "Очаквано: Мирела Демирева е Атлет №1 на България"}
{"url": "https://duma.bg/balgariya-reshava-za-mondial-2030-sled-2-godini-n180195", "text": "България ще обяви официално евентуална съвместна кандидатура за домакинство на Мондиал 2030 в следващите близо 2 г. Най-рано през есента на 2020 г. ФИФА ще отвори процедурата за подаване на номинациите, като бе анонсирано, че сме част от Балканска кандидатура заедно с Румъния, Сърбия и Гърция. У нас все още обаче сме на етап \"намерение\". След Евро 2020 въпросът става актуален, но вече има страни, потвърдили, че ще подадат кандидатури. Аржентина, Уругвай и Парагвай имат готов съвместен проект, а Мароко - самостоятелен. Нашата още е в процес на \"обявяване на политическа воля да я има\". Процедурата е дълга, като официализирането на кандидатурата през 2020-а е само началото. Изборът ще стане през 2024 г., а дотогава трябва да е готов скелетът на инфраструктурните и логистични промени в страните кандидатки. За да имаме шанс, трябва да покажем готови обекти и напредък, а за края на 2028 г. трябва да сме готови и със стадионите. Така се оказва, че имаме 10 години да построим поне 3 напълно нови 40-хилядни стадиона, отговарящи на категория минимум 4 на ФИФА. В добавка - да осигурим възможности за кацане и престой на стотина хиляди туристи в един и същ момент в един град, да регистрираме 4-5 тренировъчни бази като варианти за отборите, които биха играли у нас мачовете си.", "date": "2018.11.28", "title": "България решава за Мондиал 2030 след 2 години"}
{"url": "https://duma.bg/rekord-karlsen-i-karuana-napraviha-12-remita-v-london-n180196", "text": "Новият световен шампион в шахмата ще бъде решен след тайбрек в Лондон, след като настоящият първенец Магнус Карлсен (Нор) и Фабиано Каруана (САЩ) записаха реми и в последната 12-а партия. Така двамата записаха и рекорд в битките за шахматната корона, като не успяха да се победят в рамките на целия мач. На 31-вия ход в последната партия шампионът, който след 2 дни навършва 28 години, предложи реми, макар да беше в по-добра позиция и с повече време, но с черните фигури. Предложението му бе прието от 2 години по-младия претендент, който е №2 в световната ранглиста, но за първи път оспорва световната титла. Специалистите, сред които и бившият световен шампион Гари Каспаров, оцениха ремито като \"шокиращо\". Основание за това им даде решението на шампиона да не се бори докрай за успеха, гарантиращ му запазване на титлата. \"Исках позиция, при която да имам сигурност, но и в която да го притискам. Ако ремито не беше удовлетворителен резултат, бих подходил различно\", коментира Карлсен. Съперникът му призна, че е останал \"малко изненадан\" от предложеното реми. Снощи двамата играха партии по ускорен шах, които ще определят шампиона. Съперниците ще изиграят 2 или 4 партии с време за обмисляне по 25 минути и с прибавянето на 10 секунди за всеки ход. Победителят ще получи 550 000 евро от наградния фонд от 1 млн. евро, с 50 000 по-малко, отколкото ако беше спечелил редовния мач. \"След това шокиращо предложение за реми от Магнус, който беше в по-добра позиция и с повече време, преоценявам мнението си, че той е фаворит за партиите в ускорения шах. Тайбрекът изисква невероятни нерви, а изглежда, че той ги губи\", написа в туитър Каспаров. В ранглистата и на блиц Карлсен е №1, докато Каруана е №10.", "date": "2018.11.28", "title": "Рекорд: Карлсен и Каруана   направиха 12 ремита в Лондон"}
{"url": "https://duma.bg/mihaela-marinova-pusna-parvo-parche-na-angliyski-n180199", "text": "Младата и талантлива изпълнителка Михаела Маринова пусна първата си песен на английски. Парчето Tiempo се цели към разпространение извън България. В него има и малък испански мотив, откъдето излиза и заглавието на песента, което на български означава \"Време\". Преди няколко месеца Михаела се запознава с известния музикален продуцент Monoir в студиото на \"Вирджиния рекърдс\" в София. Нямат никакъв план за общо парче. Първият разговор обаче продължава 4 часа и от еуфорията на срещата се ражда Tiempo. \"Винаги съм искала да имам такава песен и лекотата, с която я създадохме, е част от моята мечта за мястото ми в музиката, за хората, с които искам да работя, и за звученето на изпълняваните от мен песни\", коментира Михаела.  Видеото на парчето е вторачено в артиста и залага на по-зрял и женствен образ. http://www.facebook.com/mihaela.marinova.officialpage/ http://www.instagram.com/mixaelamarinova/ http://open.spotify.com/artist/4Rk73iQDoHfnOteViniXY1 http://goo.gl/Vdxk0N  http://virginiarecords.com/ http://www.facebook.com/virginiarecordsbulgaria/ http://www.instagram.com/virginiarecords/", "date": "2018.11.28", "title": "Михаела Маринова пусна  първо парче на английски"}
{"url": "https://duma.bg/30-ot-emigrantite-iskat-da-se-varnat-u-nas-n180231", "text": "Около 30% от българите, живеещи в чужбина, биха се върнали обратно в България. Други 21% се колебаят за подобна стъпка, показва проучване на Българската асоциация на софтуерните компании (БАСКОМ) сред 4000 емигранти от различни страни по света. Анкетата е част от инициативата на софтуерния бранш за привличане на българи от чужбина, които да бъдат наети в български ИТ компании. Така фирмите от сектора ще се опитат да решат проблемите си с липсата на достатъчно специалисти. За една трета от анкетираните в проучването на БАСКОМ основната мотивация да се завърнат е възможността за развитие. Близо 60% от тях биха работили в софтуерна компания. В същото време едва 17% имат нужната квалификация. Според компаниите от сектора обаче и в момента около 20% от заетите в него не са ИТ специалисти, а са преминали през курсове и практическа подготовка. Проучването на БАСКОМ показва, че две трети от всички анкетирани, които биха се завърнали, са с висше образование. А най-голям брой желаещи да се завърнат са в Англия, Германия и САЩ. Резултатите от анкетата са изключително обнадеждаващи. Ние ще стартираме кампания \"ЗАвръщането\", за да привлечем тези хора в софтуерната индустрия, където изпитваме остър недостиг на кадри, а възможностите за развитие са много\", коментира Доброслав Димитров, председател на управителния съвет на БАСКОМ. През последните пет години българската софтуерна индустрия се развива с изключително бързи темпове, отбелязват от браншовата асоциация. През 2017 г. ръстът е почти 20%. Оперативните приходи са на стойност 2.54 млрд.лв., което е двойно увеличение спрямо 2012 г. Има хора , които се връщат обратно, защото в чужбина интензивността на труда е много по-голяма. Има такива, които се връщат, защото тук равнището на доходите спрямо стандарта на живот е по-добро, заяви преди ден по Нова тв председателят на Асоциацията на индустриалния капитал в България (АИКБ) Васил Велев. Тя е от бизнес организациите с най-критична и на моменти  невъздържана позиция спрямо работната сила. Преди месец изпълнителният директор на асоциацията Добрин Иванов излезе с позиция, в която дели българите на \"работливи, производителни и висококвалифицирани\" мениджъри и \"мързеливи, нискоквалифицирани, нискообразовани маргинали\". ", "date": "2018.11.28", "title": "30% от емигрантите искат да се върнат у нас "}
{"url": "https://duma.bg/sokove-ot-zelenchutsi-i-plodove-zapazvat-mozachnite-sposobnosti-n180201", "text": "Изследване на учени от Американската академия по неврология показа, че всекидневната консумация на сокове от богати на витамини плодове и зеленчуци позволява не само да се нормализира функционирането на организма, но и да се съхранят когнитивните способности с напредването на възрастта, съобщи MedicalXpress. В рамките на 20-годишното си проучването невробиолозите стигнали до извода, че в резултат на редовната консумация на сокове от свежи плодове и зеленчуци е възможно човек на 73-годишна възраст да съхрани когнитивните способности, които е имал като тийнейджър. Изследването обхванало над 27 000 мъже. Резултатите показали, че 55% от консумиралите най-често подобни сокове имали добри когнитивни способности и можели да се справят дори със сложни умствени задачи. От друга страна, 38 на сто от участниците в проучването били със средно добри когнитивни способности, а 7% - с лоши. Онези, които са яли най-много зеленчуци - около 6 порции дневно, имали с 34% по-малка вероятност да са с лоши когнитивни способности, в сравнение с консумиралите едва две порции. Хората, които всекидневно пиели портокалов сок, регистрирали с 47 на сто по-малка вероятност да са с лоши когнитивни способности в сравнение с консумиралите по-малко от една чаша сок месечно. Учените констатирали, че сред най-полезните за мозъка храни са портокалите, зелената салата, доматите, краставиците, млечните продукти, ябълките и ягодите.", "date": "2018.11.28", "title": " Сокове от зеленчуци и плодове  запазват мозъчните способности"}
{"url": "https://duma.bg/ginka-ne-vleze-v-upravata-na-balgarskite-firmi-na-chez-n180232", "text": "Общите събрания на акционерите на \"ЧЕЗ Електро България\" и \"ЧЕЗ Разпределение България\" отказаха вчера да отстранят настоящите членове на надзорните съвети на дружествата и да назначат на тяхно място Гинка Върбакова и свързани с нея хора. Планираните рокади бяха включени в дневния ред по предложение на мажоритарния акционер - чешката CEZ, в изпълнение на предварителния договор от края на февруари с фирмата на Върбакова \"Инерком България\". Но сега именно CEZ, който притежава по 67% от българските публични дружества, гласува против собственото си предложение и отхвърли промените, въпреки че те трябваше да влязат в сила само под условие, че сделката бъде разрешена и купувачът заплати договорената сума - около 320 млн. евро. Представителят на мажоритарния акционер обясни, че CEZ е била уведомена от \"Инерком\", че приключването на сделката няма да се случи на предварително уговорената дата (по неофициална информация девет месеца след договора, което е в края на ноември), поради което е взето решение към настоящия момент да не се пристъпва към предложените промени в органите на управление. Междувременно вътрешнофирменото разследване на чешката енергийна фирма CEZ не успя да разкрие кой е виновен за изтичането на информацията за планираната продажба на българските активи, съобщи вчера чешко радио. Неуспехът от разследването се очакваше, защото фирмата е изпратила само въпросници, заяви бившият председател на надзорния съвет на CEZ Вацлав Пачес. Във въпросниците никой не си признава за изтичането, съобщи радиото, цитирано от Bloomberg.", "date": "2018.11.28", "title": "Гинка не влезе в управата на българските фирми на ЧЕЗ"}
{"url": "https://duma.bg/kratki-novini-n180223", "text": "Френският президент Еманюел Макрон се опита да снеме напрежението от масовите антиправителствени протести срещу данъците, заявявайки, че е чул гнева на хората, но няма да промени посоката. \"Това, което разбрах от тези няколко дни, е, че не трябва да променяме посоката, защото е правилна и необходима\", каза той пред депутатите в двореца \"Елисей\" в Париж. Едно от най-честите оплаквания от така наречените \"жълти жилетки\" е схващането за елитарност на Макрон, както и пробизнес политиката му от встъпването му в длъжност през май миналата година. Мнозинството германци искат по-тесни отношения с Русия и Китай, показва социологическо проучване на Pew, което е предимно за американско-германските отношения. 69 на сто от анкетираните биха искали Германия да си сътрудничи по-тясно с Русия, а 67 на сто - с Китай. Докато 70% от американците заявяват, че САЩ трябва повече да си сътрудничат с Германия, едва 41 на сто от германците биха искали това със Съединените щати. Престолонаследникът на Саудитска Арабия Мохамед бин Салман иска среща с турския президент Реджеп Ердоган. Това съобщи външният министър на Турция Мевлют Чавушоглу. Според топ дипломата няма причина Ердоган да не проведе разговори със сина на крал Салман. Мохамед бин Салман е поискал срещата по време на телефонен разговор. Тя може да се проведе в кулоарите на Г-20 в Аржентина по-късно тази седмица, добави Чавушоглу. Разузнавателните служби на Франция арестуваха висш френски държавен служител по подозрение в шпионаж за Северна Корея, съобщи източник в Париж. Беноа Куендейе, председател на Френско-корейската асоциация за приятелство, е бил задържан в неделя. Той е разследван за \"събиране и предаване на информация на чуждестранна власт, която може да подкопае основните интереси на нацията\", заяви източник на съдебната система. ", "date": "2018.11.28", "title": "Кратки новини"}
{"url": "https://duma.bg/gratskite-medii-dadoha-start-na-dvudnevna-stachka-n180224", "text": "Гръцките медии проведоха еднодневна стачка, част от синдикалната акция преди по-широкия 24-часов масов протест днес заради заплатите и пенсиите. Протестът се организира от Съюза на работещите в медиите. От синдиката настояват за увеличение на заплатите в сектора, както и за премахването на практиката на работодателите да наемат служители на временни трудови договори. Много журналисти останаха без работа, след като кризата доведе до закриване на част от медиите. Журналистите обаче протестираха само вчера, така че днес да отразят националното недоволство. Синдикатите, включително основната профсъюзна група на страната GSEE, искат лявото правителство на премиера Алексис Ципрас да повиши заплатите, след като страната излезе от третата си спасителна програма, ръководена от ЕС. Корабите ще преустановят дейността си, ще спрат и междуградските влакове и ще се наруши общественият транспорт в основните градове, предаде АФП. \"Трябва да има категоричен край на политиката на налагане на строги ограничения\", се казва в изявление на GSEE. Съюзът призовава за увеличаване на официалната минимална заплата до 751 евро (852 долара) от около 580 евро в момента. Гърция излезе от третата си спасителна програма през август, но все още се ангажира с първичен бюджетен излишък от 3,5% от БВП до 2022 г. и 2,2% през 2060 г. въз основа на среден икономически растеж от 3% годишно.", "date": "2018.11.28", "title": "Гръцките медии дадоха старт на двудневна стачка"}
{"url": "https://duma.bg/insayt-katsna-na-mars-n180225", "text": "Марс има нов гражданин - \"ИнСайт\" успешно кацна на Червената планета. На сондата й отне 7 месеца пътуване през Космоса и измина около 458 милиона километра, за да стигне до новия си дом. Апаратът кацна на платото Елизия в 21,54 часа българско време. \"ИнСайт\" предаде първото изображение от повърхността на Червената планета. На екрана се виждат фини частички марсианска прах. Платото Елизия е разположено на 4 градуса северно от екватора на планетата. То е избрано, защото представлява равнинен район. Там са разположени вулкани, а също така съществуват и дълбоки падини. Този район е интересен и от гледна точка на това, че там може би е имало вода, обясниха от НАСА. Мекото кацане на сондата беше осигурено с помощта на 12 реверсивни двигателя. Въпреки доброто оборудване кацането беше рисково заради нагряването при навлизането в разредената марсианска атмосфера. \"ИнСайт\" е снабден с термозащитен екран за този етап от мисията си. През първите часове от пребиваването му на марсианската повърхност инженерните екипи на НАСА започнаха да тестват системите, за да са сигурни, че ще пристъпи успешно към същинската част от мисията си. \"ИнСайт\" е първият космически апарат, който ще надникне под повърхността на планетата. По време на 2-годишната си мисия той ще изучава тектоничните процеси на Червената планета и термодинамиката в нейните недра. Предвижда се апаратът да прави сондажи с дълбочина до 5 метра. Учените се надяват с негова помощ да разкрият тайните на развитието на Марс, който някога е бил много подобен на Земята - с по-плътна атмосфера и вероятно течаща вода на повърхността. Основният прибор на борда на \"ИнСайт\" е сеизмографът \"СЕИС\". Той е достатъчно чувствителен, за да улавя трептенията при удари на падащи метеорити. Изучаването на тези вълни ще даде възможност на учените да разберат как се е образувала планетата преди около 4,6 милиарда години. Наред с това \"ИнСайт\" ще очаква \"марсотресения\". Засега не е известно дали Марс има собствена сеизмична активност и доколко вътрешната му структура прилича на земната - с твърда вътрешност и течна външна част на ядрото. На този етап е прието да се смята, че планетата вероятно има метално ядро, плътна мантия и по-лека кора. Няма обаче яснота къде са границите между тях. Мисията на \"ИнСайт\" ще продължи 728 земни дни и приблизително толкова марсиански. Денонощието на Червената планета е само с 37 минути по-дълго, отколкото на Земята. \"Днес успешно кацнахме на Марс за осми път в човешката история\", тържествено заяви директорът на НАСА Джим Брайдънстайн. Видео показа как в секундата в която \"ИнСайт\" каца на Червената планета, цялата зала избухва във викове, танци и ръкопляскания. \"Информацията от \"ИнСайт\" ще ни научи на важни неща, които да ни помогнат да пратим хора на Луната, а оттам и до Червената планета, обяснява Брайдънстайн. - Най-доброто от НАСА идва и то скоро\", категоричен бе директорът. Пилотираният полет на Марс най-вероятно ще стане факт през 30-те години на XXI век, след като бъде създадена необходимата инфраструктура за подобна експедиция, подчерта директорът на НАСА. \"Това би било доста амбициозен срок. Първо ще отидем на Луната и този пункт е посочен като първостепенен в политическата директива, одобрена от американския президент. Трябва да създадем устойчива структура за достъп в космоса с участието на хора и автоматични устройства, за да достигнем Луната и за да кацнем на нейната повърхност\", отбеляза той. \"След като постигнем това, ще пристъпим към създаването на международна коалиция, за да осигурим устойчив достъп до повърхността на Луната. В момента правим оценка на техническите решения, свързани с полетите, а също така въздействието им върху човешката физиология\", заяви Брайдънстайн. 0901-1", "date": "2018.11.28", "title": "\"ИнСайт\" кацна на Марс"}
{"url": "https://duma.bg/obshta-stachka-paralizira-gartsiya-n180261", "text": " Гърция днес ще бъде парализирана от обща стачка. Най-големият синдикат в страната ще протестира срещу високите данъци и ще иска увеличаване на заплатите и пенсиите. Без железопътен и фериботен транспорт ще остане цялата страна. Стачкуват и държавните служители, и работещите в частния сектор. Сред исканията на синдикатите са възстановяването на институционалната рамка на свободното колективно договаряне, връщане на минималната заплата от 751 евро, запазването на пенсиите, както и на всички социални мерки в полза на уязвимите групи в обществото. За 28 ноември е планирано гласуването на държавния бюджет за 2019 г. от гръцкия парламент. Гръцките журналисти подкрепиха протеста и спряха работа вчера за 24 часа. Днес медиите ще работят, за да могат да отразят националния протест.", "date": "2018.11.28", "title": "Обща стачка парализира Гърция"}
{"url": "https://duma.bg/dogu-perinchek-atatyurk-se-uchi-ot-balgarskite-revolyutsioneri-n180182", "text": "  - България е наш съсед и ние имаме много силни традиции на приятелство с България. Живели сме стотици години заедно. Освен това езикът на прабългарите от земите край Волга е много сходен с турския. Той дори е по-автентичен от турския, който се говори в Анатолия. Съответно имаме много сходен произход и силни симпатии към българите. Ние трябва да запазим приятелството си в бъдеще. За Турция сътрудничеството с България в областите на сигурността и икономиката е много важно. - Не мисля, че имаме проблеми. Имаме някои проблеми с Гърция, особено в Егейско море и Източното Средиземноморие, където Америка в последно време подклажда конфликт, свързан с петролните ресурси, но нямаме проблеми с България. Надяваме се България да бъде наш съюзник в този конфликт. - Да, но в НАТО има сериозни проблеми и разцепления. Контролът на САЩ над НАТО отслабва и алиансът се разпада.   - Аз съм научен социалист. Като социалисти, ние имаме големи симпатии към България, към Георги Димитров, към българските революционери. Тези неща, за които говорите, наистина са се случили, но те не са дълбок фактор в приятелството между Турция и България. Дори хората, които идват от България, изпитват силни симпатии към България. Те ни разказват много положителни неща за България, не отрицателни. Никога не съм чул нищо лошо за България от българските имигранти. Например, когато посетя Бурса, там има много хора от България, те имат силни симпатии към България. Няма омраза или враждебност към България в Турция.   - Бъдещето принадлежи на нас и ние трябва да се обединим. Нашите интереси са общи и имаме дълга обща история, както и много културни сходства. Ние обичаме българите.   - Представители на БСП присъстваха на две наши конференции в Истанбул през 1990-те и 2000-те.   - Кемалистката програма е програмата на една демократична революция. Това е една програма, която подчертава задругата на народите. Ататюрк също храни много силни симпатии към България.   - Анархизмът е кукла на конци на империалистите. Това е едно утопично, но не и революционно движение. - Това е един урок, който Ататюрк научава в България. Там той вижда свободните, модерни жени. Равенството между мъжете и жените е много важно за нас. Дори преди Ататюрк младотурците се опитват да дадат равноправие на жените и жените са ключови участници в тяхното революционно движение от 1908 г. (срещу султана). Младотурците всъщност извличат много уроци, включително и този, от българските революционери от 19-ти век. Империята е разрушена и съвременната турска държава е основана от офицери, които се бият срещу българските революционери, но и са силно повлияни от тях.", "date": "2018.11.28", "title": " Догу Перинчек: Ататюрк се учи от българските революционери"}
{"url": "https://duma.bg/ukrainski-moryatsi-priznaha-za-provokatsiya-sreshtu-rusiya-n180222", "text": "Украинските кораби умишлено са навлезли в руски териториални води и не са се подчинили на руската брегова охрана, защото са действали по заповед на своето командване. Това признават украински моряци от екипажа на корабите, които влязоха в сблъсък с руски кораб в Керченския проток. Русия разпространи видео, в което украинските моряци признават за случилото се. На един от клиповете капитан Владимир Лесовой заявява, че съзнателно е предприел провокационни действия срещу руската гранична охрана, въпреки получените предупреждения. На друг клип старши-лейтенантЪТ Андрей Драч от украинското военно контраразузнаване също твърди, че руската страна е предупредила екипажите на двата катера и влекача, преди да открие стрелба, а също така, че той е действал по заповед. И двамата мъже на клиповете, както и третият - матрос Сергей Цибизов, заявяват, че са нарушили руските граници. Командващият украинските ВМС Игор Воронченко заяви, че показанията на украинските моряци не са правдиви, защото са давани под натиск. \"Вече има определни доказателства за предоставяне на неправдива информация от нашите моряци\", заяви той по телевизия ICTV, цитирана от руската агенция \"Интерфакс\". По думите му двама от военнослужещите произхождат от Крим и родителите им живеят на полуострова, затова върху тях е бил  оказвал натиск.  В същото време ръководителят на Службата за безопасност на Украйна (СБУ) Василий Грицак потвърди информацията, че двама служители на военното контраразузнаване са били на корабите, които са били задържани от Русия за нарушаване на нейните граници.    Междувременно във Върховната Рада стана сбиване по време на гласуването на президентското искане за въвеждане на военно положение. В изказването си Петро Порошенко призова депутатите да не употребяват нецензурни изрази. След речта му към трибуната се доближи лидерът на Радикалната партия Олег Ляшко, който се сдърпа с двама депутати, опитали се да му попречат. Стигна се до сбиване, при което бе счупен и мониторът на трибуната, след което депутати бяха разтървани. В крайна сметка Радата одобри въвеждането на военно положение, но със силни ограничения от първоначалния замисъл на президента. То ще бъде за 30 дни, а не 60, и ще е в сила в граничните райони на страната и в акватория на Черно и Азовско море, а не върху цялата територия на страната. Не по-малко важно бе, че Радата прие и постановление за провеждане на редовни президентски избори на 31 март 2019 година.  В същото време извънредното заседание на Съвета за сигурност на ООН заради керченския инцидент завърши, без да бъде приета резолюция. Великобритания, Франция, Холандия, Полша и Швеция излязоха с общо изявление, че \"нищо не може да оправдае използването на сила от страна на Русия\" и я призоваха да освободи пленените моряците и да върне корабите на Украйна. Руският представител Дмитрий Полянски обясни, че незаконни са действията не на Русия, а на Украйна. Той обвини украинските власти, че са планирали инцидента заради ниския политически рейтинг на президента Петро Порошенко. По време на телефонен разговор с германския канцлер Ангела Меркел, провел се по нейна инициатива, Владимир Путин изрази \"сериозно безпокойство\" относно решението на Украйна да въведе военно положение, предаде ТАСС. Той се надява, че \"Берлин може да окаже влияние върху украинските власти, за да ги разубеди да не предприемат нови безразсъдни действия\". \"Не ни харесва случващото се. Да се надяваме, че ситуацията ще бъде урегулирана\", каза президентът на САЩ Доналд Тръмп, който добави, че работи по въпроса с лидерите на Европа.  „В интерес на всички е напрежението да бъде преодоляно с диалог”, изтъкна и Бойко Борисов на срещата с Дуда.  Военното положение обхваща Виницка, Луганска, Николаевска, Сумска, Одеска, Харковска, Черниговска, Херсонска, Донецка и Запорожка област, съобщи българското МВнР. То предупреждава, че е възможно ограничаване правата и свободите на гражданите - правото на свободно придвижване, неприкосновеността на кореспонденцията, включително телефонна и електронна, изразяване на убеждения и други. ", "date": "2018.11.28", "title": "Украински моряци признаха  за провокация срещу Русия "}
{"url": "https://duma.bg/zaradi-afrikanskata-chuma-n180226", "text": "Българската агенцията по безопасност на храните (БАБХ) намали таксата за изследване на дивечовото месо за трихинелоза и африканска чума, предаде БНТ. По този начин вместо 12 лева ловците ще заплащат само символичната сума от 50 стотинки, за да изследват месото от отстреляния дивеч. Целта е да се ограничи разпространението на африканската чума по свинете. Новите такси са въведени от началото на ловния сезон. Д-р Мария Христова от Окръжната дирекция на безопасност на храните в Благоевград обяснява, че с намаляването на таксите се очаква ловците да бъдат стимулирани да изпращат проби за изследване едновременно за трихинелоза и африканска чума по свинете. Ловците са доволни от значително по-ниските такси. Според председателя на ловно дружество \"Сокол\" Иван Василев разликата спрямо предишната такса от 12 лева е осезаема. Ако са отстреляни 5-10 прасета, това е доста солидна сума, пресмята той и поздравява държавата за правилното и навременно решение. От началото на сезона в района на Благоевград и Симитли са отстреляни около 105 диви свине. Това е наполовина от нормалния лов за периода спрямо минали години.", "date": "2018.11.28", "title": "Заради африканската чума  "}
{"url": "https://duma.bg/vtoriyat-superklasiko-shte-se-igrae-na-8-dekemvri-n180162", "text": "Отложеният финален реванш за \"Копа Либертадорес\" между Ривър Плейт и Бока Хуниорс ще се играе на 8 декември, реши Южноамериканската конфедерация (КОНМЕБОЛ) в присъствието на президентите на двата клуба на среща в щаба на централата в хотел \"Бурбон\" в Луке, край столицата на Парагвай Асунсион. Мачът беше отлаган на 2 пъти, след като ултраси на Ривър нападнаха автобуса на Бока по пътя към стадион \"Монументал\" и изпочупиха прозорците му. Полицията пък използва сълзотворен газ с цел да прекрати безредиците и така пострадаха футболисти. В петък и събота в Буенос Айрес обаче е срещата на Г-20 и властите решиха да не рискуват с провеждане на такъв мач. Крайният победител ще представлява Южна Америка на клубния Мондиал, който стартира на 12 декември в ОАЕ.", "date": "2018.11.28", "title": "Вторият Суперкласико ще се играе на 8 декември"}
{"url": "https://duma.bg/blizo-23-ot-domatite-po-pazari-i-magazini-sa-vnosni-n180227", "text": "България ще продължи да бъде нетен вносител на пипер, краставици и домати заради ниското производство в страната и липсата на индикация за съществено развитие в средносрочен план. Това се казва в анализ за сектора на Центъра за икономически изследвания в селското стопанство (САРА) към Института по аграрна икономика. По оценки на САРА около 60% от реализираните домати чрез различните търговски канали извън преработката идват от внос, докато при пипера и краставиците вносните количества представляват приблизително 35%. В анализа се посочва, че трайната тенденция да расте вносът на пресни домати е продължила и през 2017 г., като импортът е достигнал 75,7 хил. тона, или със 7% над нивото от 2016 г. и със 141% над равнището от 2011 г. Авторите на анализа не изключват темпът на растеж при вноса да се забави заради очакваното разширяване на оранжерийното производство на домати в страната. През 2014-2017 г. вносът на пипер расте и ежегодно варира между 23,3 до 28,5 хил. тона. Натискът на евтина продукция от Турция е един от факторите, задържащи растежа в страната. Загубата на пазарни позиции е най-отчетлива при краставиците и корнишоните, където от 2013 г. насам вносът ежегодно се увеличава. През 2017 г. в страната са внесени рекордните 20,4 хил. тона краставици. Увеличението е с 59,3% спрямо 2013 г. и с 67% спрямо 2007 г. Изнесени са едва 5,9 хил. тона краставици, което е близо до годините преди евроинтеграцията на България. Явно е, че българската продукция изпитва проблеми в преодоляването на ценовата конкуренция на вноса, казват анализаторите. Реализираните постъпления от износ през 2017 г. са 134,8 млн. евро, или с 6,9% над нивото от 2016 г. и с 85,5% повече от реализираната стойност през 2007 г.", "date": "2018.11.28", "title": "Близо 2/3 от доматите по пазари и магазини са вносни"}
{"url": "https://duma.bg/kabinetat-osadi-deystviyata-na-rusiya-v-azovsko-more-n180270", "text": "Министерски съвет обяви действията на Русия в Керченския проток да недопустими. Премиерът Бойко Борисов е свикал днес заседание на  Съвета по сигурността към МС. Приета е позицията за кризата между Русия и Украйна след сблъсъка между украински и руски кораби в Азовско море, съобщиха от правителствената пресслужба.  В позицията се посочва, че \"опасното нарастване на напрежението в Азовско море през последните дни е довело до задържане на украински кораби и техните екипажи, както и до раняване на украински военнослужещи. Съветът по сигурността счита, че тези действия от страна на Руската федерация са недопустими\". „В интерес на всички е Руската федерация и Украйна да проявят сдържаност, а напрежението да бъде преодоляно с диалог. Призоваваме руските власти да освободят незабавно задържаните плавателни съдове и техните екипажи. Очакваме Руската федерация да зачита свободата на преминаване през Керченския пролив в съответствие със задълженията на руската страна съгласно действащото международно право“, пише още в позицията. Съветът по сигурността към МС ще продължи да следи внимателно ситуацията, включително в тясно сътрудничество с партньорите в ЕС и НАТО.", "date": "2018.11.28", "title": "Кабинетът осъди действията на Русия в Азовско море"}
{"url": "https://duma.bg/deputatite-prodalzhavat-debatite-po-byudzhet-2019-n180260", "text": "Държавният бюджет за догодина влиза на второ четене в пленарна зала. На среднощно заседание във вторник депутатите успяха да приемат едва първите два члена от Бюджета да Държавното обществено осигуряване. Преди това след дълги дебати бе гласуван бюджетът на НЗОК. Очаква се, след приемането на финансовата рамка за ДОО, парламентът да се захване с държавния бюджет. Първо обаче депутатите трябва да обсъдят разбивките на отделните пенсионни плащания. Управляващите предлагат от 1 юли пенсиите да бъдат увеличени с 5,7 на сто. Хасан Адемов от ДПС обаче предложи този ръст да бъде изтеглен от 1-и април. От своя страна от БСП поискаха по-сериозно увеличение на пенсиите, защото догодина няма да се подобри животът на пенсионерите. И догодина е заложено държавата да харчи повече, отколкото получава. Заложен е дефицит от 600 милиона лева, както и инфлация от 3 на сто. Не е нормално да има среднощни заседания и бюджетите да се приемат в 3 – 4 часа сутринта. Това коментира тази сутрин пред БиТиВи депутатът от БСП Румен Гечев. Според него този бюджет не гарантира икономическо развитие на България и прилича на безпилотно летене. Депутатът  определи правенето на българското законодателство като „швейцарско сирене“. Продължават дебатите в парламента по бюджета за догодина Гечев критикува управляващите, че не са обвързали бюджет 2019 с икономическия растеж. В България бюджетът се приема в последните години по един удивителен начин. Унгария си приеха бюджета в средата на годината. В Унгария, Чехия, Полша, както казваме, хората имат по три месеца обсъждане на бюджета. Тук правителството хвърли бюджета в последния възможен ден, съгласно закона, в последния срок и за 3 – 4 дни претупа в комисиите без никакви обсъждания, без взимането на мнението на професионалисти и на различни организации, възмути се Гечев.", "date": "2018.11.28", "title": "Депутатите продължават дебатите по Бюджет 2019"}
{"url": "https://duma.bg/snyag-i-vielitsi-v-tsyala-balgariya-n180259", "text": "Сняг, силен вятър и студ ще обхванат цялата страна до края на деня. В по-голямата част от България е обявен жълг код за опасно време, оранжево е предупреждението за Търговище, Разград, Шумен, Добрич, Варна и Бургас. Там заради студения вятър и обилния сняг има опасност от поледици. Още през нощта в голяма част от страната натрупа сериозна снежна покривка. Виелици ще затрудняват движението в Северна България. Дневните температури бързо ще се понижат и ще бъдат по-ниски от нощните.  Жълт код за валежи от сняг ще е в сила за областите Перник, София град, София област, Видин, Монтана, Враца и Плевен. Между 15 и 30 сантиметра снежна покривка се очаква да натрупа в районите на Ловеч, Габрово, Велико Търново, Русе и Силистра.   В по-голямата част от Южна България дъждът ще се примесва и ще преминава в сняг. Ще духа умерен, в Източна България силен до бурен вятър от север-североизток и в Добруджа, Лудогорието и по планинските проходи ще има снежни виелици и ще се образуват преспи и навявания.   Застудяването ще продължи и в по-голямата част от страната температурите ще са с обратен денонощен ход. До края на седмиците минималните температури ще стигнат до минус 10-11 градуса, дневните едва ще надхвърлят нулата. Очаква се затопляне в края на следващата седмица, след Никулден. Ограничено е движението по пътя към граничен пункт \"Лесово\" - Елхово заради катасрофа. От пътната агенция предупреждават шофьорите да се движат с повишено внимание по обходния маршрут: Княжево - Тополовград - Голам Манастир - Малък Манастир - Изгрев - Елхово. Тежкотоварните автомобили е необходимо да изчакат на място. Временно e ограничено движението и по пътя Видин - Монтана в района на Смоляновци заради аварирал тежкотоварен автомобил.  59 литра дъжд на квадратен метър са паднали за денонощието в бургаски регион, съобщиха от община Бургас. С 10-15 см е повишено нивото на реките в региона- Отманлийска, Маринка, Изворска, Чукарлийска, Лозовска , както и дерето в Долно Езерово. С 10 см се е увеличило и  морското ниво в Сарафово, измерено на рибарското пристанище. Няма сигнали за бедстващи хора или наводнени имоти. Автобусите се движат нормално. Заради събрала  се  вода, по-трудно е преминаването по бул.  \"Димитър Димов\". Пристанищата са отворени за маневриране. Усложнена е пътната обстановка в София заради обилния снеговалеж. Рано тази сутрин са извършени първите обработки със смеси срещу заледяване по основните улици и булеварди в София. Най-обилен е снеговалежът в южните райони. На терен работят 145 машини. Градският транспорт се движи по разписание.", "date": "2018.11.28", "title": "Сняг и виелици в цяла България"}
{"url": "https://duma.bg/bsp-dava-byudzheta-za-zdrave-na-konstitutsionniya-sad-n180254", "text": "\"БСП за България\" внася Закона за  . Това обяви лидерът на левицата Корнелия Нинова. Фондът за лечение на деца заедно с обществения съвет към него се закрива, а функциите му поема НЗОК. Това е част от промените в системата на здравеопазването, които се правят през преходните и заключителните разпоредби на Закона за бюджета на НЗОК за 2019 г. Чрез този закон се опитвате да минете с ботуши през 16 други закона, негодува зам.-председателят на здравната комисия доц. Георги Йорданов. С гласовете на мнозинството бе прието изпълнителните агенции \"Медицински одит\" и по трансплантация да се слеят в \"Медицински надзор\".", "date": "2018.11.28", "title": "БСП дава бюджета за здраве на Конституционния съд"}
{"url": "https://duma.bg/parite-ne-stigat-za-horata-s-uvrezhdaniya-i-maykite-prodalzhavat-s-protestite-n180252", "text": "Законопроектът за личната помощ на омбудсмана Мая Манолова провокира нов конфликт при обсъждането му на второ четене от парламентарната социална комисия. Според Манолова осигурените от бюджета на МТСП 70 млн. лв. за лична помощ за хората с увреждания няма да стигнат и помощта отново ще бъде ограничена, което обезсмисля въвеждането на индивидуалната оценка на потребностите за всеки човек. Манолова заплаши да сезира Конституционния съд, ако законът бъде приет окончателно в този си вид, защото така пари за лични асистенти ще стигнат само до есента. Социалният министър Бисер Петков обясни, че в държавния бюджет за лична помощ са предвидени 71.5 млн. лв. Отделно ще се приспаднат средства от семейните помощи, както и от добавката за чужда помощ за хората, които отказват да я получават за сметка на ползването на лична помощ. За децата с най-тежките увреждания, които имат право на месечна помощ от 930 лв. и използват асистент по новия закон за личната помощ, ще се приспадат по 380 лв. месечно в полза на общината доставчик на услугата, независимо от броя на определените часове за лична помощ. Според предложенията на социалния министър реално личната помощ ще се финансира от парите на хората с увреждания, финансовият министър не дава и стотинка допълнително, а социалният смята да обезпечи пари за закона, като отнеме от парите на хората, които се дават за социално подпомагане и чужда помощ, коментира Манолова. За 2019 г. бяха отпуснати допълнително 150 млн. лв. за хората с увреждания, но повечето пари отиват за осигуряване на повишената финансова подкрепа по закона и въпреки обещанията, те пак няма да стигнат.  Омбудсманът възрази остро и срещу идеята размерът на парите за лична помощ да се определят със Закона за държавния бюджет за съответната година. Представители на протестиращите майки на деца с увреждания посочиха, че ще търсят отговорност от премиера и ще продължат с протестите.", "date": "2018.11.28", "title": "Парите не стигат за хората с увреждания и майките продължават с протестите"}
{"url": "https://duma.bg/levitsata-atakuva-v-ks-byudzheta-na-kasata-n180253", "text": "\"БСП за България\" внася Закона за бюджета на НЗОК за 2019 г. в Конституционния съд. Това обяви снощи лидерът на левицата Корнелия Нинова след гласуването на второ четене в пленарна зала. \"В програмите на ГЕРБ, \"Обединени патриоти\" и ВОЛЯ, както и в програмата на правителството пише, че здравеопазването е приоритет номер 1. Ето как се пази приоритет номер 1 от правителството на Бойко Борисов - 4 часа дебати. Представям си, ако не ви беше приоритет, какъв дебат щеше да се води тук. Второ твърдение на управляващите е, че няма алтернатива. 41 алтернативни предложения има от БСП в този закон, които представляват предложения за промяна в модела\", заяви Нинова. И догодина няма да се разкриват нови болници. Фондът за лечение на деца заедно с обществени съвет към него се закрива, а функциите му поема НЗОК. Това е част от промените в системата на здравеопазването, които се правят през преходните и заключителни разпоредби на Закона за бюджета на НЗОК за 2019 г. Проф. Анелия Клисарова бе категорична, че с преместването на фонда от МЗ в НЗОК работата му няма да се подобри. Очаквано по време на дебатите на второ четене в пленарна зала, мнозинството отхвърли предложенията на БСП, които в основата си бяха за отпадане на 35 параграфа от преходните и заключителни разпоредби, които нямаха общо с бюджета на касата, а правеха промени в други закони. Чрез този закон се опитвате да минете с ботуши през 16 други закона, негодува зам.-председателят на здравната комисия и депутат от БСП доц. Георги Йорданов. Той бе категоричен, че по Конституция депутатите нямат право да правят промени в законите през преходните и заключителни разпоредби на закон за бюджет. В началото на вчерашното извънредно заседание на парламента председателката на бюджетната комисия Менда Стоянова започна да препуска, четейки по параграфите. Това принуди депутата от БСП Филип Попов да поиска думата по начина на водене, тъй като заподозря, че мнозинството по този начин иска набързо и напълно неясно за присъстващите да приеме закона. \"Вие сигурно сте репетирали тези скоропоговорки\", каза депутатът, след което Стоянова започна по-бавно да представя спорните параграфи. Интересен бе и друг ход на мнозинството, който бе ползван и миналата година - по време на дебата се изказа единствено председателката на здравната комисия д-р Даниела Дариткова. Изказвания от \"Воля\" и от \"Обединени патриоти\" нямаше, те просто гласуваха. Дариткова упрекна левицата за предложението им да бъде създаден нарочен фонд, който да поема разходите по лечението на здравно неосигурените. С изказването си, че от БСП искат с парите на осигурените да бъдат лекувани неосигурените, шефката на здравната комисия направи явен опит да противопостави осигурени и неосигурени граждани и изрецитира парите по пера, предвидени в поправките. Болниците се превърнаха в лекарски кабинети за лечение на здравнонеосигурени, опонира й проф. Михайлов. Той припомни, че здравноосигурените са 700 хил. души и създаването на такъв фонд ще изсветли разходите за лечението им. Той подчерта, че левицата предлага и изсветляване на участието на държавата в заплащането на здравното осигуряване на най-уязвимите групи, деца и пенсионери.  Не бе прието предложението на д-р Валентина Александрова излишъкът, събран в касата от здравни вноски, да се разпределя от парламента. Не бе прието и предложението на д-р Хасан Адемов от ДПС да отпаднат болничните лимити и вместо това, когато има увеличение на обема дейности по клиничните пътеки, да се намаляват цените им. \"Няма нормален човек, който да се съгласи да има лимит на това, което прави лекарят, когато нуждаещият се пациент отиде при него и има нужда от лечение\", каза доц. Йорданов. Той упрекна съставителите на бюджета, че са го изработили на база 2 млн. хоспитализации, но само през т.г. хоспитализациите наближават 3 млн. Така на практика предвидените пари за болнична помощ са с 1/3 по-малко от тазгодишния. Доц. Йорданов бе категоричен, че се \"играе хазартно\" и за медицинските уреди и апарати за лична употреба, тъй като и догодина касата ще плаща за тях по тазгодишни цени. \"Ако никой търговец не пожелае да предостави апарати на тези цени, лишавате пациентите от тези изделия\", ядоса се депутатът от левицата.  С гласовете на мнозинството бе прието и предложението им изпълнителната агенция \"Медицински одит\" и Изпълнителната агенция по трансплантация да се слеят и да станат \"Медицински надзор\". \"Занапред, като стане беля, ще изхвърчи като тапа директорът на \"Медицински надзор\", а не министърът\", прогнозира проф. Михайлов. С промените няма да бъдат решени проблемите на донорството и трансплантациите, категорични са от левицата. Антон Кутев от БСП упрекна дирекции на МЗ за бездействието им по подновяване на договора на България с \"Евротрансплант\", според който се правят трансплантации на българи в чужбина.", "date": "2018.11.28", "title": "Левицата атакува в КС бюджета на касата"}
{"url": "https://duma.bg/strasti-v-parlamenta-zaradi-razmera-na-pensiite-n180264", "text": "С колко да се увеличи минималната пенсия от догодина. Темата нажежи страстите в парламента, където продължават дебатите по второ четене на Бюджета за Държавното обществено осигуряване. Мнозинството заложи увеличение от 1 януари до 207,60 лева, а от 1 юли - до 219,43 лена. От левицата направиха алтернативно предложение за 300 лева, припомняйки позицията си, че възрастните хора заслужават достойни старини. 200 лева е вашата надница, господа народни представители, за един ден, обърна се Филип Попов от БСП към залата. Той настоя \"Обединени патриоти\" да си припомнят предизборните си обещания за пенсия от 600 лева. Изказването му предизвика Валери Симеонов, който за първи път като депутат излезе на трибуната. Той обвини опозицията в спекулации и се оправда, че \"когато си в коалиционен формат, няма как да не се съобразиш с по-големия партньор\".  Всичко, което се разписа като програма за управление е резултат от продължителни и трудни преговори. И още нещо, което никой не казва – ако не беше присъствието на Патриотите в това управление, нямаше да бъдат повишени минималните пенсии на 200 лева, разпени се Симеонов.  300 лв. минимална пенсия бе и предложението на ДПС, което доведе до поредица от взаимни обвинения между тях и патриотите за неизпълнени предизборни общения и упреци в популизъм. Симеонов и Рамадан Аталай влязоха в словесен двубой, обвинявайки се взаимно кой е по-вреден за управлението на държавата. Вие сте царе на популизма и фалитите, включи се в атаките към опозицията и Светлана Ангелова от ГЕРБ. В крайна сметка мнозинството прие своя вариант. Догодина се запазва размерът на осигурителната вноска за фонд „Пенсии” и фонд „Пенсии за лицата по чл. 69” на ДОО на нивото от 2018 г. Запазват се и размерите на осигурителните вноски за другите фондове на ДОО, а също и съотношенията между осигурителите и осигурените лица. За 2019 г. не са договорени минимални осигурителни прагове. Мнозинството замрази на сегашното ниво и размера на обезщетението за отглеждане на дете до 2-годишна възраст. То остава 380 лева. От ГЕРБ подминаха предложението на левицата обезщетението да се обвърже с минималната заплата. Не бе приета и идеята да стимули за младите семейства.  Не бе прието и друго предложение на БСП - 640 лева да стане минималната работна заплата. Към момента тя е 510 лв. и ще стане 560 лв. от 1 януари 2019 г. Унизително е и тази година обезщетението за отглеждане на дете от 1 до 2 години за остане 380 лв. - много под минималния нужен стандарт на едно семейство. С това управляващите казват, че няма политика за младите хора. С тези думи Виолета Желева от БСП се обърна към мнозинството от парламентарната трибуна. Тя подчерта, че всяка година, при обсъждане на бюджета, БСП предлага обезщетението да бъде вързано с минималната работна заплата, която да стане 640 лв. За общо заболяване и майчинство в едно семейство се осигуряват и мъжът, и жената. И при получаване на такова обезщетение, след раждане на дете, ще продължат да се осигуряват още дълги години. Болезнено е да се коментира тази тема, защото и тази година обезщетението за отглеждане на дете от 1 до 2 години ще остане изключително мизерно, заяви Желева. Колегата й Филип Попов предупреди, че бюджетът за догодина по никакъв начин не предлага мерки за борба с демографската криза. Това е основният проблем на България, на места тя е заела застрашителни размери, коментира социалистът. Със средства под 400 лева няма как да се отглеждат деца в България, категоричен бе Попов. Не увеличавате по никакъв начин приходите на семействата чрез майчинските, които следва да получава всяка една българска майка. Това е липса на каквото и да било политика от страна на управляващите за  борба с демографската катастрофа, иначе непрекъснато прокламират, че се борят с нея, каза още Попов.  Максималният осигурителен доход трябва да бъде увеличен значително. Бюджетът е инструмент, с който трябва да се реализира догонващата политика по доходите, заяви от трибуната Надя Клисурска от левицата. ", "date": "2018.11.28", "title": "Страсти в парламента заради размера на пенсиите"}
{"url": "https://duma.bg/levitsata-pita-za-politseysko-nasilie-v-sandanski-n180249", "text": "Въпроси за евентуално полицейско насилие отправиха вчера на трибунка в парламента народни представители от БСП. Моля за съдействие да зададем въпросите какво e наложило 17-годишен младеж да бъде бит в Сандански от повече от 5 полицаи, обърна се към журналистите зам.-председателят на ПГ \"БСП за България\" Антон Кутев. От Конфедерацията за защита правата на децата са подали сигнал, че в петък вечерта няколко младежи влезли в конфликт с мъж в Сандански. Човекът бил цивилен полицай, който не е на работа. \"Той с кола, а те - пеша. Кой кого е блъснал - не знам. Сигурно са си наговорили лоши работи\", предположи Кутев. 5 мин. след спречкването на място дошли 3 полицейски коли, а едно от момчетата било пребито. \"Детето, със сигурност, се е държало предизвикателно, но със сигурност не е налитало на бой. Има показания от другите 3 деца\", заяви Кутев. \"Съдебномедицинската експертиза говори за над 20 рани. По разказите на другите деца, това дете е било бито веднъж пред тях, показали са и клипчета на част от случилото се, а след това този 17-годишен младеж е бил бит и в самото районно управление. Експертизата гласи: \"Цялата челна област, както и лявата челна слепоочна област са осеяни с множество петнисти и ивичести охлузвания, покрити с корички на нивото на околния епидермис\", разказа Кутев. По цялото тяло имало над 20 рани.  \"Какво налага тази форма на арест? Моля да зададете въпросите: има ли превишаване на правата на полицаите, какво е наложило това момче да бъде бито по този начин, отговаря ли това на правилата за работа на полицаите и какви мерки ще бъдат взети към районното полицейско управление в Сандански и към съответните полицаи?\", потърси помощ от медиите Кутев. Разпоредена е вътрешна проверка, обяви за \"Фокус\" ст. комисар Николай Хаджиев, директор на ОДМВР - Благоевград. Той заяви, че ще коментира случая след резултатите от нея. Междувременно данни на Евростат за 2017 г., публикувани вчера, гласят, че България е държавата с най-голяма престъпност, най-много насилие и вандализъм. 23,6% от запитаните потвърждават за случаи на престъпления, насилие и вандализъм у нас. Процентът е най-високият в ЕС и е много по-висок от втората държава след България - Холандия (15%), над два пъти средния за ЕС (11,6%). За тази година над 1514 са наетите служители в Областните дирекции към Министерството на вътрешните работи, обяви министърът на отбраната Красимир Каракачанов след заседание на Националния съвет за превенция на престъпността вчера. Той отчете, че мобилните екипи, които обикалят общините, в които няма постоянно полицейско присъствие, са провели над 5300 посещения в 3500 малки населени места. Каракачанов заяви, че по време на дискусията е била засегната и темата за неприкосновеността на полицая. Българският полицай трябва да има самочувствието, че изпълнявайки своя дълг и спазвайки закона, използвайки физическа сила, помощни средства или дори оръжието си, тогава, когато е по закон, трябва да получава одобрението на обществото, не да бъде хулен от него, подчерта министърът. Искане до Комисията за противодействие на корупцията и отнемане на незаконно придобитото имущество да провери петима знакови гербаджии ще отправи БСП. Става въпрос за апартаментите на финансовия министър Владислав Горанов, депутатите Десислава Атанасова, Делян Добрев, Красимир Велчев и бившия депутат Антон Тодоров, обясни секретарят на ПГ \"БСП за България\" Филип Попов. Той уточни, че според чл. 47 ал. 2 от закона за КПКОНПИ за сигнал се считат и медийни публикации по отношение на корупция и конфликт на интереси. \"Такива публикации вече имаше. Внасяме това искане с настояване комисията да се сезира и да провери сигналите по отношение на тези апартаменти. Какво е основанието за придобиване или за наем. Има сериозни обвинения за корупция и за конфликт на интереси\", заключи Попов.  Припомняме, че медийни публикации разкриха, че гербаджиите живеят безплатно в имоти на крупен бизнесмен. Горанов се оправда, че апартаментът бил на кръстника му Иван Сариев, който му го дал за безвъзмездно ползване.", "date": "2018.11.28", "title": "Левицата пита за полицейско насилие в Сандански"}
{"url": "https://duma.bg/sporove-za-noviya-zavod-na-shkoda-n180233", "text": "Шкода и нейният собственик Фолксваген спорят чий да е заводът, който германският автомобилен гигант планира да изгради в Източна Европа, пише Automotive News Europe. Синдикатите във Фолксваген  искат новият завод да бъде собственост на германската марка и да бъде управляван от нея. В същото време Шкода се подготвя новата фабрика да бъде управлявана от нея и самата тя води процеса по проучване на България и Румъния, пише изданието. На 18 ноември главният изпълнителен директор на групата Хърбърт Дайс потвърди, че търсят локация за нов завод в Източна Европа. Според германските медии и агенция Блумбърг България, Румъния и Турция са държавите, които са разглеждани като вариант. Нуждата от нов завод се появява, тъй като Фолксваген ще започне да произвежда електрически коли в Емден и мести производството на модела \"Пасат\" в завод на Шкода в Чехия. Очаква се новият завод да произвежда Шкода \"Карок\" и Сеат \"Атека\", които в момента се правят в Чехия. Очаква се новите производствени мощности да осигурят 5 хил. работни места.", "date": "2018.11.28", "title": "Спорове за новия завод на Шкода"}
{"url": "https://duma.bg/spryaha-skandalnata-naredba-za-gorivata-n180229", "text": "След заплаха от зърнопроизводителите, че се готвят за протести, скандалният проект на наредбата за въвеждане на нови декларации и водене на регистър на всеки грам гориво, използван от земеделските стопани, е спрян от Министерството на икономиката и ще бъде разработван съвсем наново. Това е станало ясно на среща между зам.-министъра на икономиката Александър Манолев с представители на земеделския бранш. Разпоредено е наредбата да бъде преработена и отново да бъде качена за обществено обсъждане с отразените предложения. Предвиждат се административни облекчения за земеделските производители в Наредбата за реда и условията за водене на регистър на лицата, осъществяващи икономически дейности, свързани с нефт и продукти от нефтен произход, съобщиха от икономическото ведомство.   Миналата седмица в министерството са постъпили обобщени предложения от земеделския бранш по публикуваната за обществено обсъждане наредба. На практика всички наши предложения, които касаят наредбата, се приемат, а за въпросите, които касаят самия закон, ще търсим най-доброто решение в практиката, каза Костадин Костадинов, председател на Националната асоциация на зърнопроизводителите. Според нас между 12 и 15 хил. производители ще подадат заявления за включването им в този регистър и трябва да се намери решение как да не ги затрудняваме излишно и да не им се пречи да работят, каза Костадин Костадинов.   На срещата станало ясно, че експертите, които са работили по проекта на наредбата, са бързали. Според първоначалния график предложения за промени се приемат до 30 ноември. Когато новият текст бъде готов, цялата процедура по публикуване на наредбата и нормативния срок за общественото й обсъждане ще започнат отначало. В този срок също могат да се направят допълнителни предложения по подзаконовия нормативен акт.", "date": "2018.11.28", "title": "Спряха скандалната наредба за горивата"}
{"url": "https://duma.bg/60-e-spadat-v-proizvodstvoto-na-pchelen-med-n180228", "text": "Добивът на мед тази година в страната средно е спаднал с около 60%, съобщи пред БНР председателят на Федерацията на българските пчелари Николай Куменов. Като причина за сериозния спад той посочи продължителните валежи през годината. Минали години сме изнасяли около 12-15 хил. тона мед, сега ще са около 7-8 хил. тона, каза той. Куменов посочи още, че и смъртността на пчелите се е увеличила драстично. По думите му това е станало заради употребата на пестициди, забранени в ЕС. Пчеларите обаче не са получили подпомагане от държавата по схемата \"де минимис\", която се прилага при неблагоприятна година. Министърът на земеделието се обоснова с факта, че БАБХ е регистрирала много малка смъртност, обясни той. Разминаването на данните идва от това, че част от пчеларите не регистрират всяка една смъртност на пчелно семейство заради бюрокращината, каза Куменов. В протестна декларация на пчеларите е вписано искане за заплащане на такса \"Опрашване\" за всяко регистрирано пчелно семейство - по 60 евро годишно да получават в сектора. Според него на европейско ниво предложението има шанс. В декларацията се съдържа и искане за криминализиране на нерегламентирано третиране на земеделски култури. Пчеларите настояват и да се следи за нелегалния внос на забранени пестициди в България. За 10 декември е насрочен национален пчеларски протест. Той ще финализира една много тежка година за пчеларите в България.", "date": "2018.11.28", "title": "60% е спадът в производството на пчелен мед"}
{"url": "https://duma.bg/tsatsarov-naredi-na-kpkonpi-da-proveri-zhilishteto-na-goranov-n180269", "text": "До 20 дни главният прокурор Сотир Цацаров очаква резултати от проверката на жилището на финансовия министър Владислав Горанов. От Прокуратурата съобщиха днес, че Цацаров е наредил на Върховна касационна прокуратура и КПКОНПИ да започват проверка по сигнал за конфликт на интереси, свързан с апартамента, който Горанов обитава безвъзмездно.  В рамките на извършената лично от прокурор от ВКП проверка, на 26.11.2018 г. бяха снети писмени обяснения от министъра на финансите Владислав Горанов, а на 27.11.2018 г. от две лица, собственици на жилището, ползвано от Владислав Горанов, се казва още в съобщението на Прокуратуртаа. Върховна касационна прокуратура е определила 20 дневен срок за извършване на проверката. Припомняме, че Цацаров обеща проверка след участието си в \"Шоуто на Слави\" миналата седмица. Тогава бе зададен въпрос от зрител защо Горанов живее в апартамент в луксозен комплекс на братя Домусчиеви, без да плаща наем. По-късно министърът обясни, че имотът е на негов близък роднина, кръстник, който му го е предоставил за ползване. Той отрече всякакви връзки с бизнесмените Домусчиеви. ", "date": "2018.11.28", "title": "Цацаров нареди на КПКОНПИ да провери жилището на Горанов"}
{"url": "https://duma.bg/pensioneri-protestiraha-pred-parlamenta-iskat-dostoen-zhivot-n180267", "text": "Докато депутатите спореха за размера на минималната пенсия от догодина, пред вратите на Народното събрание имаше протест на пенсионери. Исканията на възрастните хора са за преизчисление на пенсиите и отпадане на тавана за най-високите пенсии.  Недоволните носеха плакети с надпис \"Чрез геронтоцид към прогрес\" и \"Ние, българските пенсионери, търсим изгубеното от държавата\". Възрастните хора поискаха право на достоен живот.  Протестът бе организиран от пенсионерски и военно-патриотични организации.", "date": "2018.11.28", "title": "Пенсионери протестираха пред парламента, искат достоен живот"}
{"url": "https://duma.bg/marchin-kozhol-s-retsital-v-polskiya-institut-n180203", "text": "Рецитал на Марчин Кожол (китара) ще се състои днес, 28 ноември, от 18 ч. в Полския институт в София, ул. \"Веслец\" 12, входът е свободен. В програмата - творби на Ал. Тансман, Атанас Уркузунов, Aнджей Джадек, Й.К. Мерц, Х. Родриго,  Пьотр Мос. Maрчин Кожол (1991) завършва с отличие Музикалната академия в Гданск (2013). През академичната 2013/2014 като стипендиант на програмата \"Еразъм\" следва в Гилдхол скул ъв мюзик енд драма в Лондон в класа на проф. Роберт Брайтмор. Усъвършенства уменията си, като участва в курсове по китара и музикални работилници на известни музиканти. Концертира като солист и камерен изпълнител. Лауреат е на много стипендии и награди. Кожол ще участва в IV издание на Международния фестивал на китарата в Плевен  (28.11-3.12).", "date": "2018.11.28", "title": "Марчин Кожол с рецитал в Полския институт"}
{"url": "https://duma.bg/nereshenite-problemi-na-tol-sistemata-shte-predizvikat-transporten-haos-n180234", "text": "\"Няма логика в начина, по който се правят предложенията на управляващите за по-голяма събираемост на задълженията към АПИ от глоби и наказателни постановления при пътни нарушения. Проблемът е, че информационните системи и на КАТ, и МВР не са надеждни. Има редица случаи, в които си платил глоба, но в системата на КАТ на е отчетено\", заяви вчера зам.-председателят на ПГ на \"БСП за България\" Георги Свиленски пред БНТ. Според него, ако това нещо се получи отново, много хора ще бъдат връщани от технически преглед на автомобила си неоснователно.  По отношение на въвеждането на тол системата, според Свиленски, има редица нерешени проблеми. \"Законът казва, че първа, втора и трета категория пътища ще бъдат обхванати, но по-надолу пише, че правителството ги определя тези пътища. Предвиждаше се 85% от всички пътища да бъдат обхванати и така ние щяхме да сме първата страна в ЕС с такъв висок процент. После започнаха да намаляват, заради недоволството на хората, и стигнаха до 60%\", припомни той. Свиленски беше категоричен, че нерешените проблеми покрай въпроса с тол системата ще хвърлят страната в транспортен хаос, а цените на междуградските автобусни превози ще скочат.  \"Ще извадят 600 тол полицаи на пътя, а като се говори за електронно управление, се предполага да се намали човешкият фактор\", учуди се народният представител от левицата. \"Защо държавата харчи 220 млн. лв. за електронна система, която ще е най-добрата в Европа, и в същото време слага нови 600 човека на пътя и 300 за администрация?\", попита Свиленски.", "date": "2018.11.28", "title": "  Нерешените проблеми на тол системата ще предизвикат транспортен хаос"}
{"url": "https://duma.bg/datata-n180185", "text": "1820 - РАЖДА СЕ ФРИДРИХ ЕНГЕЛС, НЕМСКИ ФИЛОСОФ И ИКОНОМИСТ (УМИРА 1895 Г.). В съавторство с Маркс написва \"Манифест на комунистическата партия\" (1848 г.). Двамата участват в революцията в Германия през 1848 г. След неуспеха й емигрират в Англия, където Маркс създава \"Капиталът\" и двамата стават съоснователи на Първия интернационал. Енгелс редактира 2 и 3 том на \"Капиталът\" след смъртта на Маркс. Автор на десетки статии и книги на философска и икономическа тематика. 1878 - В СОФИЯ Е СЪЗДАДЕНА ПУБЛИЧНА БИБЛИОТЕКА, която по-късно прераства в Народна библиотека \"Св. св. Кирил и Методий\". По идея на софийския учител Михаил К. Буботинов на 10 декември (28 ноември стар стил) 1878 г. е създадена комисия с председател Марин Дринов, която да създаде българска национална библиотека. Тя е основана на 17 юни 1879 г. като държавно учреждение с името Българска народна библиотека. Днешната й сграда е проектирана от архитектите Иван Васильов и Димитър Цолов. Фасадата е дело на скулптора Михайло Парашчук. Построена е със сключен през 1946 г. целеви държавен заем и е открита на 16 декември 1953 г. 1879 - РАЖДА СЕ ПОП АНДРЕЙ, РЕВОЛЮЦИОНЕР (УМИРА 1923 Г.). Възпят от Гео Милев в поемата \"Септември\". Светското му име е Андрей Игнатов Иванов. Взема участие в Септемврийското въстание, проявява се като командир на оръдие в боевете за Лом. След разгрома на въстанието е заловен от властите и обесен край родното му с. Медковец на 30 септември 1923 г. 1881 - РАЖДА СЕ СТЕФАН ЦВАЙГ, АВСТРИЙСКИ ПИСАТЕЛ (УМИРА 1942 Г.). Майстор на психологическата новела. Печели световна слава като есеист и автор на културно-исторически биографични творби. Сред известните му произведения са новелите \"Амок\" и \"Страх\", биографичните романи \"Мария Антоанета\", \"Магелан\" и др. 1907 - РАЖДА СЕ АЛБЕРТО МОРАВИЯ, ИТАЛИАНСКИ ПИСАТЕЛ (УМИРА 1990 Г.). \"Баща на италианския неореализъм\". Издава първия си роман на 22 г. Мусолини забранява писанията му. През 1952 г. творчеството му отново е забранено, този път от Ватикана. Пише няколко сценария, а по романите му са заснети известни филми като \"Чочарка\", \"Конформистът\" и др. 1943 - ЗАПОЧВА ТЕХЕРАНСКАТА КОНФЕРЕНЦИЯ ПО ВРЕМЕ НА ВТОРАТА СВЕТОВНА ВОЙНА. Участват държавните ръководители от Антихитлеристката коалиция - Франклин Рузвелт, Уинстън Чърчил и Йосиф Сталин. Продължава до 1 декември 1943 г. На нея са разгледани редица важни въпроси - откриването на втори европейски фронт, влизането на Турция във войната и следвоенното развитие на Европа и света. 1994 - НОРВЕГИЯ ОТХВЪРЛЯ С РЕФЕРЕНДУМ ЧЛЕНСТВОТО В ЕС. Това се случва за втори път, след като на 25 септември 1972 г. ратифицирането на Договора за присъединяване е отхвърлено отново след референдум.", "date": "2018.11.28", "title": "Датата"}
{"url": "https://duma.bg/lovetsat-na-planeti-n180211", "text": "От ХІV в. пр.Хр., когато вавилонците видели една бързо движеща се \"звезда\" близо до Земята (Меркурий) и я нарекли Набу на своя бог вестоносец, хората не престават да следят звездното небе - по него се ориентират, по него въздишат, него възпяват в стиховете си. Съвременната наука обаче очаква от \"небето\" друго - да подскаже как са възникнали Вселената, звездите и планетите и да накара това знание да \"работи\" за бъдещето на човечеството. Владетели на това тайнство са астрономите, включително българските, а тяхната святая светих се нарича НАО \"Рожен\" при БАН - най-голямата астрономическа обсерватория на Балканите. Колцина знаят обаче, че тук се е родило и едно световно откритие, с което един наш астроном - проф. Димитър Съсълов, прославя България от много години насам. Прeз 2000 г. по идея на тогавашния президент Петър Стоянов на Рожен бяха поканени на кръгла маса български учени, работещи успешно по целия свят. Там се запознах с проф. Съсълов, тогава преподавател в Харвард, а сега директор на Харвард-Симитсониън център по астрофизика и на мултидисциплинарния център \"Инициатива за произхода на живота\", в който учени от различни области изучават живота в контекста на Вселената. Както се оказа, той не пропуска възможност \"да прескочи\" до България. Аз съм българин и това не се променя, тук са моите корени и моята земя, каза тогава внукът на известния историк и археолог Димитър Съсълов (изследовател на прабългарите) и син на архитекта Димитър Съселов (буквата във фамилията си променя баща му). Интелектуалното семейство дава своя отпечатък върху съдбата на астронома Съсълов, но той самият си дава сметка, че дължи международната си слава на работата си в чужбина. Макар че зародишът на неговите открития се ражда и развива в България.  Световно прочут проф. Съсълов стана малко по-късно - през 2003 г., когато успя с екипа си да открие най-отдалечената планета в нашата галактика. Тя се намира в съзвездието Стрелец, на около 5000 светлинни години от нас, получава името Ogle-TR-56b. А през 2010 г. името му прогърмя по всички водещи световни медии, когато на научен форум той обяви, че с помощта на чувствителния телескоп \"Кеплер\" на НАСА с екипа си е открил над 100 милиона планети в нашата галактика, приличащи по размер на Земята, и стотици нейни посестрими извън Слънчевата система, обикалящи около звезди (екзопланети). Димитър Съсълов е роден през 1961 г. в Несебър. Детството си прекарва там, където завършва прогимназия и където и сега обожава да се среща с местните хора. Учи в английската гимназия \"Гео Милев\" в Бургас, след това следва физика със специализация астрономия в Софийския университет и още като студент на 19 години през 1980 г. публикува свое изследване в международно научно списание. Получава покана от Световната астрономическа асоциация да специализира в университета в Торонто, Канада, където защитава дисертация за звезди, състоящи се от хелий. Успоредно прави втора дисертация по физика - в България, през 1988 г. Именно в България, именно в обсерваторията \"Рожен\" Съсълов прави чрез наблюдения откритието, че съществуват звезди, състоящи се от хелий. \"Тогава в нашата обсерватория имаше модерна апаратура, смятам това си откритие за основното ми постижение, аз в България станах учен\", подчертава той. Веднага е поканен за професор в Харвард като главен лектор в Департамента по астрономия.    Всъщност Съсълов и колегите му търсят планети, подобни на нашата, които един ден може да отговорят на въпросите за произхода и съществуването на биологичен живот в Космоса. Много атрактивно той описва откриването на т.нар. свръхземи - скалисти планети като Земята, обикалящи около звезди като Слънцето (издал е и книга \"Животът на свръхземите\"). След 1995 г. активно издирва множество далечни екзопланети чрез наблюдения с мощен телескоп на газовете, а с разработена от него теория установява какво има на повърхността им и в атмосферата им. Когато планетата се движи по орбитата си, в един момент затъмнява звездата, около която кръжи, и по това затъмнение може да бъде \"уловена\", обяснява ученият. Напоследък темата, която интересува астронома, е какви са основните характеристики на живота и дали неговата химична система е универсална, т.е. дали където и да се намира този живот, той би бил подобен на този на Земята. Има обаче съмнения, че биохимията на земния живот не е универсална, тогава тя ще е различна на различните планети и газовете, които се отделят - също, обяснява Димитър Съсълов. Според него отговорите на тези въпроси ще бъдат намерени до 10-20 години и това ще има огромно значение за бъдещето на човечеството. Неотдавна с телескопа \"Кеплер\" в НАСА бе открита нова гигантска екзопланета - 17 пъти по-голяма от Земята. Проф. Съсълов участва в откриването й и дори е неин кръстник - дава й името Годзила заради големите й размери.       Още по време на срещите ни на Рожен през 2000 г. проф. Съсълов се тревожеше, че в България не се инвестират достатъчно пари за наука. Образованието и науката тук са на високо равнище, но когато няма достатъчно средства, е трудно да се постигат значими резултати, каза той. Беше наясно, че само връзките на нашите учени с техни колеги в чужбина все още им помагат да поддържат нивото и апаратурите си. \"Проектите, които започнах в България, нямаше да мога да ги завърша тук\" - каза го с огорчение.  Но тогава той все още смяташе, че български учени, работили успешно в чужбина, ще могат да създадат лаборатории и научни групи в България. Не знам как е реагирал, но мога да предположа, когато Симеон Дянков нарече академичните ни учени \"синодални старци\" или когато Бойко Борисов прати астрономите от БАН, вместо да работят на Рожен, да мерят дънерите на дърветата в гората, \"за да си заслужат заплатите\". Или пък когато финансовият корифей Владислав Горанов поиска българските учени да продават резултатите си на улицата, та да си спечелят пари за изследвания!     Няма друга такава държава на планетата! Да имаш умни и можещи хора, да ги обучиш и квалифицираш с години, а сетне да ги оставиш с мизерни заплати много под средната за страната и спрямо колегите им по света, в мизерни условия за правене на наука в сравнение с другите, с които трябва да се конкурират за проекти. Тези, които са останали в България, въпреки всичко се справят. Но няма как на котлон да се правят световни открития!  \"Това, което започнах в България, нямаше да мога да го довърша тук!\" Тъжно.", "date": "2018.11.28", "title": "Ловецът на планети"}
{"url": "https://duma.bg/parformans!-ili-golyamoto-plyuskane-n180215", "text": "Вероятно от грозната гледка от изумление е проскърцал царският паркет, а шумът около него не занимава единствено министъра на културата, който и досега няма мнение по случая. Да насядаш сред изящното изкуство на зрелищен другарски банкет, пищна софра или коктейл натюрморт е вероятно голяма тръпка. За миг си представих същата гледка в Третяковската галерия, да речем. Нали шефката на нашата галерия е родена в Москва. Представих си \"голямото плюскане\" в Лувъра, в Прадо и по други европейски изискани зали... Говори се сега, че екипът се готвел да повтори подобни зрелища и в Квадрат 500... Стига да ги допуснат там. Още повече, че имали дарение от почти два милиона долара от Австралия. Какво да ги правят лесните пари тия артисти!? Няма го Светлин Русев да ги спре, завчера му отбелязахме шест месеца...   Всъщност, защо пък не? Досегашните ценности били остарели, казват, архаични един вид. Новите поколения искали да живеят прагматично, да са свободни от старите предразсъдъци, да им е удобно! Това било то новата модерност. Да се тъпчеш и да пируваш до Владимир Димитров-Майстора си е голяма свобода наистина. Да набучиш едни грозни железа да стърчат насред София си е направо европейско! А нали идва сега годината на Свинята. Това си е нещо като репетиция и предварително посрещане на годината 2019 с обилен зрелищен коктейл. И без друго у нас в последните години свинщините нямат почивка и изпреварват събитията с художествената стойност на Ода Жон...  За щастие прочетох някъде и мнението на Вежди Рашидов,  който веднага оповести, че ако той бе министър на културата, не би се съгласил с подобна проява. Защото  смята, че Националната галерия е за българско и чуждестранно изкуство и подобна гледка е повече от недостойна и срамна. И той самият би осъществил \"пърформанс\" примерно с едно прасе, но на съвсем друго място, а не в Националната галерия. И този човек обаче е демоде. Нали очакваме наистина 2019-а като Годината на Свинята... С какви ли нови свинщини, пардон \"художествени послания\", ще ни обогатят?    ", "date": "2018.11.28", "title": "Пърформанс!? Или голямото плюскане"}
{"url": "https://duma.bg/radu-zhude-pristiga-za-premiera-na-kinomaniya-n180205", "text": "Провокативната копродукция с българско участие, спечелила Голямата награда \"Кристален глобус\" и наградата на \"Europa Cinemas\" на фестивала в Карлови Вари - \"Не ме интересува дали историята ще ни запомни като варвари\", могат да видят почитателите на \"Киномания\". Прожекцията в \"Люмиер Лидл\" е на 29 ноември от 19 ч. и за нея специално пристига режисьорът Раду Жуде.", "date": "2018.11.28", "title": " Раду Жуде пристига за премиера на \"Киномания\""}
{"url": "https://duma.bg/knizhovna-sreshta-v-city-stage-n180204", "text": "Сборникът \"Орисия\" от Стефан Стефанов (изд. \"Сиела\") умело се движи между магическото и реалността, между истината и измислицата, между случилото се и неслучилото се. Вълшебният свят на \"Орисия\" разказва съдбите на самодиви и разбойници, на вещици и мъдреци, на герои и предатели, чиято памет се предава не чрез думи, а чрез кръвта в нас - на тази кръв говорят разказите на Стефанов. \"Орисия\" е знамение, ярка \"канатица\" в носията на българската литература, която едновременно представя най-доброто от традицията, но и предлага алтернативен поглед върху жанра. Премиерата на книгата  е днес, 28 ноември, от 18.30 ч. в клуб \"City Stage\". В дивия чар на разказите ще ни потопи група \"Ериней\", а малко след това ще бъде представен късометражният филм по един от разказите, дело на Давид Волф и \"Ню Бояна студио\".", "date": "2018.11.28", "title": "Книжовна среща в \"City Stage\""}
{"url": "https://duma.bg/za-kogo-biyat-ruskite-kambani-sled-kurskata-bitka-n180212", "text": "На 28 ноември в Националната библиотека \"Св. св. Кирил и Методий\" ще бъде представена книгата \"Курският сблъсък\" (изд. \"Захарий Стоянов\"). Мнозина ще се изненадат, че авторът не е професионален историк, а академик, електроинженер. Сигурно интересът на Васил Сгурев към Втората световна война и към най-ожесточения в тази война сблъсък - съветско-германския, продължил от 21 юни 1941 г. до 9 май 1945 г., е отдавнашен, но изследователят не криел съмненията си към обективността на обявяваните човешки и материални загуби, които били приспособени към политическата действителност. Най-често се снишавали собствените, а се преувеличавали чуждите загуби. И когато секретността пада, излизат в Русия, Германия и в САЩ книги и изследвания, които представят обективно войната, а Васил Сгурев се сдобива с данни, които използва  в своята книга, която представя Курската битка като водораздел между двете отделни фази на войната. По концентрация на хора и военна техника на сравнително ограничено пространство от курската издатина, по мощност и решителност на немската офанзива и упоритост и ожесточеност на руската отбрана тази битка превъзхожда всички други сражения до и след юли-август 1943 г. В този огромен сблъсък участват от двете страни над 4 млн. души, 13 000 танка, 12 000 самолета. Загубите са огромни. Това прави Курският сблъсък интересен за съвременен прочит от различни поколения и от различни гледни точки.  В осемнайсетте очерка са представени  характерни събития, предхождащи Курската битка, както и отделните съществени епизоди и операции в него. Има и две нестандартни глави: едната с анализи за \"Рисковете и решенията\" на военачалниците, другата аналитично-публицистична \"За кого бият руските камбани\", в която се изтъква: Сам Хитлер вижда, че богът на войната му обръща гръб и Германия неумолимо поема пътя към ада. Това е война и на машините. Инженерната специалност на автора му дава предимството да обясни качествата и недостатъците на отделните оръжейни системи с оглед тяхното приложение на бойното поле\", изтъква в послеслова акад. Георги Марков.", "date": "2018.11.28", "title": "За кого бият руските камбани  след Курската битка"}
{"url": "https://duma.bg/shmenti-kapelite-na-balgarskiya-premier-n180213", "text": " На 23 ноември Александър Колев коментира в \"Сега\" интервюто на премиера Бойко Борисов в \"Шоуто на Слави\" с уместното заглавие, че вместо факти, Борисов си е служил с шменти капели. Авторът ги оспорва кратко и съдържателно, но си заслужава да се дадат някои допълнителни пояснения за два от най-фрапантните от тях. По време на интервюто Борисов обвини за фалита на КТБ Пламен Орешарски и БСП, защото \"те имаха мандата по това време... По време на моето управление КТБ беше стабилна банка\". Истината обаче е далеч по-различна. Ето какво е положението с КТБ, наричана \"банката на властта\", по време на първия мандат на Бойко Борисов от 7 юли 2009 до 20 февруари 2013 г. През май 2010 г. \"Капитал\" изнесе информация, че за по-малко от година от идването на ГЕРБ на власт, Корпоративна банка е успяла да увеличи  дела си от привлечените държавни пари от 35% на рекордните 48% (408 млн. лева). Сумата представлява близо 80% от спестяванията на всички компании, управлявани от правителството. Средствата са главно на енергийни предприятия - \"Български енергиен холдинг\"- \"БЕХ\", ТЕЦ \"Марица-изток 2\", \"Булгартрансгаз\" 73%, НЕК. На 18 май 2010 г. посланикът на САЩ Джеймс Уорлик заяви пред БНТ, че е изненадващо, че \"такава малка банка контролира толкова голям процент от парите на страната\" и че нейната собственост \"не е съвсем прозрачна\". От изказването на Уорлик лъха предупреждението, че не е здравословно за държавата да държи толкова много свои пари в една малка и както той намеква, съмнителна банка.  и паричният поток към КТБ през втората половина на 2010 г. продължава да нараства, Към края на октомври 2010 г., по данни, предоставени от финансовото министерство на в. \"Сега\" по Закона за достъп до обществена информация, сaмo БЕХ дъpжи в Kopпopaтивнa тъpгoвcкa бaнкa 630 млн. лв. В интервю пред в. \"Труд\" през ноември 2011 г. на въпрос, че е обвиняван, че нарочно не мести държавните пари от КТБ, защото тази банка спонсорира медиите на Пеевски, които са благосклонни към него, Борисов отговаря: \"Аз не се меся в банките, защото не е правилно.\" И твърди, че държавните пари в КТБ били само някъде около 20% и то \"от години наред\" и \"ако тръгнем да ги вадим, ще фалираме банката и тя ще повлече всички останали\". \"Тези са си там много отдавна\" - твърди той, макар, че фактите сочат, че държавните пари в КТБ в този им обем не са си били там \"от много отдавна\". Какво излиза от горните обяснения на Борисов? Веднъж казва, че не може да се меси в работата на банките, но втори път всъщност признава, че можело да изтегли държавните пари от КТБ, но такова решение нямало да е добро, защото така щяла да се фалира КТБ. А решението е било просто, нямало е да възникне необходимостта да се теглят държавните пари от КТБ, за да не понесе загуби държавата, в случай че КТБ примерно изпадне във фалит, ако по неговото управление държавата не ги е наливала безконтролно в тази банка. Американският посланик е видял и отбелязал публично, че това е нередно, а за българския премиер проблем не е имало. \"По мое време КТБ беше стабилна банка\"- заяви Борисов по време на интервюто със Слави Трифонов. Значи, през целия негов първи мандат на управление до 20 февруари 2013 г. банката е била \"стабилна\", но идва Орешарски на власт и за година и нещо фалира тази стабилна банка. Как БСП и Орешарски са фалирали банката - Борисов не обяснява, а и Слави не се сеща да пита. Но е факт, че ако държавата по време на неговото управление си е била на мястото, КТБ е нямало да процъфтява за нейна сметка и държавни предприятия и гражданите-вложители нямаше да инкасират огромни загуби в резултат на фалита на банката. По въпроса за прашясващите два атомни реактора за АЕЦ \"Белене\", които правителството се чуди какво да ги прави, Борисов отговори на Трифонов, че строежът на АЕЦ \"Белене\" бил спрян, защото е трябвало да се извадят 20 млрд. лева. Това обяснение на Борисов представлява   и истината. През 2010 г. той лично поиска от Владимир Путин твърда цена за строежа на АЕЦ \"Белене\" и такава му бе дадена - 4 млрд. евро плюс максимално възможна ескалация от 2,3 млрд. евро, или общо 6,3 млрд. евро. Никакви 20 млрд. лв. или 10 млрд. евро, пресмятани от него по някакъв трънски курс. И никой не му ги е искал да ги извади на масата и да плати, за да започне строежа. На 10 март 2011 г. пред бТВ той заяви: \"Ще строим АЕЦ \"Белене\", как няма да не го строим. Направили сме им предложение (на Росатом) да ни дадат финансова схема, при която да не даваме държавна гаранция и пари от бюджета\". На въпрос съгласен ли е цената на централата да е 6,3 млрд. евро, Борисов отговори: \"А като не даваш пари, какво те интересува каква е цената? И имаш 51%.\" Борисов е говорил така, защото по това искане на българското правителство са водени преговори с руската страна, за съдържанието на които обаче българската общественост не е била уведомена. На 22 януари  2013 г. говорителят на Росатом Сергей Новиков обаче разкри подробности за тях. Руската страна е приела да финансира проекта и България да остави за себе си 51% дял от централата, като се е предвиждало разходите по построяването й да се покрият от продажба на произведената от електроцентралата електроенергия за около 19 години. Но на сцената по това време се появява един от най-мощните \"началници\" на нашите управляващи - правителството на САЩ, което упражнява натиск върху българския премиер за \"диверсификация\" на енергийните източници, намаляване на енергийната независимост от Русия и в частност вместо строеж на АЕЦ \"Белене\" с руско участие, Уестингауз да строи ядрени реактори в България.  На 5 февруари 2012 г. на четиричасово посещение в София долита държавният секретар Хилъри Клинтън, която поставя пред Борисов въпроса за необходимостта от \"енергийна независимост\" на България и месец по-късно Борисов на 18 март 2012 г. заяви: \"Шансовете Русия да се превърне в енергиен партньор на България чрез АЕЦ \"Белене\" са нулеви. По време на моето управление аз българо-руска централа в Белене няма да правя\". В друго изказване той подчерта, че носи лична отговорност за това решение. Ами да го носи, а не да обвинява други, както направи на 15 ноември т.г., когато каза, визирайки БСП: \"Коя партия подписа за \"Белене\", в кой мандат падна КТБ?\" Бедният Орешарски, само дето Борисов нямаше как да го обвини и него за провала на АЕЦ \"Белене\". През декември 2014 г. го обвини, че е работил \"Южен поток\" да бъде \"убит\" (Орешарски наистина разпореди спиране на дейностите по \"Южен поток\", след като беше притиснат от трима гостуващи само за целта американски сенатори, но когато Бойко Борисов дойде на власт, не пожела да го размрази). В едно друго изказване Борисов заяви, че след управлението на кабинета \"Орешарски\" държавата е платила близо 7 млрд. лв., като че Орешарски е натрупал тези дългове за година и нещо. Нарече го преди няколко години \"изгонен от народа човек\" и го обвини в лъжи. Как ли се чувства този злощастен човек? Бедният Слави Трифонов. Медиите го изядоха с парцалите за слабото му представяне в интервюто с Бойко Борисов. Мислил си е може би, че ще притисне с трудни въпроси българския премиер, без да е бил подготвен както трябва, и си е нямал представа, че си е имал насреща си един изключителен майстор на заиграване с фактите и истината.", "date": "2018.11.28", "title": "Шменти капелите на българския премиер"}
{"url": "https://duma.bg/pavilion-za-muzika-i-knigi-v-gradskata-gradina-v-stolitsata-n180206", "text": "Джаз ФМ радио превръща ЧитАлнЯта в Градската градина в София в \"Павилион за музика и книги\". До 30 ноември сутрешното предаване \"Джаз ден\" се излъчва от любимото място за четене, за да се поставят книгите и тяхната мъдрост в центъра на програмата на радиото, заедно с любимата джаз, соул, фънк и блус музика. Изнесеното студио е посветено на каузата \"Да съберем 2019 нови книги за библиотеките до края годината\", които ще бъдат дарени на библиотеки и читалища из цялата страна. Всеки може да дари книга в рамките на редовното работно време на ЧитАлнЯта от 10 до 20 ч., а в замяна ще получи абонаментна карта, която е безсрочна, както и други бонуси. По време на мобилното студио от 8 до 10 ч. всеки ден не се  приемат дарения. Но първият за деня дарител ще получи брандирана чаша. А за първите четирима, които предоставят 3 или повече книги, са приготвени други изненади. В \"Павилиона за музика и книги\" ще влязат музиканти, артисти и писатели. В студиото те ще споделят кои са техните любими автори, какъв би бил саундтракът на любимата им творба и защо книгите имат силата да променят света. Организаторите обръщат внимание, че се търсят книгите, които липсват най-много от рафтовете на библиотеките - нови детски заглавия (приказки, енциклопедии, тийн романи, комикси, творби за деца между 0 и 5 г.), съвременна българска литература, книги, издадени в последните 10 г.", "date": "2018.11.28", "title": "Павилион за музика и книги в Градската градина в столицата"}
{"url": "https://duma.bg/tvorcheska-vecher-na-poetesa-ot-besarabiya-n180207", "text": "Творческа вечер по случай 55-годишнината на Таня Танасова - българска поетеса от Бесарабия, ще се състои в Националния етнографски музей. Ценители, приятели и близки на юбилярката ще се съберат днес, 28 ноември, в 18,30 ч. на ул. \"Московска\" 6А, ет. 2, зала 19 (бившия Царски дворец, вход откъм градината). Събитието е организирано от Дружеството за връзки с бесарабските и таврийските българи \"Родолюбец\". Таня Танасова е авторка на шест стихосбирки (едната е за деца), както и на разкази и приказки, намерили място в алманаха \"Нова българска литература\" (2018). Като журналист по професия през годините е участвала в издаването на няколко вестника, отделни броеве от които ще може да се разгледат на проявата тази вечер.  В творчеството на Таня Танасова са преплетени обич и болка, възхищение и тъга за България и Бесарабия:  И дали съм аз виновна, че не съм                               се там родила, че Родината ми кръвна моя майка не е била. Че през граници, морета таз Родина се намира. Пък човека там, където е роден, му се умира. Когато не й стигат думите, поетесата посяга към четката. Авторката ще предложи на вниманието на гостите и някои от картините си.", "date": "2018.11.28", "title": " Творческа вечер на поетеса от Бесарабия"}
{"url": "https://duma.bg/karakachanov-iska-vazstanovyavaneto-na-nesashtestvuvashto-ministerstvo-n180248", "text": "Закриването на Държавната агенция за българите в чужбина (ДАБЧ) би имало смисъл, ако на негово място се възстанови съществувалото по време на първия мандат на Борисов Министерство за българите в чужбина, заяви на брифинг вчера вицепремиерът Красимир Каракачанов. Той направи заявката си във връзка с намерението на премиера Бойко Борисов да закрие ДАБЧ след разкритата корупционна схема за търговия с българско гражданство. ДУМА обаче припомня, че Министерство на българите в чужбина никога не е имало. В първия си кабинет Борисов назначи Божидар Димитров за министър без портфейл, с ресори Агенцията за българите в чужбина и Дирекцията по вероизповеданията към МС. Димитров беше министър около две години, след което беше принуден да подаде оставка и постът в кабинета беше закрит. На последното правителствено заседание преди седмица премиерът обяви пред министрите, че ДАБЧ ще бъде закрита. \"Сега съм възложил и на няколко от колегите да мислят как да закрием Агенцията за българите в чужбина. Има си МВР, Министерство на правосъдието и президентство. Това са трите институции, които се произнасят по този въпрос\", каза Борисов. ", "date": "2018.11.28", "title": "Каракачанов иска възстановяването на несъществуващо министерство"}
{"url": "https://duma.bg/belashtitsa-tarsi-podkrepa-ot-shveytsarskiya-poslanik-sreshtu-kariera-n180247", "text": " Жители от 9 населени места, както и председателят на ПК \"Екогласност\" Емил Георгиев потърсиха подкрепа от посланика на Швейцария у нас Мюриел Берсе Коен. Хората връчиха в дипломатическата мисия писмо с искане да бъде прекратена концесията на кариера за добив на скални материали от находище \"Белащица\". Според тях концесионерът \"Холсим кариерни материали Пловдив\" АД - българският клон на швейцарската \"Холсим\", вреди на екологията в околността и здравето на хората. Служител на посолството обеща на протестиращите среща с посланика до края на годината. \"В резултат на дейностите на концесионера природата е придобила вид на лунен пейзаж. Има доказателства и за респираторни заболявания, има напукване на къщите в Белащица, поражения върху флората и фауната. В района се движат много тежки коли, които изнасят материал. При лошо време на пътя се получава слуз, което е причина за катастрофи. Има и доклад на БАН, че в района се развиват и свлачища\", обясни Емил Георгиев.  Както ДУМА вече е писала, до момента край Белащица са организирани няколко протеста. Местните са готови и на стачка пред Министерството на енергетиката и Министерския съвет. Те са изпратили доклади и до ДАНС, защото според тях са застрашени водоизточниците на с. Марково, а водата е от национално значение. Георгиев обясни, че концесионерът иска нов договор и още 50 дка площ за дейността си, в резултат на което Министерството на околната среда и водите е разпоредило да се направи доклад за въздействието на околната среда.  Утре има заседание на ОбС на община \"Родопи\", към чието землище е концесията. На нея ще бъде представена докладна от кмета на Брестовица за добива на подземни богатства в района, както и писмо от Инициативен комитет от Белащица във връзка с масовото недоволство срещу новата концесия в селото.", "date": "2018.11.28", "title": "Белащица търси подкрепа от швейцарския посланик срещу кариера"}
{"url": "https://duma.bg/choveshkoto-izmerenie-na-upravlenieto-obsazhdat-vav-viena-n180246", "text": "Виена отново ще е домакин на международната конференция \"Форум Питър Дракър\", която се провежда за десети път между 28 и 30 ноември. Мотото тази година е \"Мениджмънт. Човешкото измерение\", научи ДУМА от офиса за международни връзки на Виена \"Ойроком-ПР\".  Участниците във форума ще се опитат да намерят отговори, свързани с бъдещето на управлението. Дали роботите могат да изместят човешкия фактор в бизнеса, как се гради култура на внимание, състрадание и емпатия, както и  бъдещето на \"умните градове\" са само част от акцентите на предстоящите дискусии. Журналисти, политици и ръководители на световноизвестни компании ще дадат своето мнение по наболелите въпроси. Форумът носи името на родения в Австрия световноизвестен учен Питър Дракър, който се смята за баща на модерния мениджмънт. Той е автор на 39 книги за мениджмънта, иновациите и др. важни аспекти на икономиката. В продължителната си кариера на анализатор и преподавател Дракър е съветвал и държавни лидери. Акцент в препоръките му често са моралът и етиката в бизнеса.", "date": "2018.11.28", "title": "Човешкото измерение на управлението обсъждат във Виена"}
{"url": "https://duma.bg/minori-i-energetitsi-izlizat-na-mitingi-n180245", "text": "Защита на работните места и конкретни мерки за спасение на българската енергетика ще поискат миньори и енергетици от КНСБ на протестен митинг. Той ще се проведе днес от 10 часа в Раднево, където синдикалистите очакват отговор от ресорния министър Теменужка Петкова за конкретните ангажименти, които държавата поема за осигуряване бъдещото развитие на комплекса до изчерпване на въглищните запаси. Хората в района са притеснени за бъдещето си, а напрежението ескалира от няколко месеца, заявиха синдикалните лидери в мини Марица-изток и ТЕЦ 2. Те се опасяват, че след година хиляди семейства ще останат без прехрана. Председателят на ДСО на КНСБ при мини \"Марица-изток\" Наско Митев припомни, че министър Петкова е отговорила, че няма да има мащабни съкращения, но само до 2020 г.  Необходим е механизъм, който да ни дава сигурност напред в годините, категоричен е и колегата му от ТЕЦ-2 Деян Дяков. Миньори и енергетици от комплекса вече не вярват на обещания, а настояват за конкретен документ за цялостната визия за развитието на енергетиката в срок до 2050 г. Едно от исканията на протестиращите е ясна позиция на страната ни срещу завишаването на екоизискванията, която да бъде изразена на конференцията по изменението на климата в Катовице. Българската делегация ще се води от президента Румен Радев, но синдикалните лидери изразиха своите притеснения за изхода от форума, който по думите им е закъснял, тъй като активната позиция на България все още не е официално известна. Синдикалисти от КТ \"Подкрепа\" излизат също на протест, но в София на 29 ноември, четвъртък. Като причина те също посочват неяснотата около бъдещето на въгледобива в района на мини \"Марица-изток\". Шествието ще започне в 13 ч. и ще премине през софийските улици, като ще спре пред основните министерства, които могат да решат проблема. \"Ние ще браним комплекса \"Марица-изток\" и работните си места там. Ще ги браним до последно от всички\", заяви президентът на синдиката Димитър Манолов. В петък се очаква среща на представители на КТ \"Подкрепа\" и КНСБ с президента и с премиера.  12 от стачкувалите на 11 и 12 май миньори заради невзети заплати в мини \"Бобов дол\" са нарушили закона и срещу тях е уважена част от съдебния иск, постанови състав на Кюстендилския окръжен съд. Подсъдими по делото, продължило повече от година, са 85 протестирали миньори. От ръководството на мините внесоха иск в съда за обявяване на стачката за незаконна. Дневната и нощната смяна на рудник \"Христо Ботев\" недоволстваха пред административната сграда на мините заради забавени заплати и неполучени ваучери за храна. За 75 от миньорите искът е отхвърлен от съда поради недоказана стачка. Само за датата 11 май искът е уважен по отношение на 12 лица, които са били нощна смяна на работа в дружеството. Според съда стачката е незаконна. Решението подлежи на обжалване пред Софийския апелативен съд в двуседмичен срок от връчването на страните.", "date": "2018.11.28", "title": "Миньори и енергетици   излизат на митинги"}
{"url": "https://duma.bg/65-korabokrusheniya-za-2-godini-sa-otkrili-uchenite-v-cherno-more-n180244", "text": "Около 65 корабокрушения от античността до най-ново време са открити между 2015 и 2017 г. при работата на международен екип от археолози и  изследователи на Черно море. Те проучваха дъното му, за да научат повече за промените в морското ниво след последния ледников период. Проектът носи името \"Black Sea Maritime Archaeology Project\" (Black Sea MAP) и в неговите рамки са проучени над 2000 м2 от морското дъно с помощта на модерни технологии, използвани досега само за индустриални цели. Резултатите от него бяха представени вчера на пресконференция от директора на Центъра за морска археология в Саутхемптън проф. Джон Адамс, директора на НАИМ-БАН доц. Людмил Вагалински и доц. Крум Бъчваров от университета в Кънектикът. Те обобщиха, че проектът \"Black Sea MAP\", с откритите серия корабокрушения, е поставил България на картата на морските изследвания.  Най-старите плавателни съдове, намерени по време на експедицията, са от античността. Единият вероятно е от времето на гръцката колонизация от ІV век преди н.е., а другият е от римското присъствие по нашите земи от около I-II в. н.е. Проф. Джон Адамс посочи, че са взети сондажни проби и те са били изследвани в университета в Саутхемптън. Сред откритията са вулканични материали от два периода, които сочат за изригване на вулкан преди 22 500 години, както и по-късно - преди 3500 години. Според учения второто изригване е предизвикало срива на минойската цивилизация.  Според направените проучвания има доказателства че нивото на Черно море е било със 110 метра по-ниско, отколкото е в момента и данните показват постепенното му покачване. В изследването не са намерени доказателства за катастрофално заливане на Черно море. Доц. Людмил Вагалински посочи, че има идея да се създаде музей на Черно море, в който да може да се представят с компютърни технологии, виртуална реалност и артефакти историята на морето.", "date": "2018.11.28", "title": "65 корабокрушения за 2 години са открили учените в Черно море"}
{"url": "https://duma.bg/sela-kray-cherven-bryag-izlizat-na-protest-zaradi-sruten-most-n180243", "text": "Жителите на няколко села в община Червен бряг, които след рухването на мост над река Искър останаха откъснати от света, ще излязат на протест. Те негодуват, че писмата им до всички възможни институции не получават отговор. За да отидат до общинския център, който е само на 6 км от Чомаковци, хората трябва да изминат 76 км. Проблемът засяга близо 10 хиляди души, заяви пред БНР Симеон Симеонов от Инициативния комитет на протестиращите. До абсурдната ситуация се стигнало заради планов ремонт на моста. През май съоръжението било разглобено, но ремонтът започнал с много бавно темпо. До момента са изградени само 3 основи на моста, а трябва да се направят още 4, обясни Симеонов. Той обвини Агенция \"Пътна инфраструктура\" за абсурдния обходен маршрут, който е с 10 км по-дълъг, но в лошо състояние. На него бил и въпросният мост с товароносимост до 5 тона, който обаче рухнал, след като целият трафик започнал да минава през него. Хората смятат за възможно решение построяването на временен железен сглобяем мост. От Министерството на отбраната са огледали мястото, но отказват подобно решение.  За спешния ремонт на авариралия мост при Червен бряг са необходими 985 000 лв. След избора на изпълнител за укрепване на съоръжението ще са нужни 3-4 седмици за приключване на ремонта, съобщи на пресконференция вчера областният управител на Плевен Мирослав Петров. ", "date": "2018.11.28", "title": "Села край Червен бряг излизат на протест заради срутен мост"}
{"url": "https://duma.bg/ginekolog-osadi-prokuraturata-zaradi-bebeto-vav-frizera-n180239", "text": "Началникът на родилното отделение в Горна Оряховица д-р Михаил Милатович осъди на втора инстанция прокуратурата по случая \"бебето във фризера\". Според решението на Апелативния съд в София държавното обвинение трябва да заплати на лекаря сумата от 40 000 лева за неимуществени вреди. Съдът определи, че името на доктора е набедено от непремерени изказвания на прокурори от Велико Търново, огласили информация по случая. \"След този случай родилното отделение е съсипано, а колегите още не могат да стъпят на краката си. Единият напусна, другият се пенсионира. Останахме двама от пострадалите\", коментира Милатович. Съдебното решение на Апелативният съд в София може да бъде обжалвано пред Върховния касационен съд. Припомняме, през ноември 2010 г. 17-годишна ученичка от Лясковец роди преждевременно в 22 гестационна седмица в родилното отделение в Горна Оряховица. Бебето беше обявено за мъртво, но след това се появиха съмнения, че то е било живо. Лекарите бяха показно задържани и обвинени, че след раждането са обявили бебето за мъртво и са го поставили във фризера с биологични отпадъци. Случаят стана известен и след като Окръжната прокуратура във Велико Търново огласи скандални телефонни разговори между лекарите от Горна Оряховица. Стенограмата от разговорите бе представена и в пленарна зала пред депутати от тогавашния вътрешен министър Цветан Цветанов. След това Цветанов стана обект на много критики, тъй като с четенето на стенограмата в парламента отключило агресията срещу лекарското съсловие.", "date": "2018.11.28", "title": "Гинеколог осъди прокуратурата заради \"бебето във фризера\""}
{"url": "https://duma.bg/u-nas-zhenite-poluchavat-14-po-malko-ot-mazhete-n180241", "text": "Жените в ЕС все още печелят средно с 16,2% по-малко от мъжете. В България тази разлика е 14,4%, стана ясно по време на националната конференция \"Ден на равното заплащане между жените и мъжете - българският отговор\", организирана от фондация \"Фридрих Еберт\" и КНСБ.  И за България е характерна тенденцията жените мениджъри да са по-малко от мъжете. Но докато в ЕС те са 32%, у нас са 44%. В същото време българките многократно повече от европейките споделят неудовлетворение от възможността да съвместяват личния с професионалния живот. Все още се внушава, че жените отказват ръководни постове заради по-високата отговорност.  У нас 22% от работещите мъже и 34% от жените са с висше образование и въпреки това жените в много сектори са значително по-ниско платени. Например заетите във водоснабдяването и енергетиката жени вземат с над 1/3 по-малко от мъжете, а в здравеопазването средно с 30% по-малко. В строителството и в администрацията обаче не е така. Обяснението е, че например заетите в строителството жени са предимно проектанти и архитекти, поради което заплатите им са по-високи. Според социолози обаче жените \"не се продават изгодно\" на пазара на труда, поради което високодоходните длъжности се окупират от мъже.    Над 44% от жените у нас са в риск от бедност, подчерта вицепрезидентът на КНСБ Чавдар Христов. Причината отново е, че повече от половината заети жени са концентрирани в ниско платените отрасли, в които средната заплата е между 670 и 900 лв., при условие, че средната за страната заплата е 1135 лв. В риск от бедност са жените с ниско образование, едночленните домакинства (например възрастни вдовици), както и половината пенсионерки. Според статистиката 2/3 от българските жени твърдят, че трудно преживяват с доходите си и едва свързват двата края.  В България има 52 университета, които обучават кадри, ненужни на бизнеса, стана ясно от презентацията на доц. Лили Димова.  Според прогнозите на социолозите изкуственият интелект ще оставя без работа много хора с традиционни професии, например касиери във веригите магазини, където все повече хора плащат с карти, продавачите, тъй като все повече клиенти пазаруват онлайн. Затова е необходимо и обучението на подрастващите да бъде насочено към новите професии и променените тенденции на пазара на труда. В това отношение България е първенец в Европа по жени, работещи в сектора на информационно-комуникационните технологии (ИКТ) - близо 28% от заетите в сектора, докато в ЕС този процент е едва 16. Над 30% от момичетата у нас завършват ИКТ. ", "date": "2018.11.28", "title": "У нас жените получават 14% по-малко от мъжете"}
{"url": "https://duma.bg/levitsata-otnovo-pita-mz-za-belodrobnite-transplantatsii-n180240", "text": "Каква е политиката на здравното министерство за осигуряване на трансплантация на български граждани в чужбина след отказа на \"Евротрансплант\" за сътрудничество с България. Това пита здравния министър Кирил Ананиев депутатът от БСП Антон Кутев. Повод за въпроса е фактът, че през последните месеци не е възможно извършването на белодробни трансплантации на българи нито в страната, нито в чужбина. ДУМА припомня, че в края на септември Ананиев оповести, че УМБАЛ \"Св. Екатерина\" в София, която има разрешение за присаждане на бял дроб, е представена за подписване на двустранно споразумение с \"Евротрансплант\". По думите на министъра \"споразумението е на етап съгласуване със съответните компетентни институции в Германия, с оглед последващо одобрение от Борда на \"Евротрансплант\". От думите на министъра става ясно, че от клиниката в германския град Есен не могат да предоставят оферти (за трансплантация на български граждани-б.р.) преди подписване на споразумението. От Италия и Испания отговорът бил, че не приемат чужди граждани за трансплантация на бял дроб, а от Белгия не включват пациенти от страни извън \"Евротрансплант\" в листите си на чакащи.  ДУМА припомня, че две седмици по-късно зам.-министър Бойко Пенков съобщи, че от месец МЗ работело по създаването на нова Национална програма за донорство и Пътна карта към нея. Междувременно обаче починаха двама от 16-те българи, които чакаха за белодробна трансплантация.  Месец по-късно в интервю за БНТ проф. Bалтер Клепетко - президент на Европейската асоциация за гръдна хирургия и белодробна трансплантация и ръководител на Клиниката по белодробна хирургия в Университетската болница във Виенa, препоръча на България да продължи опитите си за увеличаване на донорството, колкото се може по-бързо и колкото се може по-ефективно.", "date": "2018.11.28", "title": "Левицата отново пита МЗ за белодробните трансплантации"}
{"url": "https://duma.bg/darzhavata-spira-da-plashta-chastni-uchilishta-za-detsata-na-diplomatite-n180242", "text": "Държавата отказва да плаща за скъпите частни училища за децата на дипломатите заради високите разходи. Това става ясно от проектопостановление на Министерския съвет, предложено от външния министър Екатерина Захариева и публикувано за обществено обсъждане. Според предложението държавата ще продължи да изплаща на дипломатите допълнителни командировъчни за обучението на децата им, но ще покрива частни училища само ако в съответната държава няма държавни или общински учебни заведения. Това се налага с цел спестяване на средства. Обучението на децата на дългосрочно командированите служители на дипломатите струва средно по около 900 хиляди лева на година. Изплатените средства за 2015 г. са 791 000 лева, за 2016 г. са 984 000 лева., а за 2017 г. - 893 000 лева. Според хора от системата мярката може да има и обратен ефект, тъй като дипломатите може да търсят назначения в едни и същи страни заради образованието на децата си, което не е добре за развитието на дипломатическата служба.     ", "date": "2018.11.28", "title": "Държавата спира да плаща частни училища за децата на дипломатите"}
{"url": "https://duma.bg/falstart-na-konkursa-za-pametnika-pred-ndk-na-zaginalite-voynitsi-n180236", "text": "Нито един проект за възстановяването на паметника на загиналите войници от Първи и Шести пехотен полк пред НДК не отговаря на изискванията на обявения през юни конкурс. Това оповести във фейсбук зам.-кметът по култура на София д-р Тодор Чобанов. Според него сред основните проблеми са липса на добри решения за алейната мрежа и площадното пространство и разполагането на основните оси. Липсват и подходящи решения за гърбовете на стените - например един от проектите предлагаше големи черни неравномерни обеми за гърбове. Конкурсът ще бъде пуснат отново, но този път с по-висок награден фонд, за да привлече повече идейни проекти.  Мемориалът трябваше да бъде поставен на мястото на разрушения паметник \"1300 години България\". ", "date": "2018.11.28", "title": "Фалстарт на конкурса за паметника пред НДК на загиналите войници"}
