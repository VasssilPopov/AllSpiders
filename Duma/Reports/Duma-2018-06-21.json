{"url": "http://www.duma.bg/node/169439", "text": "Управителният съвет на Българска стопанска камара (БСК) избра за свой изпълнителен председател Радосвет Радев, който е изпълнителен директор на \"Дарик радио\" АД. Радев е завършил Юридическия факултет на СУ \"Св. Климент Охридски\". Специализирал е маркетинг и мениджмънт в САЩ. Работил е последователно в Софийски градски съд и в Програма \"Христо Ботев\" на Българското национално радио. През 1992 г. създава \"Дарик радио\". Към момента е изпълнителен директор на \"Дарик радио\" АД, \"Дарик - офиси и хотели\" АД и \"Бул-маш\" АД. Председател е на съвета на директорите на \"Геология и геофизика\" АД, \"Дарик имоти България\" АД и \"Доверие-Капитал\" АД. Член е на съвета на директорите на \"Доверие-Брико\" АД и на курортен комплекс \"Албена\" АД. Член е на надзорния съвет на \"Медика\" АД и на \"Доверие - Обединен холдинг\" АД, както и на управителния съвет на \"Елит\" АД-Павликени. През 1989 г. е сред основателите на първите съюзи на частния капитал в България, а от 1991 г. е член на управителния съвет на БСК.     \n \t\n", "date": "2018.06.21", "title": "Радосвет Радев оглави БСК"}
{"url": "http://www.duma.bg/node/169441", "text": "Създава се Държавно предприятие \"Управление и стопанисване на язовири\", решиха вчера депутатите с приемането на второ четене на промени в Закона за водите. Според приетите текстове то ще е със статут на държавно предприятие по смисъла на Търговския закон, но няма да е търговско дружество, няма да формира и да разпределя печалба. Основният му предмет на дейност ще е комплексно управление на язовири - публична и частна държавна собственост, като в тях са включени и водоемите, чиято собственост общините са прехвърлили безвъзмездно на държавата. \nИзвън обхвата на дейността на новото предприятие остават язовирите, стопанисвани от Национална електрическа компания, \"Напоителни системи\", \"Земинвест\", ВиК операторите с държавно или с държавно и общинско участие в капитала, както и тези, отдадени на концесия, за които в концесионния договор е предвидено извършването на основен ремонт и реконструкция от страна на концесионера. \nПромените са внесени от Емил Христов (ГЕРБ), но предложенията са изработени съвместно с Министерството на икономиката, НСОРБ и Държавната агенция по метрология и технически надзор (ДАМТН). \nПредвижда се и класификация за язовирите на \"големи\" и \"малки\", с което да се разпишат различни изисквания по отношение поддръжката им в изправно техническо състояние и осигуряване на безопасната им експлоатация. Язовирите ще се класифицират и по тристепенна скала за потенциална опасност, което ще е в прерогативите на комисия, назначена от областните управители, за обследване на язовирните стени на територията на областта, реши парламентът. С измененията се дава право на собствениците да заявят пред председателя на ДАМТН желанието си за ликвидиране или извеждане от експлоатация на язовирни стени и съоръжения към тях. \nРемонтите и реконструкциите на язовири - държавна и общинска собственост, с изключение на тези, възложени на концесия, могат да се възлагат от търговско дружество със сто на сто държавно участие, определено от Министерския съвет. \nПравителството, по предложение на председателя на ДАМТН, ще одобрява списък на язовирите, на които трябва да се извърши основен ремонт или реконструкция. \n    \n \t\n", "date": "2018.06.21", "title": "Държавно предприятие ще стопанисва язовирите"}
{"url": "http://www.duma.bg/node/169445", "text": "Драстични глоби между 10 и 15 хил. лева и затвор за бракониерство при улов на риба, гласуваха депутатите на второ четене в Народното събрание. С промените в Закона за рибарството и аквакултурите се регламентират и полицейски правомощия на служителите на ресорната агенция. \nДепутатите криминализираха незаконния улов на риба и натовариха Изпълнителната агенция по рибарство и аквакултури с правомощия да арестуват бракониерите. Служителите на агенцията ще могат да използват записващи и заснемащи технически средства, да използват моторни превозни средства със специален режим на движение, както и физическа сила и помощни средства след предупреждение. Те ще имат право да проверяват плавателни средства, когато са спрени или са на котва, както и да спират със стоп палка за проверка плавателни средства в Дунав и Черно море. Целта е бракониерите да бъдат подвеждани под отговорност, а не както досега, да се измъкват от съда, обясниха вносителите от ГЕРБ.  \nОт БСП настояха служителите на ИАРА да минават обучение, както полицаите, предложение, което не беше прието. Левицата оспори липсата в Закона на легална дефиниция за риболовна мрежа. \"Уловът на риба чрез използване на \"взривни, отровни или зашеметяващи вещества\" ще се наказва с една година затвор и глоба от 10 хиляди до 15 хиляди лева или пробация. Наказание от шест месеца затвор и глоба между 5 хиляди и 10 хиляди лева се предвижда в случаите, когато се извършва нерегламентиран риболов с мрежи във вътрешни водоеми\", заяви депутатът Филип Попов.    \n \t\n", "date": "2018.06.21", "title": " Криминализираха незаконния улов на риба"}
{"url": "http://www.duma.bg/node/169440", "text": "Малките бензиностанции не искат да бъдат легални, не искат да бъдат регистрирани и следени. Вече 20 години се борят да останат в сивия сектор и определено им се получава. Това коментира вчера пред БНТ депутатът Емил Димитров-Ревизоро от \"Обединени патриоти\", който е и основният вносител на спорния секторен Закон за административното регулиране на икономическите дейности, свързани с нефт и нефтени продукти. Както вече стана известно, собственици на малки бензиностанции обявиха, че излизат на национален протест на 26 юни срещу новия законопроект, и призоваха превозвачите да се включат в него. \nРевизоро нарече митове и легенди \"теориите\", които циркулират в публичното пространство относно новия закон. По неговите думи промените целят единствено шофьорите и цистерните им да бъдат регистрирани, а от бензиностанциите единственото изискване е да декларират обезпечение на стойност 20 хил. лв. Това ще им струва едни 300 лв., обясни Димитров. Той каза, че правилата, разписани в закона, засягат единствено търговците на едро, които съхраняват голямо количество гориво. За тях текстовете предвиждат обезпечение от 3 млн. лв. и считам, че е съвсем нормално и логично, каза той. \nДимитров отправи критика към финансовия министър Владислав Горанов, който \"очевидно не се справя с ограничаването на корупцията\" и е склонил земеделските производители да бъдат извадени от обхвата на закона. Според Емил Димитров в момента сме свидетели на институционално бягство от отговорност в борбата със сивия сектор. Той каза още, че новият норматив не може да бъде причина за повишаване на цените за крайните потребители, както твърдят представители на малките и средните бензиностанции.     \n \t\n", "date": "2018.06.21", "title": "Ревизоро: Малките бензиностанции не искат да бъдат легални"}
{"url": "http://www.duma.bg/node/169443", "text": "Гласуването в ЕП за пакета за мобилност ще е трудно. Това каза евродепутатът Петър Курумбашев, член на Делегацията на българските социалисти в Европейския парламент и на Комисията по транспорт и туризъм в ЕП, пред \"Фокус\". Той отбеляза, че след като предложенията са гласувани в отделните комисии, оттук нататък предстои гласуване на Пакета за мобилност в пленарна зала. „В нея право на предложения имат или цели комисии, или цели политически групи, или 38 или повече членове на ЕП. Тези предложения трябва да бъдат оформени до 27 юни и може да се очаква, че ще има гласуване на сесията през юли в Страсбург. Ако се прецени, че няма достатъчно време за превод на предложенията, те могат да бъдат отложени за първата седмица на пленарното заседание пак в Страсбург“, обясни той. \nКурумбашев посочи, че групата на българските евродепутати ще внесе предложения по позиции, които вече са отстоявали. По думите му в момента тези предложения се оформят и предстои събиране на подписи, тъй като крайния срок е след една седмица. „Нямам високи очаквания, тъй като загубихме гласуванията по двата важни доклада. Първото 263 на 343 гласа, което е 80 гласа разлика в наша вреда, а второто го загубихме със 180 на близо 430 гласа. Така че в ЕП има ясно изразено мнозинство, което не е в наша полза. Затова и беше призивът ми да не отчитаме победи, когато има гласуване в една комисия, понеже очевидно победата беше от ден до пладне и аз очаквах, че гласуването в пленарна зала ще бъде трудно. Честно казано, не очаквах обаче, че ще загубим с такава голяма разлика. Думкането на тъпаните и посрещането на цар-освободител на летището бяха излишни фойерверки, които пречат на нашата работа. Подобно поведение допълнително само настървява отсрещната страна и намалява вероятността дори да се постигнат някакви компромиси“, коментира евродепутатът.     \n \t\n", "date": "2018.06.21", "title": "Петър Курумбашев: Гласуването в ЕП за пакета за мобилност ще е трудно"}
{"url": "http://www.duma.bg/node/169446", "text": "Продажбата на държавни имоти да се извършва изключително чрез електронна платформа за продажби към Агенцията за приватизация и следприватизационен контрол. Това се предлага в проект за промяна в Закона за приватизация и следприватизационен контрол, внесен от група депутати от управляващото мнозинство. \nС него се задължава правителството  в едногодишен срок от обнародване на закона да приеме специална наредба за електронната платформа, чрез която ще се продават имоти - частна държавна собственост, както и имоти, собственост на търговски дружества с повече от 50% държавно участите в капитала или на търговски дружества, чиито дялове или акции са собственост на търговско дружество с повече от 50% държавно участие в капитала. Продажбата на имоти - частна държавна собственост, с данъчна оценка до 10 000, ще се извършва от областния управител по местонахождението на имота, но пак посредством електронната платформа. \nВ момента продажбата на държавни имоти, които са собственост или се стопанисват от различни държавни институции, се извършва изключително от Агенцията за приватизация и следприватизационен контрол. При определени случаи продажбите се осъществяват чрез електронната платформа на \"Българската фондова борса\" АД, към която е създаден приватизационен сегмент за търгуване на пакети акции, предложени за приватизация от ведомството. На борсата обаче могат да се търгуват само пакети акции, не и имоти. \nАгенцията предлага за продажба различни по размер и предназначение имоти, но процедурите, по които се извършва това, са твърде тежки и продължителни. Продажбите ще бъдат улеснени съществено чрез създаването на електронна платформа. Другите предимства са, че така ще се осигури по-голяма прозрачност, обявите за продажбите ще достигат до по-голям кръг от лица, а това би следвало да доведе и до по-високи продажни цени. \n    \n \t\n", "date": "2018.06.21", "title": " Продават държавни имоти само по електронен път"}
{"url": "http://www.duma.bg/node/169444", "text": "24-годишно момиче от Русе спечели търга за морския плаж \"Варвара\" в община Царево, предаде БНР. Годишната наемна цена на плажа е в размер на 48 000 лв. с ДДС. Общо 6 заявления за участие са подадени за морския плаж \"Варвара\" като по-голямата част от тях са от фирми. Търгът е спечелен от 24-годишната Лиляна Меродийска от Русе. Общият размер на плажната ивица на Варвара е над 3000 кв. м. Лиляна Меродийска е посочила в заявлението си, че предлага цена за 1 чадър от 15 лв., а за 1 шезлонг 5 лв. Меродийска трябва да плати в 14-дневен срок едногодишния наем по договора. Ако това не стане, ще бъде избран друг стопанин на плажа. През февруари търгът за отдаване под наем на плажа на с. Варвара беше спрян от Министерството на туризма. Причината беше разминаване между неговата площ спрямо специализираните и кадастралната карти. \nВчера правителството определи концесионерите на морските плажове \"Приморско-централен\", община Приморско, и \"Св. Св. Константин и Елена-голям плаж\", община Варна. Концесионерите са определени след проведени конкурси и ще стопанисват плажовете за срок от 15 години.      \n \t\n", "date": "2018.06.21", "title": "24-годишно момиче спечели търга за плажа на Варвара"}
{"url": "http://www.duma.bg/node/169390", "text": "Отвореното събитие \"Приключенски многобой - Мездра 2018\", предназначено за всички почитатели на високия адреналин, логическите задачи и времето, прекарано на открито, ще започне на 1 юли (неделя) от 10 ч. край Археологическия комплекс \"Калето\" в област Враца. Сред предизвикателствата, очакващи желаещите да се включат в проявите, ще са скално катерене и спускане по скални отвеси, задачи с ориентиране и логика, умения за стрелба с лък, решаване на приключенски задачи и екстремно спускане по специално създаден въжен тролей над река Искър. \nВсички ентусиасти, които желаят да се запишат за участие, имат възможност да го направят в интернет, като местата са ограничени. \nВходът за събитието е свободен, всички забавления и атракции са безплатни. Изпитанията от многобоя ще преминават с помощта на професионални инструктори и при взети всички мерки за безопасност и са подходящи за възрастни и за деца над 12 години. \nЦелта на инициативата е по атрактивен начин да се заинтригуват жители и гости на община Мездра към активен спорт и забавления на открито, да се покажат красотата, културната история и възможностите за отдих и туризъм в района. \nСъбитието е част от \"Приключенски екстрийм тур\", който в рамките на два месеца минава през градовете Ботевград, Мездра, София и Своге. В столицата фестивалът на алтернативния спорт и комуникации \"NetWorkMe 2018\" ще се състои на 6-7 юли, на езерото в кв. \"Дружба\". Финалната дестинация на тура ще е на 21 юли, Вазова екопътека, Своге.   \n \t\n", "date": "2018.06.21", "title": "Многобой в Мездра събира приключенци "}
{"url": "http://www.duma.bg/node/169385", "text": "43-годишната Ева Лонгория роди първото си дете, съобщи сп. \"Хелоу!\". Бебето е момче, тежи 3 кг и се казва Сантяго Енрике Бастон. То се е родило на 19 юни в медицинския център \"Сидърс-Синай\" в Лос Анджелис. \n\"Толкова сме благодарни за тази красива благословия!\", казаха Ева Лонгория и съпругът й пред американското сп. \"Ола\". Те споделиха и снимка на бебето, на която актрисата го държи близо до лицето си. \nМъжът на актрисата - Хосе \"Пепе\" Бастон, е мексикански медиен магнат. Двамата сключиха брак преди две години. Хосе има още три деца от предишната си съпруга Наталия Есперон. Голямото момиче, кръстено на майка си, е на 22 години, а близнаците Мариана и Хосе - на 14.   \n \t\n", "date": "2018.06.21", "title": "Ева Лонгория стана майка"}
{"url": "http://www.duma.bg/node/169386", "text": "От екипа на телевизионния канал Cartoon Network са разработили различни игри, с които децата имат възможност да се докоснат до футболните емоции чрез своите любими анимационни герои. На специалния микросайт tooncup.cartoonnetwork.bg най-вълнуващата и наподобяваща истинско първенство игра е Toon Cup 2018, в която всеки малчуган може да създаде свой отбор. В менюто на надпреварата са включени всички държави, класирали се за Световното първенство по футбол в Русия тази година. За разлика от истинските отбори тук съставите са от анимационни герои. Децата могат да избират сред най-известните и обичани персонажи като Ben 10, Реактивните момичета, Гъмбол, Вамбър и Прохаяс от \"Могъщите магимечове\", Юникити и мн. др. Всеки играч има свои уникални силни и слаби страни по отношение на скоростта, силата и точността на удара. \nВ продължение на месец на сайта ще бъдат качени и други суперзабавни игри, в които могат да участват и родителите. \"Гол-о-метър\" е съревнование, чрез което всеки може да измери колко най-дълго може да вика \"Гооооол!\" - едно от най-ценните умения по време на мондиала. Ще има и много въпроси и тестове, свързани с отборите и любимите играчи - анимационни герои, а за цялото семейство екипът на канала е подготвил и много специална рецепта за футболни миникексчета. \nПартньорите на състезанието от популярния влог Айде БГ ще въвлекат децата в страхотна надпревара с награди. На сайта на партньорите от блога mamamia.bg малчуганите и техните родители също ще могат да се състезават за страхотни призове.   \n \t\n", "date": "2018.06.21", "title": "Любими герои на децата носят футболни емоции"}
{"url": "http://www.duma.bg/node/169388", "text": "Една от най-обичаните италиански актриси Клаудия Кардинале блести в новия сериал \"Салон за красота\". Звездата играе Лаура - фризьорка с финансови проблеми, която търси работа, за да може да издържа внучката си, оплетена в тийнейджърски драми. Главната роля в сагата се изпълнява от Мануела Аркури, позната от \"Убежище от грехове\". Родена е през 1977 г., фотомодел, актриса, водеща в РАИ и е най-търсената италианка във виртуалното пространство. Започва кариерата си на 14-годишна възраст с участия във всевъзможни конкурси за красота. Била е сред 50-те най-желани жени в света в класация на сп. \"Макс\". \nПремиерните за България епизоди започват на 2 юли и ще се излъчват всеки делничен ден в 21.30 ч. по bTV. В италианската продукция участва и Джулиана де Сио, позната на българската публика от \"Октопод\".   \n \t\n", "date": "2018.06.21", "title": "Клаудия Кардинале блести в новия \"Салон за красота\""}
{"url": "http://www.duma.bg/node/169387", "text": "Хакери са нападнали борсата за търговия с криптовалути Битъм (Bithumb), от която са откраднати виртуални валути на стойност 35 млрд. вона (31,51 млн. долара), предаде Ройтерс. Платформата, чиято централа е в Сеул, посочва на сайта си, че е спряла цялата търговия, след като установила атаката. От борсата съобщиха, че ще компенсират изгубените дигитални пари със собствени средства, и уверяват, че всички активи на потребителите са прехвърлени в безопасни \"студени портфейли\".   \n \t\n", "date": "2018.06.21", "title": "Хакери задигнаха $30 млн. от борса за криптовалути"}
{"url": "http://www.duma.bg/node/169447", "text": "Банките в ЕС трябва да намалят лошите си заеми до максимум 5% от кредитите, които държат, се казва в общо изявление на Германия и Франция, разпространено вчера.  В документа, приет преди срещата на върха на ЕС следващата седмица в Брюксел, се посочва, че всички европейски банки трябва да намалят брутните си необслужвани заеми (NPL) до съотношение от максимум 5%. Трябва да има таван до 5% брутни необслужвани заеми и 2,5 процента нетни необслужвани заеми в целия Единен борд за преструктуриране (Single Resolution Board - SRB) и всички останали банки, се посочва в документа. \nБанките от Единния борд за преструктуриране (Single Resolution Board - SRB) са всички най-големи банки от еврозоната и се следят от агенция на ЕС, която отговаря за преструктурирането на затруднените банки. Препоръчваният таван за лоши заеми ще бъде удар за Италия и други страни, чиито банки имат големи количества необслужвани заеми. \nСредното съотношение между лошите заеми и заемите, които държат банките в Италия, е 11,1 процента, в Гърция - 44,9 процента, в Кипър - 38,9 процента. Показателят е също така над 5 процента в България, Хърватия, Унгария, Ирландия, Португалия, Словения, Полша и Румъния по данни на Европейския банков орган (ЕБО) към декември миналата година. \nВ целия ЕС средният дял на необслужвани кредити е 4 процента. В Германия и Франция той е под средната стойност, макар че при някои отделни банки показателят е доста по-висок. \n    \n \t\n", "date": "2018.06.21", "title": "Банките в ЕС с 5% таван на лошите кредити"}
{"url": "http://www.duma.bg/node/169448", "text": "Пътните полицаи вече имат право да свалят номерата на автомобили, които новите собственици не са регистрирали в срок от два месеца след сключване на сделката. От МВР напомнят, че разпоредбата за прекратяване на регистрацията на пътно превозно средство при подобен случай е в сила още от края на миналата година, но е забавена заради въвеждането на нов софтуер за автоматично следене на сроковете и автоматично прекратяване на регистрацията в системата на \"Пътна полиция\". \nОт началото на март тази година е изградена и връзка между информационните системи на МВР и Нотариалната камара, с която се осигурява получаване на информация за договора за прехвърляне на собствеността на превозното средство веднага след неговото сключване. От началото на тази година е увеличена четирикратно глобата, когато пътните полицаи \"заловят\" шофьор, който е купил, но не е пререгистрирал колата, предупреждават още от МВР. До началото на тази година глобата е била 50 лв., но сега вече е 200 лв. \nНовата разпоредба трябва да реши проблема на десетки български граждани, които са съдени в Гърция за трафик на хора, защото са продали колите си, а новият собственик - извършител на престъплението, не е пререгистрирал придобивката си. За казуса се разбра преди месец, след като омбудсманът Мая Манолова съобщи, че е получила десетки жалби и молби за помощ от потърпевши.     \n \t\n", "date": "2018.06.21", "title": "Свалят номерата на коли, нерегистрирани в срок "}
{"url": "http://www.duma.bg/node/169389", "text": "Елица Луканова от 118 СУ \"Академик Людмил Стоянов\" стана \"Най-красивата абитуриентка\" за 2018 г. Тя бе избрана от звездно жури в състав Ивайло Захариев, Дария Симеонова, Калоян Минев и миналогодишната носителка на титлата Мила Слепцова. Победителката печели СПА ваканция за двама и разкошно колие от авторската колекция на Goto Jewellery and diamonds, ръчно изработено от бяло злато, перла и четири диаманта. Елица Луканова е имала двоен празник на бала си. Освен завършването отпразнувала и 19-ия си рожден ден. \"Най-красивата абитуриентка\" за 2018 г. мечтае да следва \"Банкиране\". През лятото няма да си губи времето, като от следващия месец започва работа. \n548 прелестни момичета от цялата страна и чужбина се включиха в 12-ото поред издание на конкурса. Всички те показаха своите щастливи и безценни мигове от бала, запечатани в общо 2236 снимки. Първите 10 от 20-те финалистки в надпреварата бяха избрани от потребителите на Dir.bg. В продължение на 26 дни всеки имаше възможност да подкрепи фаворитката си във фейсбук страницата на събитието. Абитуриентките, които влязоха в топ 10 на снимките с най-много харесвания, продължиха директно към финала. Още 10 момичета бяха класирани от Редакционния съвет на интернет платформата. А всички кандидатури бяха внимателно оценени от независимото звездно жури.   \n \t\n", "date": "2018.06.21", "title": "Най-красивата абитуриентка живее в София"}
{"url": "http://www.duma.bg/node/169442", "text": "Ниските доходи не са пречка България да се присъедини към \"чакалнята\" (механизма ERM II) на еврозоната и по-късно към самата еврозона. Това заяви пред БНР еврокомисарят за Валутния съюз Валдис Домбровскис. Той уточни, че няма предварителни условия по отношение дохода на глава от населението или по-точно, сравнен със средния в ЕС. Еврокомисарят поясни, че сега в България той е равен на този в Литва и Латвия в момента, когато двете страни се присъединяваха към механизма ERM II. \"Основният въпрос, на който трябва да се отговори в тази връзка, е как присъединяването към еврозоната ще засегне българската икономика. Според нашите оценки то ще има положителен ефект и дори ще облекчи приближаването към средните нива на Европейския съюз\", каза Домбровскис. \nПо отношение на присъединяването ни в Европейския банков съюз Домбровскис разясни, че това ще се случи след оценка на активите в българския банков сектор. Както е известно ,заради финансовата криза, търговските банки у нас вече бяха подлагани на стрес тестове през 2016 г. \nПо последна информация идеята на правителството е да кандидатства едновременно за \"чакалнята\" и Банковия съюз. \n\"В рамките на една година можем да влезем едновременно в Банковия съюз и ERM II. Трябва и ангажиментите, които поемат към нас, или поне разговорите, които водим с нашите партньори, да бъдат твърди, за да не се стига до тази безкрайна игра, която виждаме с Шенген\", заяви преди седмица финансовият министър Владислав Горанов. От изказването му стана ясно също така, че български официални представители ще посетят Европейската централна банка, за да дискутират \"интензивно\" процедурите и сроковете за присъединяване към двете институции.     \n \t\n", "date": "2018.06.21", "title": "Ниските доходи не пречели за въвеждане на еврото "}
{"url": "http://www.duma.bg/node/169398", "text": "Сектор \"Краезнание и книжовно наследство\" на Столичната библиотека представя книгата на Крикор Асланян \"Моят роден град София\". Авторът е роден в София през 1936 г. Завършил е френска филология в СУ \"Климент Охридски\" и външнотърговска академия в Москва. Цял живот е живял в столицата и е видял много метаморфози - как изчезнаха цели улици, пасажи, как хората се промениха. В новата си книга Асланян разказва за живота в някогашна София и за самия град - такъв, какъвто го е изживял и видял лично. Премиерата на книгата е днес, 21 юни, от 18 ч. в мраморното фоайе на първия етаж в Столичната библиотека, пл. \"П. Р. Славейков\" 4.   \n \t\n", "date": "2018.06.21", "title": " Книжовна премиера в Столичната библиотека"}
{"url": "http://www.duma.bg/node/169399", "text": "Криско, Павел и Венци Венц, \"СкандаУ\", Михаела Маринова, Дара, балет \"Нова\", диджей Дончо, Балан, Михаела Филева и Тита ще се съберат днес, 21 юни, в 20 ч. на концерт на Цирковата площадка във Велико Търново. На Международния ден на музиката, който се отбелязва традиционно на 21 юни, те ще зарадват своите почитатели с най-новите си хитове.   \n \t\n", "date": "2018.06.21", "title": "Концерт във Велико Търново в Деня на музиката"}
{"url": "http://www.duma.bg/node/169397", "text": "Народният театър \"Иван Вазов\" ще посрещне първия ден на астрономическото лято - 21 юни, със специална изненада за своите зрители и приятели. Като част от кампанията за инициативата \"Театър пред театъра\" първите осем билета за спектаклите от 30 юни до 8 юли ще бъдат безплатни. Днес билетният център ще отвори врати два часа по-рано от обичайното - в 7.30 ч., за да посрещне най-нетърпеливите да се сдобият с билети за театралното събитие. Точно в 9 ч. на касата на театъра ще има и специален гост - Георги Мамалев. Той ще посрещне зрителите, ще им раздаде автографи и ще се снима с тях. Мамалев участва в два от хитовите спектакли, които ще се играят под открито небе - \"Сако от велур\" и премиерния хепънинг \"Опит за летене\". На този ден театърът прави и специална промоция на билетите за най-хубавите, централни места на трибуната. Вместо на обичайната цена от 30 и 25 лв. днес билетите ще се продават за 20 лв., като към тях ще има и подарък - покана за концерта \"България - земя благословена\" на 30 юни или тениска с логото на \"Театър пред театъра\".   \n \t\n", "date": "2018.06.21", "title": "Специални цени за \"Театър пред театъра\" днес"}
{"url": "http://www.duma.bg/node/169396", "text": "\"Опера оупън 2018\" разтваря ветрилото си от 23 юни до 29 юли в Античния театър на Пловдив. В гънката между две тепета ще видим 12 вълнуващи спектакъла. И от пръв поглед правят впечатление многожанровата програма - опера, оперета, балетни спектакли, пиано дуел, концертни програми с различни акценти и звездното участие от различни страни. Началото е с премиерата на \"Мадам Бътерфлай\" от Пучини. Режисурата е на доц. Нина Найденова, а художничка на японските облекла е Цветанка Петкова-Стойнова. Любопитно е, че диригентът Якопо Сипари ди Пескасероли, освен директор на Международния летен фестивал в Италия, е и най-младият адвокат във Ватиканския трибунал Римска Рота. За откриването на \"Опера оупън\" на Античния театър пристига солистката  Хaй Йooн Лий (Южна Корея) - една от най-талантливите интерпретаторки на образа на азиатската \"пеперуда\". Изготвя се оригинален 3D мапинг от Петко Танчев от \"Мелформатор\". Визуални ефекти ще превърнат Античния театър в японска пагода и ще материализират \"американската мечта\".  Диригент е Диан Чобанов. \nДо края на пролетно-летния сезон на Античния ще видим още три оперни заглавия - \"Трубадур\", \"Отело\", което също е премиера на постановката на Нина Найденова, и \"Кармен\". Нюйоркското сопрано с италиански корени Джоана Париси, любимка на публиката и пресата в Северна и Латинска Америка, ще участва в една от най-известните опери на Верди. Нейни партньори са българите с международна кариера Иван Момиров и Крум Гълъбов. Спектакълът е на австрийската режисьорка Урсула Хорнер. В премиерния прочит на режисьорката Нина Найденова ролята на измъчения венециански мавър в \"Отело\" е поверена на тенора Кристиан Бенедикт, пял ролята повече от 100 пъти на големите европейски сцени, а солистът на Арена ди Верона  Алберто Газале влиза в кожата на смъртния му враг Яго. Дебют в ролята на Дездемона прави любимката на пловдивската публика Таня Иванова. Това лято българското мецосопрано Надя Кръстева ще закрие \"Опера оупън\" като огнената Кармен заедно с Иван Момиров и Деян Вачков в най-посещаваната продукция на Пловдивската опера. На диригентския пулт застава маестро Гжегож Новак, който е бил музикален директор на Полската национална опера, на редица музикални фестивали, а от 2014 г. е първи диригент на Кралския филхармоничен оркестър в Лондон. \nАлександрина Пендачанска ще представи на 3 юли знакови за кариерата си оперни арии в мултимедийния концерт спектакъл \"Това съм аз\". Барок, класика и романтизъм са съчетани в програмата, която обобщава 30-годишния път на певицата на световните сцени. Изпълненията с оркестъра на Пловдивската опера под диригентството на Лучано ди Мартино са съчетани с архивни видеоматериали, които ще представят ключови моменти от кариерата на изпълнителката. \nРадостни очаквания предизвиква \"Да живее оперетата\", защото познаваме певческите и акробатичните умения на унгарската двойка Силви Сенди и Карой Пелер и на колегите им от Фолксопер Виена Бетина Швайгер и Микаел Хавличек. Не им отстъпват и Светлана Иванова, Марк Фаулър, Вера Гиргинова, Мариана Панова, Георги Динев... Две класически балетни заглавия - \"Лебедово езеро\" (26 юни) и \"Жизел\" ще изявят способностите на международния състав на Пловдивския балет и на балета на Македонската опера. В \"Лебедово езеро\" с диригентка Бисера Чадловска звездните солисти са от Болшой театър Мария Аллаш и Карим Абдулин, а в \"Жизел\" ще гостуват солистите на Хърватския народен театър Ива Витич и Гилерме Гамейро Алвеш. Найден Тодоров ще дирижира Софийската филхармония в концерт, в който ще прозвучат най-популярните песни от филмовата поредица за Агент 007 в изпълнение на Рут Колева, Ягода Тренева, Криста, Боби Косатката и Живко Станев. И понеже за Джеймс Бонд всички детайли са важни, маестро Тодоров ще излезе на сцената със специални ръкавели с инициали 007. \nОрлин Горанов и Мариан Бачев ще видим на 13 юли в продукцията на Варненската опера \"Да пееш под дъжда\". За първи път в България ще бъде реализиран най-великият филм-мюзикъл на всички времена, пренесен на сцена от бродуейските легенди Бети Комдън и Адолф Грийн, с оригинална филмова хореография от Джийн Кели и Стенли Донън. \nСледващият дует е \"Пиано дуел\". Двама виртуозни пианисти и нека публиката да реши кой е по-добрият! В шоу формата, обиколил най-големите зали по света, се изправят един срещу друг германците Андреас Керн и Пол Цибис. Пиано дуелът е разделен на няколко кръга, всеки с определен музикален стил - Рахманинов срещу Шопен, Моцарт срещу Вагнер и дори музиката от сагата \"Междузвездни войни\". Двамата артисти, с напълно различни техники на изпълнение, приемат предизвикателствата на зрителите, които накрая ще определят победителя. Водещата Мария Силвестър и оркестърът на Пловдивската опера под диригентството на Константин Добройков ще са \"секунданти\" на музикантите в лютия дуел. \nВеско Ешкенази и Людмил Ангелов ще видим и слушаме на 24 юли в \"Арджентина, ми амор\". 20-годишното сценично партньорство на двамата световно признати музиканти и любовта им към вълшебния свят на аржентинската музика ги събира на Античния театър с оркестъра на Пловдивската опера с диригент Станислав Ушев, за да изпълнят гениални произведения от майсторите на аржентинското танго Астор Пиацола и Карлос Гардел, включително и танго цикъла \"Годишните времена на Буенос Айрес\". \nСпектаклите започват от 21 ч. \"Опера оупън\" е част от програмата на Пловдив - Европейска столица на културата 2019. \n   \n \t\n", "date": "2018.06.21", "title": "Световни звезди на \"Опера оупън\"  "}
{"url": "http://www.duma.bg/node/169429", "text": "Седем джамии бяха затворени в Австрия, а около 40 имами ги грози екстрадиция. Това бяха първите стъпки на новото австрийско правителство в борбата срещу радикалния политически ислям. Те бяха предприети след извършената от Службата по вероизповеданията проверка по обвинения срещу джамии и религиозни общности в тясна връзка с радикалния ислям. Австрия е страна на разнообразието, затова религиозната свобода е на високо ниво, но тя е и правова държава, в която политическият ислям няма място, заяви канцлерът Себастиан Курц на извънредната съвместна пресконференция във федералното канцлерство с вицепремиера Хайнц-Кристиан Щрахе, който е и лидер на Партията на свободата, по-малкия партньор в австрийското коалиционно правителство. \"Паралелните общества, политическият ислям и радикализацията нямат място в нашата страна\", категоричен бе Курц. Не трябва да се злоупотребява с тази свобода с цел политическа индоктринация, допълни Щрахе.  \nПравителството за пръв път се възползва  от правото на Службата по вероизповеданията да разпусне дадена религиозна общност и от правото на вътрешното министерство да екстрадира имами при нарушения на \"Закона за исляма\", приет през 2015 г. В конкретния случай бяха затворени 7 джамии, шест, от които управлявани от Арабската религиозна общност, като за джамията в 10-и квартал \"Фаворитен\" във Виена бе посочено, че има съмнения за връзки с екстремистката организация \"Сивите вълци\". Дружеството \"Низам-и-Алем\" с членска маса от около 1000 души от Египет и Чечня, под чието ръководство е била джамията, бе разпуснато поради установено финансиране от чужбина, което е забранено според \"Закона за исляма\". Той забранява чуждестранно финансиране на ислямските организации и определя изискването всяка група, претендираща да представлява австрийските мюсюлмани, да представи и използва стандартизиран превод на Корана на немски. Този закон съдържа на практика поправки към \"Закона за исляма\" от 1912 г., с който в Австро-Унгарската империя са били гарантирани правата на мюсюлманите в анексираната Босна и Херцеговина през 1908 г., формално принадлежаща дотогава на Османската империя.  \nИмамите, заплашени от екстрадиция, са членове на Турския ислямски съюз за културна и социална дейност (АТИБ). Вътрешният министър Херберт Кикъл посочи, че министерството е било уведомено от Службата по вероизповедания, че АТИБ нарушава \"Закона за исляма\", тъй като се финансира от чужбина. Говорителят на организацията Ясар Ерсой не отрече това и обоснова необходимостта му с факта, че в Австрия \"няма подходящо обучение\" за имами и призова правителството да спечели съюза като партньор. Турският ислямски съюз за културна и социална дейност обединява над 60 дружества с над 100 000 членове в цяла Австрия. Тази организация е била неведнъж обект на критики за получаване на чуждестранно финансиране и за връзки с турските власти. Преди година бившият канцлер Себастиан Керн обяви, че чрез специална проверка ще се осветлят финансовите потоци на АТИБ. Изявлението му бе вследствие на изнесените данни от тогавашния говорител по въпросите на сигурността на австрийската партия на Зелените Петер Пилц. Тогава Пилц посочи, че в мюсюлманските институции в Австрия, включително в АТИБ, се вкарват големи средства отвън. Той бе категоричен, че отчасти чрез дейността на съюза Турция преследва предполагаеми опоненти на президента Реджеп Ердоган в Австрия  \nи е инструмент на политиката на турското правителство.  Освен това организацията извършвала разузнавателна дейност в полза на Анкара. Пилц заяви, че АТИБ се ръководи директно от държавната турска правителствена служба за вероизповеданията Дианет и всички организации под шапката на АТИБ са под контрола на Анкара. Той  също вече е предоставил на дирекцията на полицията във Виена факти, изискващи разследване на дейността на съюза като инструмент за разузнавателна дейност. Управляващата в Турция Партия на справедливостта и развитието (ПСР) упражнява контрол върху Дианет, а МИТ върху дейностите на турските организации в Европа, включително и АТИБ, заяви австрийският депутат. Официално от Турския ислямски съюз за културна и социална дейност отхвърлиха тогава отправените обвинения.  \nПрез април тази година австрийското правителство заплаши, че ще забрани АТИБ, след като се  появиха снимки на игра в джамия, организирана от съюза, където  деца с турски знамена пресъздават битка от Първата световна война и играят ролята и на мъртъвци. Австрийският канцлер нарече подобни инициативи с деца недопустими и това мероприятие бе и една от причините да се започне разследване на дейността на всички джамии и проверка по \"Закона за исляма\". \n\"Мнозина вярващи не заслужават да бъдат поставени под общия знаменател на съмнението, че извършват противодържавни дейности. Трябва да се борим с радикалния политически ислям. Представените мерки са първите необходими стъпки в правилната посока\", допълни Щрахе.  \nВ края на седмицата стана известно, че джамията във Виена, заподозряна във връзки със \"Сивите вълци\", бе отворена, но ръководството й вече ще се осъществява от Ислямската религиозна общност в Австрия (ИРОА), която ще следи за реда и спазването на закона, съобщиха от  Службата по вероизповеданията. От своя страна, властите ще следят за нейната дейност, като при най-малкото нарушение ще се намесят. Освен това ИРОА трябва да изготви предложение за осъществяването на ефективен контрол от страна на религиозната общност.  \nТурската страна реагира остро на приетите от австрийското правителство мерки. Президентът Реджеп Ердоган ги определи като  \n\"нов кръстоносен поход\"  и се закани, че Турция няма да стои безучастна в този случай. Действията на Виена бяха определени от него като \"ислямофобски и расистки\". Томас Шмидингер, австрийски политолог, социален и културен антрополог, определи в интервюта за австрийската агенция АПА и обществената телевизия О Ер Еф действията на правителството като популистки.  Според него обявяването им точно в навечерието на предсрочните президентски и парламентарни избори в Турция дава козове в ръцете на Ердоган. Предприетите мерки не помагат с нищо на противниците на турския държавен глава, смята Шмидингер. Скептично е отношението му към  \"Закона за исляма\", но приветства мярката срещу движението \"Низам-и-Алем\", което определя като много опасно, като посочва, че то се е отделило от организацията \"Сивите вълци\", защото тя била \"твърде умерена\". Въпреки това е скептичен относно това дали дадени забрани може да променят отношението на засегнатите.  \nЩо се отнася до други форми на десния екстремизъм и авторитарните възгледи, той смята, че е по-разумно да не бъдат забранявани, тъй като при забрана тези групи хора, които ги изповядват, могат да преминат по-скоро в нелегалност. Избраният от правителството момент за обявените мерки в контекста на турските избори \"налива вода в мелницата на десните сили\", смята той. Според него правителството може да противодейства на турския десен екстремизъм чрез образователна и разяснителна дейност. Преди няколко години в специално интервю за в.\"Дума\" по повод увеличаващия се брой млади хора, израсли в европейско общество, но привлечени от джихадизма, Томас Шмидингер заяви:\"Липсата на перспектива и липсата на основни алтернативи на либералния капитализъм е със сигурност една от причините да бъдат привлечени към джихадизма\" и също препоръча тогава да се противодейства чрез превенция и срещу радикализация.  \n \n   \n \t\n", "date": "2018.06.21", "title": "Австрия поде борба срещу политическия ислям "}
{"url": "http://www.duma.bg/node/169430", "text": "Европейската комисия съобщи, че днес е решила да назначи финландеца Виле Итала за генерален директор на Европейската служба за борба с измамите със средства от ЕС (ОЛАФ), предаде БТА. Итала ще заеме поста на 1 август. \nРешението на ЕК е свързано с избора на Европейския парламент и на Съвета на ЕС. Итала, който е представител на Европейската народна партия, се състезаваше за поста с Ивайло Калфин. \nВ средата на април Комисията за бюджетен контрол на Европейския парламент класира именно Итала на първо място с 13 гласа, а на второ остана Калфин - с 11 гласа. \nКалфин изрази надежда за подкрепа от Бойко Борисов, която би помогнала много, но същевременно изтъкна, че премиерът може и да не се ангажира с въпроса, предвид принадлежността на ГЕРБ към ЕНП. По-късно пред \"24 часа\" Калфин заяви, че българският постоянен представител към ЕС Димитър Цанчев е саботирал кандидатурата му.   \n \t\n", "date": "2018.06.21", "title": "Финландец става шеф на ОЛАФ вместо Калфин"}
{"url": "http://www.duma.bg/node/169400", "text": "Четиридесет от най-добрите портрети на световноизвестния френски фотограф Феликс Надар (1820-1910) ще бъдат представени пред българска публика. Между тях са тези на Сара Бернар, Александър Дюма, Клод Дебюси, Шарл Бодлер, Жорж Санд, Жак Офенбах, Емил Зола, Жул Верн и още десетки големи имена от края на ХтХ и началото на ХХ век. Откриването е днес, 21 юни, от 18 ч. в Двореца, пл. \"Княз Александър т\", научи ДУМА от Ваня Кубадинска, експерт ВО на НГ. \nИзложбата, която ще продължи до 26 август, се осъществява съвместно от Френския институт в България и Националната галерия в София благодарение на престижния музей \"Jeu de Paume\" в Париж, в сътрудничество с Медиатеката за архитектура и културно наследство и Министерството на културата на Франция. С това събитие завършва петият фестивал \"Фотофабрика\". \nГаспар-Феликс Турнашон, известен с псевдонима Надар, е роден в Париж на 6 април 1820 г. Работи като фотограф, карикатурист, журналист и писател. Бунтар и смелчага с ясно изразени социални идеали, той е първият фотограф, противопоставил се на общественото мнение, развивайки докрай своите идеи и вкусове. Записва името си в историята на фотографията като първия човек, направил въздушни снимки. \nВъвежда аерофотографията и портрета като жанр. Обича да снима тези, които познава отблизо. Архивът на Надар съдържа фотографии на почти всички популярни писатели, поети, художници, актьори, музиканти и танцьори за онова време. Наричан е още \"фотографът на звездите\". Експериментатор и забележителен артист, чиито портрети представляват Пантеон на епохата му. \nЖорж Санд, около 1865 г.                                              Виктор Юго \n     \n \t\n", "date": "2018.06.21", "title": "Бележитите портрети на Феликс Надар"}
{"url": "http://www.duma.bg/node/169431", "text": "В четвъртък по време на церемония във Форт Уърт в Тексас Турция ще получи първите американски изтребители F-35. Конгресът се противопостави на тази стъпка, заяви Си Ен Ен. \nТурските пилоти вече са пристигнали в авиобазата в Аризона и скоро ще започнат обучение. \nПрез април група американски сенатори предложи да се ограничи доставката на F-35 на Турция, обяснявайки решението си с думите, че президентът Реджеп Тайип Ердоган пое по пътя на \"безразсъдно управление и не обръща внимание на върховенството на закона\". \nАнкара през последните седмици даде ясен сигнал, че може да търси сближаване с Русия за закупуване на въоръжение. \nРешението на американските власти все пак да доставят изтребителите на Турция се тълкува от експерти като компромис от страна на Вашингтон в стремеж да не бъде загубен турският пазар на оръжие в полза на Москва и като признание за \"неизбежността\" на закупуването на руските системи С-400, които станаха причината за конфликта между двете натовски държави.    \n \t\n", "date": "2018.06.21", "title": "Турция получава първите F-35 днес"}
{"url": "http://www.duma.bg/node/169432", "text": "В петък ЕС налага мита върху внос на американски продукти в размер на 2,8 милиарда евро, се казва в съобщение на Европейската комисия. \nКомисията окончателно одобри ответните мита, след като от 1 юни в сила влязоха американски мита върху внос на стомана и алуминий. Мерките на Брюксел бяха предвидени за 1 юли, но ЕК реши по-рано да ги наложи. \nВ съобщението на ЕК се отбелязва, че мерките, които влизат в сила от петък (22 юни), ще засегнат американски стоки за 2,8 милиарда евро. \nВ списъка влизат стомана, алуминий, селскостопански стоки и други продукти. Пояснява се, че мерките са в съответствие с правилата на Световната търговска организация. \nЕврокомисарят за търговията Сесилия Малмстрьом обяви, че ЕС не искаше да изпада в тази позиция, но едностранното и неоправдано решение на САЩ остави Брюксел без избор. \nТя пояснява, че отговорът е примерен, пропорционален и в напълно съответствие с правилата на Световната търговска организация. Еврокомисарят допълва, че ако САЩ решат да отменят тарифите, ЕС ще стори същото.   \n \t\n", "date": "2018.06.21", "title": "ЕС налага митата на американски стоки от утре"}
{"url": "http://www.duma.bg/node/169434", "text": "Германия и Франция настояват за създаването на нови формати за взаимодействие в Евросъюза по въпроси на външната политики. Берлин и Париж предлагат на европейските държави да осъдят възможността за създаването на Съвета за сигурност на Евросъюза. \nТова се казва в съобщение на сайта на германското правителство след междуправителствените консултации на двете страни. \"Необходими са ни европейски дебати за нови формати като Съвет за сигурност на ЕС с цел по-тясна координация в ЕС и на външнополитическите форуми\", се казва в текста, цитиран от РИА Новости   \nВ съобщението се казва още, че Германия и Франция призовават да се засили координацията на ЕС по въпросите на ООН, да продължат съвместните усилия за развитието на военния потенциал на ЕС, да се приемат на законодателно равнище мерки за борба срещу пропагандата на тероризма в интернет, да се стабилизира положението в Източна Украйна и да се съхрани териториалната цялост на украинската държава.  \nВ съвместно заявление двете страни отбелязват, че през последните години ЕС се сблъсква с нови заплахи - засилваща се миграция, променяща се среда в областта на сигурността, конкурентоспособността и иновациите, цифровата революция и необходимостта от по-голяма стабилност на еврозоната.  \nФранция и Германия са единодушни, че единственият адекватен отговор на изброените предизвикателства е европейското сътрудничество. \"Несъгласуваните мерки, приемани на национално равнище, водят само до неуспех и разединение\", смятат ръководствата на двете държави.  \nОсвен това Берлин и Париж призоваха за по-активна борба с вторичната миграция на територията на ЕС, като не се допуска преместването на вече регистрираните бежанци в други държави от общността. \"Възнамеряваме да се борим съвместно и решително с вторичната миграция в ЕС, по-специално чрез ограничаване на стимулите за вторична миграция и засилване на сътрудничеството между страните членки\", посочва се също в документа.   \nКанцлерът Ангела Меркел и президентът Еманюел Макрон проведоха във вторник двустранни преговори. Срещата бе подготвителна в навечерието на форума на върха на ЕС на 28-29 юни.  \nНа съвместна пресконференция след срещата Еманюел Макрон заяви, че Европа се нуждае от обща агенция по въпросите за предоставяне на убежище. \"Нужно е да имаме европейска агенция по въпросите на предоставянето на убежище и смятаме, че е необходимо да се хармонизира законодателството в тази област\", каза Макрон. Той мотивира предложението си с довода, че усилията във връзка с миграционната криза изискват \"общ европейски отговор\".  \nФранция и Германия се съгласиха да съставят общ бюджет за еврозоната, заяви на свой ред Ангела Меркел, обявявайки ключовите предложения за реформи в съюза. Бюджетът ще бъде \"истински, с годишни приходи и разходи\", добави Макрон, който изрази надежда това да се случи до 2021 г. Френският президент уточни, че размерът на бюджета ще бъде обсъден с останалите страни членки на съюза. \"Как ще бъде финансиран, също ще бъде обсъдено на един по-късен етап и ще бъде решено от всички страни членки на еврозоната\", заяви от своя страна Меркел. \nПреди това Макрон предлагаше бюджетът да бъде в размер на няколкостотин милиарда евро, докато Меркел говори за доста по-скромен бюджет от десетки милиарди евро.  \n    \n \t\n", "date": "2018.06.21", "title": "Берлин и Париж предлагат Съвет за сигурност на ЕС "}
{"url": "http://www.duma.bg/node/169433", "text": "Южна Корея и Русия споделят общата цел за пълно ядрено разоръжаване на Корейския полуостров. Това коментира южнокорейският президент Мун Дже-ин преди срещата си с руския си колега Владимир Путин по-късно днес. \nВ интервю за руска медия, разпространено от канцеларията му, Мун охарактеризира Русия като голям съюзник в установяването на мир в региона и добави, че вярва, че мирът ще донесе просперитет на Североизточна Азия. \n\"Веднъж след като бъде установен мирен режим на Корейския полуостров, тогава ще настъпи епохата на развитие на икономическо сътрудничество между Южна и Северна Корея, като смятам, че това трябва да е тристранно сътрудничество, което включва Русия\", обясни той. \nГоворейки за историческата среща между севернокорейския вожд Ким Чен Ун и американския президент Доналд Тръмп в Сингапур на 12 юни, Мун Дже-ин изтъкна, че нейните резултати \"се оказаха впечатляващи\". \n В същото време лидерът на КНДР Ким Чен Ун е благодарил на китайския президент Си Цзинпин за подкрепата му за историческата среща през миналата седмица с американския президент Доналд Тръмп, съобщава официалната севернокорейска новинарска агенция. KCNA допълва, че по време на банкет, организиран от Си, Ким също така коментирал, че Пхенян и Пекин виждат отношенията им да се превръщат в \"безпрецедентни специални отношения\". \nКим бе в Пекин на третото си посещение в Китай през тази година, подчертавайки значителното подобрение в отношенията между съседните държави.   \n \t\n", "date": "2018.06.21", "title": "Южна Корея видя в Русия съюзник за мир"}
{"url": "http://www.duma.bg/node/169452", "text": "Народното събрание прекрати предсрочно мандата на управителя на НЗОК проф. д-р Камен Плочев. За освобождаването му гласуваха 109 народни представители, предимно от ГЕРБ, против бяха 72, а 30 се въздържаха. Разцеплението на \"Обединени патриоти\", част от които бяха \"за\", други \"против\", трети се въздържаха, бе в голяма степен решаващо за досегашния управител на осигурителната институция, която държи около 80% от парите за здраве. \nУправляващите взеха на мушка проф. Плочев в началото на т ази година, когато той обяви, че дълговете на НЗОК към чужди здравни фондове са над 271 млн. лв., и написа писмо до депутатите, в което искаше актуализация на бюджета на касата, но не информира за писмото на Надзорния съвет. Тогава здравният министър Кирил Ананиев поиска оставката му. След разразилия се скандал Плочев бе приет в болница и бе в болнични до края на май. Преди края на отпуска си по болест с писмо до надзора той поиска още месец да не се връща на поста си. В документа така и не пишеше, че подава оставка. Според Закона за здравното осигуряване обаче мандатът на управителя се прекратява, ако 3 месеца не е изпълнявал функциите си, а управляващите се възползваха точно от тази вратичка в закона.     \n\"Най-големите дългове на НЗОК са натрупани, когато Кирил Ананиев е бил председател на Надзорния съвет на НЗОК. Сега се търси бушон чрез проф. Плочев, каза от парламентарната трибуна депутатът от БСП Славчо Велков. По думите му германският осигурителен фонд е наел български адвокатски кантори, за да събират по съдебен път дълговете от НЗОК. Велков квалифицира като наглост опита на управляващите да внушат, че причината за състоянието на касата е в управителя й.   \n\"Какво избираме в парламента - управител на НЗОК, който няма глас в Надзорния съвет на НЗОК и който управляващите сменят с различни процедури. Крайно време е, вместо да се занимаваме с процедурните въпроси, да се тръгне към решаването на проблемите на здравеопазването\", призова проф. Георги Михайлов от БСП. Той обвини управляващите, че предприемат псевдомерки в системата на здравеопазването.  \nОт 2009 г. на практика касата стана държавна, превърна се в разплащателна агенция, припомни депутатът от ДПС д-р Хасан Адемов. Той призова депутатите да не избират управител, който е приближен на здравния министър. Какво ще остане след сагата \"Плочев\", попита д-р Нигяр Джафер от ДПС. По думите й 17-ият шеф на касата си отива \"заради констатациите му, които политическата конюнктура не е могла на приеме\". Тя заяви, че случаят е пореден фрагмент в задълбочаващата се безизходица в системата на здравеопазването. \nЛъчезар Иванов от ГЕРБ се опита да припише отстраняването на Плочев на хроничното му заболяване, както стори това преди дни на заседанието на парламентарната комисия по здравеопазване.  \nСпоред запознати от 1 юли проф. Плочев започва работа в клиниката към ВМА, която оглавяваше до лятото на миналата година, когато бе избран за управител на касата. Засега е трудно да се каже кой ще бъде приемник на поста му. Спрягат се имената на сегашната подуправителка на касата д-р Йорданка Пенкова и на бивша подуправителка - Иванка Кръстева.    \n \t\n", "date": "2018.06.21", "title": "Депутатите освободиха поредния управител на касата "}
{"url": "http://www.duma.bg/node/169453", "text": "Опит за поставяне на устройство за кражби от банкомат е бил осуетен в столицата. Това е трябвало да стане на банкомат в банков клон на бул. \"Евлоги и Христо Георгиеви\". Малко след полунощ в сряда в полицията е получен сигнал за съмнително поведение на трима мъже, които се навъртали около банкомата. Изпратените униформени задържали хора, които се опитвали да поставят копиращо устройство и по този начин да оберат парите от картите на евентуалните клиенти на банката. \nМястото около банковия клон бе отцепено от полицията заради експертизите, които трябва да установят какъв вид устройство е поставено. Според разследващите няма риск за клиентите на банката, които са използвали този банкомат наскоро. \nСнимка БГНЕС \n    \n \t\n", "date": "2018.06.21", "title": " Спряха опит за грабеж на банкомат"}
{"url": "http://www.duma.bg/node/169454", "text": "По софийските улици вече се движат 10 нови \"паяка\" на Центъра за градска мобилност (ЦГМ), с които се репатрират паркираните в нарушение автомобили до наказателните паркинги на дружеството. Това съобщи Румяна Милова от ЦГМ. \nТака в столицата ще се движат общо 18 тежкотоварни автомобила на ЦГМ. От старите 14 ще бъдат оставени в движение осем, а другите ще бъдат бракувани, тъй като непрекъснато се разваляли. Ще бъдат назначени и допълнителни екипи, за да се санкционират повече нарушители. Два от новите \"паяци\" ще могат да репатрират по-тежки автомобили, както и джипове. \nНай-много нарушения има по велоалеята при болница \"Токуда\", по бул. \"Джавахарлал Неру\" в жк \"Люлин\", по бул. \"Тодор Александров\" при 32 СУ, по бул. \"Симеоновско шосе\", в \"Студентски град\". \nОт ЦГМ обещават да решат и проблема с паркирането на забранени места, каквито са паркове, градинки, велоалеи и пр. Според тях нарушителите си позволяват да спират на такива места, защото знаят, че дружеството разполага с малко репатриращи автомобили и в задръстванията трудно може да се придвижат до мястото. \n    \n \t\n", "date": "2018.06.21", "title": "10 нови \"паяка\" тръгват срещу нарушители в столицата"}
{"url": "http://www.duma.bg/node/169456", "text": "Студентите от Източна Европа да получават по-големи стипендии по програмата \"Еразъм+\" поиска евродепутатът от Групата на Прогресивния алианс на социалистите и демократите в ЕП Момчил Неков. \"В момента те не позволяват на младежите със скромни доходи да участват в програмата. Ако целта на комисията е действително да направи новата програма по-приобщаваща\", обясни той на заседание на комисията по култура и образование към ЕП относно бъдещата програма \"Еразъм +\". При обсъждането Неков обърна внимание и на продължаващото обучение и предвидения малък бюджет за това в програмата. \"Не ми се иска и в сферата на образованието да говорим за двойни стандарти между Изтока и Запада\", подчерта Неков. Той припомни, че една от основните цели на програмата е насърчаването на учението през целия живот. В предложението на комисията обаче за обучението на възрастни са заделени по-малко от 4% от бюджета на програмата. На територията на ЕС едва 11% от хората на възраст между 25 и 65 години участват в продължаващо обучение, а за България този процент е по-малко от 2%. \nПри гласуването на доклада относно езиковото равенство в ерата на цифровите технологии,  Момчил Неков постави въпроса за явяване на матуритетен изпит по т. нар. малки европейски езици. Според него изборът да живееш, учиш и работиш на друго място не трябва да става за сметка на връзката с родния език и култура, а точно обратното. \"Децата в тези семейства често губят връзката с родния си език. Това се дължи отчасти на факта, че повечето държави членки на ЕС не предвиждат възможност за явяване на матуритетен изпит по \"малките\" европейски езици като българския, което е чиста проба дискриминация\", заяви още Неков. \n    \n \t\n", "date": "2018.06.21", "title": " Момчил Неков иска по-високи стипендии за студенти от Източна Европа "}
{"url": "http://www.duma.bg/node/169455", "text": "Доклади за резултатите от последните научни изследвания и проекти, направени от българските учени в района на Българската антарктическа база, ще бъдат изнесени на конференция в Давос, Швейцария. Във форума \"Полар 2018\" участват над 2500 учени от целия свят, работещи в полярните райони - Антарктика и Арктика. За пръв път тази година на едно място заседават организациите Научният комитет за антарктически изследвания (SCAR) и Международният комитет за арктически изследвания (IASC), които обединяват учените, работещи на Южния и Северния полюс, съобщиха от Българския антарктически институт. \nВ работата на научната конференция участват представителите на Българския антарктически институт д-р Стефан Велев, Иглика Трифонова, Надя Янакиева и Драгомир Матеев. \n    \n \t\n", "date": "2018.06.21", "title": "Наши учени с доклади за Антарктида на форум в Давос "}
{"url": "http://www.duma.bg/node/169457", "text": "Около 400 хил. българи полагат системно нощен труд, в повечето случаи съчетан и с извънреден. Това съобщи президентът на КТ \"Подкрепа\" Димитър Манолов на дискусия, организирана от синдиката съвместно с Фондация \"Фридрих Еберт\" на тема: \"За достойни условия и заплащане на нощния труд и предотвратяване на последствията от него\". По данни на \"Подкрепа\" България е от страните, в които се полага най-много нощен труд.  \nЗаплащането на нощния труд е 25 ст. на час. Затова от КТ \"Подкрепа\" настояват тази ставка да бъде определена и фиксирана към обективни данни, например минималната заплата. Синдикатът предлага допълнителното възнаграждение за всеки час работа от 22 до 6 ч. сутринта да бъде повишено на 2,55 лв. Сега действащата ставка не е променяна от 10 години, когато минималната заплата бе 180 лв. Предложението за законодателни промени ще бъде представено на управляващите в началото на новия политически сезон през есента. \nСпоред Здравко Здравчев от КТ \"Подкрепа\" заплащането на нощния труд трябва да се увеличи поне с 5-6% от минималната заплата и да се ограничи като практика. \"Излязоха много изследвания, които сочат за увеличената вредност на нощния труд. Вследствие на това СЗО предприе кампания за ограничаването му. Надяваме се увеличената ставка на заплащането на нощния труд да помогне и за възпиране на работодателите от полагане на такъв\", коментира Здравчев. \nНощният труд увеличава риска от заболявания на сърдечносъдовата система с 40%, с 3 пъти от рак на простатата, с 30% от рак на гърдата, с 40% от рак на белите дробове и на пикочния мехур, депресии, диабет и метаболитни проблеми. Социалните рискове са свързани с проблеми в семейството, социална изолация. \nДиректорът на Инспекцията по труда Румяна Михайлова обясни, че много често работодателите укриват часовете положен нощен труд, а упражняващите го работят без договори.     \n \t\n", "date": "2018.06.21", "title": "Близо 400 000 българи работят нощем "}
{"url": "http://www.duma.bg/node/169458", "text": "Пореден опит за партизиране на вътрешното министерство и пробутване на \"подходящите\" хора в службите за сигурност видяха от БСП в промените в Закона за МВР, прокарани от управляващите на второ четене в НС вчера. По идея на ГЕРБ парламентарното мнозинство реши преместването на полицаи в ДАНС и НСО да е безплатно, същото ще важи и за обратния процес, който обаче е по-малко вероятен. И досега съществуваше възможност за рокади на служители в сектор \"Сигурност\", но те трябваше да заплатят разходите на вътрешното ведомство за обучението им в Академията на МВР. \nНародният представител от БСП Иван Иванов подчерта, че поправката няма да реши проблема с недокомплекта в системата. Големият проблем на сектор \"Сигурност\" е мотивацията на служителите, това не го решава, подкрепи го колегата му Красимир Янков. Той предупреди, че измененията ще доведат до напрежение и може да \"оголят\" МВР. \nЗам.-председателят на ГЕРБ Цветан Цветанов заяви, че промяната била малка. Отнасяла се до един общ сектор и затова не било проблем полицаите да бъдат финансово освободени. Цветанов се оплака, че изказванията на депутатите от БСП били политически, а не по същество. По думите му ставало въпрос за не повече от 10-12 човека на година. Янков апострофира, че може би Цветанов ги знае поименно тези, които миналата година са преминали от МВР в ДАНС, след като сигурно е трябвало да бъдат назначени на ръководни позиции в агенцията. \"Създавате възможност за преместване, без да има принцип, подпомагате партизирането на сектор \"Сигурност\" от ГЕРБ.\" Тази възможност за мобилност ще бъде използвана само от \"подходящите\" хора\", заподозря социалистът. Той добави, че тази \"малка промяна открехва голямата врата на допълнителното вкопчване на ГЕРБ\" в звената на сектор \"Сигурност\". Иванов призова управляващите да увеличат бюджета на ДАНС за догодина, за да може тя сама да си запълни щатовете, без да взима хора на МВР. До известна степен така заобикаляте конкурсното начало, отбеляза той.   \n \t\n", "date": "2018.06.21", "title": "Социалистите видяха нов опит за партизиране на МВР"}
{"url": "http://www.duma.bg/node/169419", "text": "СВЕТОВЕН ДЕН НА ХИДРОЛОГИЯТА. Отбелязва се от 2006 г. по инициатива на Международната организация по хидрография с подкрепата на Общото събрание на ООН. Хидрологията е наука за движението, разпределението и качеството на водите по Земята. 1866 - РАЖДА СЕ ЧИЧО СТОЯН, ДЕТСКИ ПОЕТ И ТЕАТРАЛЕН ДЕЕЦ (УМИРА 1939 Г.). Рожденото му име е Стоян Михайлов Попов. Един от големите поети в българската детска литература от началото на ХХ в. Сред най-известните му стихотворения са \"При мама и при татко\", \"Сърдитко\", \"Майчина отмяна\". Стиховете му са включвани в множество антологии с българска детска поезия. Участва в редколегията на в. \"Славейче\". 1921 - РАЖДА СЕ НИКОЛАЙ ТОДОРОВ, ИСТОРИК, ПОЛИТИК, ДИПЛОМАТ, АКАДЕМИК (УМИРА 2003 Г.). Основател на Катедрата по балканска история в СУ (1957 г.). Основател и директор на Института по балканистика към БАН (1964-1989 г.). Основател и директор на Института за външна политика \"Иван Башев\" към МВнР (1969-1974 г.) и на Единния център за наука и подготовка на кадри по история към БАН (1972-1978 г.). Посланик на България в Гърция (1979-1983 г.). Зам.-председател на БАН (12 април 1982-25 юли 1988 г.). Председател на VII ВНС (10 юли 1990-2 октомври 1991 г.). 1926 - РАЖДА СЕ ТОДОР АБАЗОВ, ЖУРНАЛИСТ, ЮРИСТ, ПРОФЕСОР (УМИРА 2016 Г.). Завършил е право в СУ. Бил е главен редактор на \"Средношколско единство\", редактор във в. \"Народна младеж\", сп. \"Младеж\", сп. \"Наша родина\", сп. \"Септември\", зам. главен редактор на в. \"Народна култура\". Директор на Центъра за журналистически изследвания и информация към СБЖ (1987-1990 г.). Преподавател във Факултета по журналистика на СУ. Автор на публицистичните сборници \"Щрихи и размисли\", \"Словото като позиция\", \"Път във времето\" и др. 1946 - РАЖДА СЕ НИКОЛАЙ ВАСИЛЕВ, ФИЛОСОФ, ПОЛИТИК, ПРОФЕСОР (УМИРА 2014 Г.). Бил е преподавател по философия и антропология в СУ. Основател на Алтернативната социалистическа партия (от 1 юни 1991 г. - Алтернативна социаллиберална партия) и неин председател (1990-2000 г.). Заместник министър-председател и министър на образованието и науката (8 ноември 1991-30 декември 1992 г.). 1996 - УМИРА КИРИЛ ВАРИЙСКИ, АКТЬОР (Р. 1954 Г.). След завършването на ВИТИЗ работи в Смолянския и в Пазарджишкия театър. Кариерата му е свързана още със Сатиричния театър и с Народния театър \"Иван Вазов\". Става известен с ролята си във филма \"Йо-хо-хо\", за която през 1983 г. получава награда на фестивала в Москва. По-известни ленти с негово участие са още \"24 часа дъжд\", \"Инспектор без оръжие\", \"В името на народа\", \"Ударът\", \"Жребият\", \"Бързо, акуратно, окончателно\".   \n \t\n", "date": "2018.06.21", "title": "Датата"}
{"url": "http://www.duma.bg/node/169459", "text": "ДПС ще подкрепи вота на недоверие, внесен от БСП, обяви депутатът Йордан Цонев. Вчера сутринта от движението все още не се бяха запознали с мотивите, но сметнаха темата за напълно резонна. Цонев припомни, че още при преговорите за януарския вот на недоверие срещу кабинета ДПС искаше той да е за несправяне в сектор \"Сигурност\". Депутатът отново повтори тезата на Движението, че участието на националистите във властта подкопава националната сигурност. Ще гласуваме против кабинета, от първия ден сме против него и коалицията, настоя Цонев. \nВеселин Марешки си остави вратичка дали \"Воля\" ще подкрепи вота на недоверие. Съпартийците му първо щели да се убедят в аргументите на БСП. \"Ако няма сериозни доводи, няма да го подкрепим. Представете си, че изкарат нещо реално, което има смисъл, тогава може да преосмислим решението си\", заяви Марешки. \nВотът на недоверие трябва да бъде отхвърлен, защото обществото няма полза от падане на правителството, защити коалиционните си партньори председателят на ПГ \"Обединени патриоти\" Волен Сидеров. Според него БСП не разполагали с реални и истински аргументи. Той обаче призна, че МВР наистина се нуждае от реформи, които да променят начина на работа на институциите, свързани със сигурността.   \n \t\n", "date": "2018.06.21", "title": "ДПС са \"за\", \"Воля\" мисли, \"Атака\" не вижда полза"}
{"url": "http://www.duma.bg/node/169422", "text": "Когато стане едра, тежка и започне да се прегъва под натиска си, корупцията се нуждае от споделяне. Не защото има желание да дели с някого - не. Просто й се налага. Някой да удари едно рамо, та безобразното да изглежда като обществен морал, кражбата да прилича на социална необходимост, липсата на справедливост - на необходимо зло, а настоящата власт да се изживява като безалтернативен перпетуум мобиле. И тази подкрепа ще бъде възнаградена - ще получи право на участие в хепънинга на грабежа, в деконструкцията на надеждите и вярата; ще има по хапка за всяко затваряне на очите и на съвестта. Може и по две хапки да има. Защо не? И колкото повече рамене понесат чуждата корупция, толкова по-веществена и социална ще изглежда тя. \nЗатова се опитаха за вкарат опозицията във властта (в тяхната обаче власт!). Не успяха. Искат да са сред народа, но не на равна нога с него, а отгоре - като пътепоказател, като елитарен владелец на закрепостена и нежива свобода. \nСега и президентът бил крив. Защото и той не удря рамо. Не споделя страстта към корупцията. Не желае да си чопне от нея, да вземе участие в делбата на богатата грабителска плячка. \nИ защо, бре, джанъм? Има за всички. То така е по целия свят. Балъците мислят и говорят по цял ден за права, за справедливост, за човещина и демокрация, а върхушката ги баламосва с жартиери на певици, със силиконови обещания за предстоящи реформи и прочее дръзновени фалшивости. А междувременно се занимава само с едно - с грабеж: вулгарен, животински, злобен, агресивен и безочлив грабеж. Защото кражбата и корупцията у нас отдавна минаха рамките на своите дефиниции - те вече са отвъд разбиранията за човешка принадлежност дори на греховете. \nДори когато не е споделена, корупцията си продължава, щом е овластена. Чувства се по-несигурно в отчуждение, става й напрегнато и дискомфортно наистина, но не се спира, само се ожесточава. Плюе истерично срещу всеки инакомислещ, полицейщина заменя грижата за обществения ред, изкористяват се, а впоследствие се и присвояват, публичните функции на държавните органи; всякакви форми за обществен контрол, за свобода на съвестта и словото се демонизират, профанират и охулват. \nВидя се, че това може да продължи дълго време. Но не може да продължава вечно. \nНе(с)поделена, корупцията се смазва под напора на собствената си уродливост. \nИ понеже краят на този колос идва - усеща се по пукливия шум на глинените му крака, по хаоса и надменното предмъртвешко безхаберие на властта, безсилна вече да се справи с тежестта си, ще се наложи скоро да поговорим и за завещаното, за гнусното и вонящо наследство на корупцията, прояла отвътре и отвън плътта на държавата. \nНо за това - друг път.     \n \t\n", "date": "2018.06.21", "title": "ДЕЛБА НА КОРУПЦИЯ"}
{"url": "http://www.duma.bg/node/169461", "text": "Националният институт по метеорология и хидрология при БАН се нуждае от 18 млн. лв. годишно, за да работи нормално и да се покрива пълната му дейност, заяви вчера метеорологът гл.ас. Анастасия Стойчева пред БНТ. По думите й отпуснатите на института средства ще стигнат до 9 юли и след това той трудно може да функционира, затова от тази дата можело да спрат прогнозите за времето.  \nНедостигът на средства в НИМХ е хроничен, на института не му достигали 1 млн. лв., за да завърши успешно годината. Завчера ръководството на БАН уточни, че бюджетът на НИМХ е увеличен с над 1 млн. лв. спрямо 2017 г. и сега е 8,8 млн. лв., като е определен по същите правила като на останалите институти в академията. \nСубсидията на БАН от години не покрива разходите за дейност и дори за ниските заплати там, учени напускат постоянно, но работещите в НИМХ направиха митинг вчера не срещу това, а срещу ръководството на БАН, което не им било дало достатъчно. В същото време, както установи разследване на ДУМА миналата седмица, директорът на НИМХ Христомир Брънзов в разрез със законите и Устава на БАН има паралелни частни фирми и договори и \"търгува\" със собствения си институт.      \n \t\n", "date": "2018.06.21", "title": "НИМХ иска 18 млн. лeва"}
{"url": "http://www.duma.bg/node/169462", "text": "До дни агенцията по трансплантации ще има нов шеф, съобщава Скенер.нюз, позовавайки се на свои достоверни източници. Сегашната директорка д-р Марияна Симеонова е подала молба за напускане преди две седмици, но още не била подписана от министъра. \nДУМА припомня, че в края на май пациенти, които чакат присаждане на бял дроб, протестираха пред МЗ, а по-късно потърсиха и съдействие от централата на БСП. Проблемът е, че от западноевропейски клиники отказват белодробни трансплантации на българи заради изтеклия договор на страната ни с Евротрансплант. Според източници на ДУМА д-р Симеонова своевременно е информирала последните два екипа на МЗ, но очевидно те са нехаели. \nД-р Симеонова бе назначена в началото на 2013 г. за изпълнителен директор на ИАТ и от създаването на агенцията е най-дълго задържалият се на поста директор. По време на работата й в страната се увеличиха рязко донорските ситуации, както и трансплантациите на органи, бе изградена мрежата от координатори.  \nСпоред Скенер.нюз приемникът на д-р Симеонова ще бъде  д-р Георги Деянов, който дълги години е работил в областта на трансплантациите.     \n \t\n", "date": "2018.06.21", "title": " Директорката на агенцията по трансплантация депозирала оставка"}
{"url": "http://www.duma.bg/node/169423", "text": "Днес е 100-то издание на рубриката \"Черно на бяло\" в ДУМА. От 23 юни 2016 г. досега Христо Георгиев - журналистът и издателят, който е неин водещ, е публикувал  стотици автентични документи, издирвани добросъвестно ден след ден в архивите на различни институции - у нас и в чужбина. Няма в нашите медии подобна постоянна галерия на миналото и на днешния ден, в която се появяват забравени или неизвестни за широката публика, а понякога дори за историците, архивни документи - за големи българи, за исторически събития, за върхове и падения в аналите на държавата ни.  \nТези публикации веднъж седмично не са самоцелни - те ограмотяват неграмотните и помагат на паметливите да научат факти и истини за нас самите от първа ръка. Придружени с кратък въвеждащ коментар, късчетата от архивите, които рубриката предлага, са реални свидетелства на времето в днешното ни общество, в което заради политически и всякакви други интереси активно се натрапват неистини, премълчаване, манипулации и митове. Някои от материалите на Христо Георгиев пряко опровергават с факти обилните лъжи, които се леят от телевизионния екран в предавания като \"История.бг\" например, като тези за лагерите да речем. Някои, разбира се, реагират на тези публикации с \"Разпни го!\" Читателите, които следят редовно рубриката обаче, знаят, че тя е поднасяла шокиращи факти и подробности дори за най-популярни фигури от историята и културата ни - за Фердинанд и Борис ттт; за убийството на Стамболов и погромите 1923-1925 г.; за Гео Милев, Антон Страшимиров и Смирненски; за Яворов и Вапцаров; за Богдан Филов и ген. Луков; за децата, жертви на фашизма; за Парижката мирна конференция и Народния съд, за процеса на Трайчо Костов; за Тодор Живков; за писателя Георги Марков, за градежите по времето на социализма и дори за дядо Пимен, когото \"демократите\" употребиха за църковния разкол и го изоставиха в мизерия и самота в последните му дни. Невероятно е, но самодейни ентусиасти в страната започнаха да издават книжки с материалите от \"Черно на бяло\". \nДнес напомняме само няколко от 100-те късчета история в тази панорама на времето, която Христо Георгиев е предложил досега - кратки паметки в чест на юбилейния брой на \"Черно на бяло\". И нашето пожелание: На многая лета! \n30.06.2016 \nПИСМО-ТЕЛЕГРАМА \nСофия, 6 юли 1944, щ 1021, приета на 9.07. \nП о в е р и т е л н о \n...Тукашният швейцарски шарже д'афер, като представител на протекторските сили, неотдавна обърнал внимание на българското правителство, че в Самоков и Своге са били избити пленени английски и американски летци. Той заявил, че напълно разбира, че ожесточеното от терористичните въздушни нападения българско население може да прибегне до законна самоотбрана и саморазправа с неприятелските летци, но че е недопустимо, когато в линчуването участва армията и полицията, и когато, както в Своге, се режат главите на летците и се поставят за зрелище в началото на селото. \nКакто разбрах в Министерството на войната, досега от населението или от военните, респективно полицията, са избити 18 летци. \n                                                                               Бекерле \n18.08.2016 г. \n...\"Поради това и намерих за благопотребно да събера тук ръководителите на върховната държавна управа и тия на Върховната църковна управа, за да се обсъдят и уяснят по-добре тия въпроси. Ще се спра, преди всичко, да кажа няколко думи по първия в това писмо въпрос - за евреите...\" И започна Негово величество с тия \"няколко думи\", подчерта се в речта му големите пакости, които тоя спекулативен дух на еврейството от векове прави на човечеството изобщо. Тоя дух всъде е създавал омраза сред хората, безверие, морално разложение и родоизмяна сред народите. Тоя дух на спекула и отрицание е създавал и създава сред обществата и народите недоволство, спорове, конфликти, войни и злополуки. Други от европейските народи са се уверили вече, че еврейската спекулация е фатална спънка за свободното тяхно духовно културно и национално-стопанско развитие. У тях е узряло съзнанието, че колкото по-скоро бъдат освободени от влиянието и експлоатацията на еврейството, толкова по-скоро и по-здраво ще се засилва и укрепва тяхното национално чувство и тяхното родолюбие. \n23.09.2016 г. \nРаботата е следната: отначало гръцкото правителство предяви към България репарационни искания в размер на \"малката\" сума от 985 469 993 долара. Обърнете внимание на тая поразителна точност - загубите са изчислени с точност до три долара! След това то намали тая сума и новата цифра представляваше вече 708 558 879 долара. Сега гръцкото правителство намали претенциите си до 125 000 000 долара. Но да продължим нашия пазарлък, господа гръцки делегати - може би ще се съгласите на 25 000 000 долара!  \nЕто ви списъка, в който са изброени загубите, понесени от Гърция и въз основа на който Гърция предявява исканията си към България за репарации.  \nПърво - \"Влошаване на железопътната мрежа вследствие претоварване\". България трябва да заплати за това ни по-малко, ни повече от 1 398 000 и нещо долара.  \nВторо - Една каруца, която взела българската армия, карана от един кон. (Смях). Така е казано в гръцкия документ.  \nПо-нататък четем - Още 8 каруци, карани от волове. (Смях). И за всичко това Цалдарис иска от България още 1 398 500 драхми. \n13.10.2016 т.  \nМинистър-председателят Богдан Филов (От трибуната. Посрещнат с бурни ръкопляскания, които продължават няколко минути): \n...В моята последна реч пред вас на 19 ноември т.г. аз заявих, че България, след като се присъедини към Тристранния пакт, стои днес здраво и непоколебимо на страната на силите в Оста и на техните съюзници (\"Браво\"! Бурни и продължителни ръкопляскания), че тя ще остане докрай вярна на задълженията, които е поела спрямо тях, и че ще им оказва винаги, в кръга на своите възможности, най-искрено сътрудничество. (\"Браво\"! Бурни и продължителни ръкопляскания.) \n26.01.2017 г.  \nОфициално беше съобщено, че дедо Пимен е починал на 10.тV.1999 г. в болницата \"Св. Ана\" - София. Съобщиха, че погребението му ще бъде на 13.ІV.1999 г., вторник - третия ден на Великден при църквата \"Рождество Богородично\" - гр. Благоевград.  \nНапоследък изцяло го бяха изоставили в Митрополията. Не му даваха отопление, грееше се само с електрическа печка \"Диана\". Храната не му била добре подсигурена. В болницата \"Св. Ана\" в София беше изцяло изолиран от достъп на хора. Не пускаха никого при него. Това го е понесъл много тежко. Властимеющите бяха забранили всякакъв достъп до него. \n15.03.2018 г. \nДълбоко вълнуващи са песните, които създават в наши дни в Батак близките на падналите в антифашистката борба. Ето какво говори дядо Тодор Георгиев Ванчев, на младини известен певец, баща на двама сина и снаха, загинали като партизани, за песента \"Среща на родителите със синовете и снаха им партизани\": \"Като си думаме един ден с баба ти Петра, рекоф й: Ще съчина една пясна, ама да разплача ората. Спомниф се едно писмо на големия ми син, гато беше партизанин и ни беше писал да отидем с майка му на \"Бордюви пожаре\", та там да се видим. Ний биля вряме нямафме абер от синовете и снахата. Па се решифме с бабата. Уж ще режеме дърва, че тук много ни преследват - полицията, войници от ловната дружина, агенти - страшно... Ама ние търгнафме. Стана срящата и се върнафме в село. Та точно така какво бяше, така си и съчиних пясната, нищо няма да е лъга. И гато я пишеф, плача. Щом няма синовете, не ни се живее, ама на, зорлен душа не излиза. Ето ти сега де, огреши ма, караш ма да ти пея, а я пея, па отвътре кръв ми капе\".   \n15.04.2018 \nСлед 1960 г. от починалите 147 души 7 са въдворени по политически причини, 6 - по смесени, 122 от починалите са въдворени по криминални причини. Няма данни за 9 души.  \nДруга категория са лица, изпратени в лагерите по, така да ги наречем, лични причини, например придобилият широка известност случай със сина на полковника от МВР, допуснал да го изпратят в лагера за \"превъзпитание\". Такъв е случаят и с Александър Николов (Сашо Сладура), изпратен в лагера по лични подбуди, тъй като единствената му политическа дейност са \"вицовете\". \nКъм 13 март 1962 г. в лагера край Ловеч се намират 253 лица, от които 195 българи, 56 цигани, 1 евреин и 1 арменец. От лагерниците в този период 100 са осъждани за криминални престъпления над 10 (някои над 30) пъти; 70 - между пет и десет пъти; 74 - до пет пъти и отново 9 човека не са осъдени. \n3.11.2016 г.  \nПетков (з): И ако търсите отговорност за оня терор, за оня полицейски режим, който съществуваше преди м. септемврий, тая отговорност е на ония от тая маса (сочи министерската маса), които създадоха онова управление в България, което в цяла Европа е кръстено \"белия терор\"; които създадоха онова управление, което накара хора като Анатол Франс, първия писател на Франция, като Максим Горки, известен руски писател, да издигнат глас на протест пред интелигенцията на целия свят; които създадоха онова управление, което накара Антон Страшимиров, български писател, известен на всинца ни, който не е дружбаш, да се провикне, че българският народ е клан така, както турци не са го клали. И наистина, г.г. народни представители, жертвите на баташките кланета са 3 хиляди души, а ние не знаем колко са жертвите от септемврийските и юнските събития. Ако можем да вадим заключения от това, което се публикува в чуждата преса, те възлизат на 10-12 хиляди души. Във време на сражение аз разбирам да се убиват едни други, но не след сражението, при потушаването да се убиват пленените въстаници и даже да има жертви там, където не е имало никакъв бунт, както стана в Пловдив, Пазарджик и Самоков, където са избити маса хора от властта. \nС.[лавейко ] Василев (д.сг): Ти си анормален тип! Лъжец с лъжец! Какво е станало там? Мискин, мръсник такъв. \nП. Петков (з): Картините ни напомнят нещо повече от турските изстъпления. Народните представители от Свищовско могат да ви кажат, че живи и убити хора са хвърлени в Дунава... Има хора бесени по стълбовете, а имало е и хвърляне на хора от скалите над Лакатник долу в реката. Има избивания на цели групи от картечници и ножове. Това предизвика цяла Европа. \nVal Rankov, Българска академия на науките: \nСтатиите на Христо Георгиев са просто уникални. Напомня ми на руския историк Юрий Жуков, който се рови в архивите вече 25 години и за всяка тема, която коментира, има документирани факти, а не измишльотини. Тези статии, никой не ги коментира, обаче. Така е с фактите. Тях и да ги коментираш и да не ги коментираш, фактите са си факти. Четеш, запомняш и благодариш на човека, че ги е събрал и обобщил. \nКонстантин Мишев (Ню Йорк):  \nПод бомбастичното заглавие \"Хитлер напада СССР и заради България\" излезе статия в \"Дума\" от Христо Георгиев, препечатана в \"Поглед\". Този автор ми е много интересен. Току пусне някой важен документ. Питах един народен представител от БСП кой е този човек... почти никой не го знае. Бил е издател и е кръжал около Вагенщайн. Но ако човек се абстрахира от пропагандата... пуска важни текстове от миналото... макар, че коментарите под тях или са неверни или дори напълно отсъстват, Но ми е симпатичен в някакъв смисъл. Днес чета, че е извадил под зашеметяващото заглавие пасажи от речта на Хитлер на 22 юни 1942 г. Преди много години и аз съм писал по тези въпроси и тази реч.  \n...Христо Георгиев използва превода на вестник. \"Утро\", неделя, 22 юний 1941 г. Когато пишех по тези въпроси, нямах този превод, или предполагам тази реч е преведена и от \"Зора\". Пускам я цялата на английски. Не мога да я намеря на български. Просто за пишман историците го правя. \nЮлия Велинова, СУ \"Св. Климент Охридски\": \nБлагодаря за позицията, честна и неотклонна, и за труда... Споделям и подкрепям... \nДимитър Матеев: \n\"Когато фактите говорят и боговете мълчат.\" (Н.П.) Още веднъж, за кой ли път, поздравления за радетеля, неуморимия и неумолим привърженик и непреклонен, плодовит търсач на ФАКТОЛОГИЧЕСКАТА истина Христо Георгиев. От всичките му публикации от поредицата, свързана с антифашиската съпротива, които съм чел, не срещнах нито един укорителен, оспорващ или критичен коментар. Това е висока оценка и признание за неговия къртовски труд. \nКолкото до т.н. Цар Симеон втори!.. Ако наистина се има за цар, досега стотици пъти трябваше да се извини за хилядите убити без съд и присъда антифашисти - партизани, ятаци, помагачи в \"Името на Негово Величество Цар Симеон Втори\". Но, кой знае защо, не го прави!  \nТамерлан Тамерланов: \nАвторът слага кавички на жертвите на комунизма! Следователно жертви на комунизма е нямало! А има ли изобщо народни песни след 44 г.? Въобще? Пее ли се за някой герой на социалистическия труд? За колко е хубаво да живееш в панелка и да ти вземат земята? За страданието да лежиш в Белене и да те бият в милицията? \n*** \nНе Ви ли е срам? Прадядо ми е бил арестуван от комунистите и всичкото му имущество е било конфискувано. Бил е измъчван, връщат го на близките му полудял. Умира в мъки. Грехът му е, че е бил едър земеделец, че и фабрикант... Народните песни са фолклорни песни, те излизат от дълбините на хора с национално самосъзнание имащи дом и земя. Като обезземлите селянина и го пратите да работи в завода и да живее в панелка, какви песни искате да пее? Смятам, че голяма част от партизаните са имали честни идеали за свобода и справедливост. Но класова справедливост, а къде е националният идеал?  \nStoyan Gygov, СУ \"Климент Охридски\" - гр. София: \nТова трябва всеки да го прочете, ако може и да го запомни. Ако поне малко от това сега има, престъпността вероятно много ще намалее! \nИван Делчев (по телефона): \nЧета редовно в. \"Дума\", той е най-хубавият вестник. Много ми харесва страницата \"Черно на Бяло\", не мога без нея. Всеки четвъртък отивам рано до будката, за да мога да си купя вестника, че свършва бързо. \n      \n \t\n", "date": "2018.06.21", "title": " Юбилейно: 100-ен брой на рубриката "}
{"url": "http://www.duma.bg/node/169428", "text": "\"Още в първия си мандат кабинетът \"Борисов\" отряза огромна част от бюджета на БА, с което направи процесите необратими\" - Г-н Зафиров, през изминалата седмица военният министър Красимир Каракачанов изнесе шокиращи данни за състоянието на ВВС. Как ще коментирате признанието му, че там на щат има 245 пилоти, от които по-малко от половината летят, защото няма достатъчно изправни машини? \n- Като признание за провала на политиката на ГЕРБ в сектор \"Отбрана\". Ако този министър се опитва да се скрие зад краткия си престой в Министерството на отбраната, това не променя факта, че дългата верига от погрешни стъпки и решения на кабинетите \"Борисов 1 и 2\" беше продължена и от настоящия кабинет. Един от първите му актове беше оттеглянето на Доклада за състоянието на отбраната и Въоръжените сили за 2016 г. Още тогава стана ясно, че правителството не само не е в състояние да реши проблемите в сектора, но и не проявява никакво желание и намерение за това. Стигна се до куриозния случай едни и същи хора да готвят два доклада по една тема, но с различно съдържание, за да удовлетворят политическите амбиции на министъра на отбраната. С промяната на изводите не беше решен нито един от проблемите във Въоръжените сили. Точно обратното - те се задълбочиха и поставиха началото на окончателния провал на правителството в този сектор. \n- Какво е състоянието на летателните машини на бойната авиация и кой носи вината за плачевното положение? \n- Състоянието на военновъздушната ни авиация вече не е тайна за никого. Проблемът е комплексен както по отношение на състоянието на техниката и липсата на резервни части, така и по отношение на крайно недостатъчните летателни часове на пилотите, ниското качество на гориво-смазочните материали, изтичащия окончателно, макар и неколкократно удължаван, ресурс на самолетите. Най-голяма вина за това носят кабинетите на ГЕРБ и лично Бойко Борисов, който още в първия си мандат отряза огромна част от бюджета на Българската армия, с което направи процесите необратими. \nТвърдоглавието и политическият инат на предишния министър на отбраната доведоха до почти пълната ликвидация на летателната авиационна техника, в голямата си част руска, и към днешна дата почти обезсмислиха наливането на средства за нейната модернизация. Бяха пропилени много възможности за това, за разлика от други наши съюзници в НАТО, които поставиха на първо място собствените, а не чужди интереси. Стигна се до унизителните договори за ремонт на двигатели в Полша и поканата към чужди (италиански) самолети за охрана на въздушното ни пространство поради липса на изправни български такива. \nСлед като и италианските самолети си отидоха, днес българските ВВС изпълняват основната си задача - наблюдение, контрол и защита на въздушното пространство, с цената на многобройни всекидневни нарушения на процедурите за поддръжка на радиолокационната и авиационната техника. Поради некомплекта от личен състав, който е над 15%, липсата на финансови средства и резервни части задачите се изпълняват при свръхнатоварване на летателния и инженерно-техническия състав, правят се недопустими нарушения по отношение на удължаване на жизнения цикъл на авиационното и на ракетните войски въоръжение. \nПоради сгрешени приоритети и недостатъчно финансиране е намален броят на летателните часове, а тези на пилотите на вертолети са дори под санитарния минимум. Стигна се дотам, че като в автоморга се снемат части, агрегати, възли и блокове от други летателни апарати или радиолокационни станции, за да функционират останалите. \nПак по вина на МО се забави с повече от шест месеца приемането на доставените двигатели за МиГ 29. Всичко това накара търпението на пилотите от авиобаза \"Граф Игнатиево\" да прерасне в недоволство и на 24 октомври 2017 г. те отказаха да изпълняват полети. Протест, непознат в историята на Българската армия. \n- Проектът за купуване на изтребители беше спрян през миналата година по искане на ГЕРБ. Какви са последиците от недалновидното политическо решение на управляващите? \n- Последиците са видни. Вместо вече да разполагаме с чисто нови многоцелеви бойни самолети, тепърва ще събираме оферти и ще водим преговори. А времето неумолимо тече. И е тъжно, че зачестилите трагични инциденти в авиацията са катализатор за мисловните процеси на някои политици, демонстриращи крайно неадекватни на съвременните геополитически реалности виждания и тези. Призовавам ги да замълчат поне за малко пред паметта на достойните български офицери и войници, жертва на неадекватните политически действия и бездействия. \n- На 8 юни парламентът одобри двата проекта на стойност 3,26 млрд. лв. за модернизация на армията. Какво включват те? \n- Първият предвижда закупуването на 150 бр. бойна и специална техника на стойност 1,464 млрд. лв. с ДДС, специална техника за 1,224 млрд. лв. и на системи и допълнително оборудване за 240 млн. лв. Това са 90 бр. бойни бронирани машини, 60 бр. специални бронирани машини, система за обучение (тренажори и симулатори), автоматизирана система за управление на огъня на самоходна минохвъргачна батарея, комуникационна и информационна система. \nПроектът предвижда осигуряването на логистична поддръжка на бойната и специалната техника и оборудването да се извършва от българска фирма, през жизнения цикъл на изделията. Като се предвижда не само поддръжката, а и асамблирането на машината да се извършва в България. А лицензионният трансфер да позволява и създава предпоставки за износ на произвежданите отбранителни продукти на трети пазари. \nВторият проект предвижда придобиване на 16 самолета на два етапа - придобиване на най-малко 8 бр. самолети с оборудване за мисии, със запас от резервни части и консумативи, средства за наземно обслужване, въоръжение и средства за обучение на летателен и технически състав на обща стойност 1,8 млрд. лв. за 10 години и придобиване на още 8 бр. самолети от същия тип след приключване на доставките по първия етап. \nРеализацията на проекта ще се осъществи посредством закупуване на нов или употребяван боен самолет. За закупуването му запитване ще бъде направено до САЩ, Португалия, с логистичен пакет и въоръжение от САЩ, Израел, Италия, Германия, Франция и Швеция. \nВиждате колко тази информация се различава от безотговорните приказки на Марешки и подобните нему, че едва ли не България ще похарчи 6 (не знам как измислиха тази цифра!) милиарда лева за няколко самолета и \"играчки\" - любимата дума на тези пишман пацифисти! Истината е доста по-различна. Макар и крайно недостатъчна, тази техника, първо, ще спаси българските ВВС от окончателното им и безвъзвратно приземяване, ще позволи на сухопътните сили да имат поне една модерна и комплектована бригада, способна да води въоръжени действия в съвременни условия, и не на последно място, чрез т. нар. индустриално сътрудничество ще има възможност немалка част от тези суми да се върне обратно в България. Което ще налее свежи пари в отбранителната ни индустрия. \nТрябва да се знае, че в момента Сухопътните войски разполагат с бойни машини на пехотата БТР 60 ПБ с бензинови двигатели, постъпили на въоръжение през 60-те години на миналия век. Тази техника е остаряла и не съответства на поетите ангажименти на страната за изграждане на способности. И ако за участие в различни мисии е частично пригодна, то тя е съвършено непригодна за водене на бойни действия в съвременен въоръжен конфликт. \n- Едно от условията, които лидерът на БСП Корнелия Нинова постави при подкрепата за тях, е парите да не надхвърлят 2% от БВП. Какви бяха аргументите на левицата да подкрепи предложението на Красимир Каракачанов? \n- Част от тях вече казах, но най-важното за нас бяха именно тези две условия - разсрочените за дълъг период плащания няма да позволят общите разходи за отбрана да надхвърлят двата процента от БВП, защото според нас има редица други системно недофинансирани сектори като здравеопазване, образование, социално дело и т. н., които се нуждаят от рязко увеличение на средствата от държавния бюджет, както и заложеното индустриално сътрудничество, каквото нямаше в предишните проекти. Наясно сме и със слабостите в двата проекта - те не са малко, но при контрол и политическа воля могат да бъдат преодолени! \n- Дни по-късно НС на БСП прие по принцип позиция за подкрепа на модернизацията на БА, но под условие. Какво включва документът? \n- Позицията беше приета по принцип, предстои да бъде редактирана с направените основателни бележки и допълнения от НС, но общият дух на документа е подкрепа за модернизацията на Българската армия и Въоръжените сили, но под условие за ясни процедури по избор на доставчици, стриктно придържане към зададените параметри, липсата на всякакви съмнения за корупционни практики и в крайна сметка - гаранции, че ще спечелят най-добрите оферти, с най-добрите условия за България. В противен случай си запазваме правото за преразглеждане на тази наша позиция в окончателната ратификация на проектите в Народното събрание, за да не допуснем отново да се закупи бойна техника, която да е в ущърб на Българската армия, осигуряваща нечии комисиони или обслужваща определени геополитически интереси.   \n \t\n", "date": "2018.06.21", "title": " Управляващите поставиха армията на колене"}
{"url": "http://www.duma.bg/node/169424", "text": "Съгласно чл. 105, ал. 2 от Конституцията на Р България МС осигурява обществения ред и националната сигурност на страната. Изминалата година показа, че правителството, избрано на 4 май 2017 г. с министър-председател Бойко Борисов, е неспособно да изпълни това свое основно конституционно задължение. Нещо повече - през последната година продължи ескалацията на крайно негативни усещания и страхове у хората. \nНаред с общата социална несигурност - ниски доходи, невъзможност да се платят елементарните условия на живот, здравните услуги и лекарствата - в страната се формира обща, трайна и без изгледи и надежди за подобрение атмосфера на несигурност и безпокойство \nС всеки ден нараства усещането за опасност и страх от престъпни посегателства, от безпомощност при природни бедствия и аварии. Нараства не само усещането, но и е налице фактическа незащитеност на гражданите и бизнеса от по-силните - мафия, политически покровителствени бизнесмени и фирми, местни феодали, произвол от представители на правозащитни структури.  \nПрез последната година се прибави и страхът от възможен военен конфликт с пряко въвличане на България. Страховете и чувството за несигурност у хората са основна детерминанта на лошото качество на живот и е от основните причини за масовото изселване на младите от страната. \nПровалът в гарантиране сигурността на обществото е най-видим в действията на МВР по отношение на т. нар. битова или конвенционална престъпност. Нея хората усещат най-остро и тя е причината за осезаемо чувство на несигурност. През ноември 2017 г. мъж е застрелян и обезглавен в столичния кв. \"Хиподрума\", през януари ученици пребиват шофьор на автобус, през април възрастна жена от Златица е ограбена и пребита, през май мъж е залостен с дървен кол след побой и грабеж. Честите побои и набези създават напрежение, което рискува да прерасне в конфликт от етнически характер. Очевидно едно от основните предизборни обещания на ГЕРБ - \"Подобрено и координирано противодействие и превенция на конвенционалната престъпност\" - е неизпълнено и избирателите са излъгани! \nНе се изпълнява мярката за дислокация на 1000 униформени полицаи в малки и средно големи населени места. Въпреки статистиките за намалени престъпления натискът на престъпността не намалява. По-малкото регистрирани престъпления се дължат на липсата на доверие в полицията. По тази причина все по-малко хора сигнализират органите на реда за извършени посегателства срещу тях. \"Подадох сигнал, че от службите изтича секретна информация към Антон Тодоров. На следващия ден той ми звънна и ме заля със заплахи. Не вярвайте на МВР, когато казва, че анонимността ви е гарантирана, ако подадете сигнал срещу престъпници. Това просто не е така. От МВР тече информация като сито и вашата безопасност не е гарантирана\", казва Минчо Спасов, бивш депутат от НДСВ и председател на вътрешната комисия в НС. Доказателство за това са и зачестилите случаи на самоорганизация и саморазправа, възроденият дебат за границата на неизбежната самоотбрана и масовите протести. Примери? Митингите през март в подкрепа на доктора, застрелял рецидивист в двора на къщата си, както и масовите протести в с. Градец през април, след като 35-годишен дървосекач нападна самотна баба в Златарица, преби я, съблече я гола, открадна 90 лв. и банковата й карта и изчезна. Ненавременната реакция на полицията и липсата на наказания все по-често са причини за саморазправа и издаване на присъди от улицата. Показателен е случаят в Угърчин отпреди седмица, където любовна драма и невърнат заем станаха причината за масови безредици и противопоставяне на отделни групи в обществото. \nДържавата капитулира пред интересите на мафията, на националната и транснационалната организирана престъпност. Свидетели сме на разширяване на незаконните престъпни практики в икономическия живот (печелене на обществени поръчки, финансови измами, измами на работодатели спрямо трудещите се по отношение на заплати и осигуровки, контрабанда, незаконна търговия с акцизни стоки и др.). Все по-често в обществото се говори за тясно обвързване на част от системите за сигурност с престъпността. България е безгласен участник в системите за международна сигурност Държавата няма глас в НАТО. Държавата няма позиция и политика по отношение превръщането на региона в арена на пряка конфронтация на глобалните геополитически сили, насищането му с въоръжение, разполагането на нови супермодерни и мощни оръжейни системи, разполагането на чужди (макар и съюзнически) военни подразделения. В западните медии за Балканите постепенно се връща определението \"барутен погреб\". \nДържавата няма концепция и политика за развитие на регионалната сигурност. Инициативите за Западните Балкани са продиктувани от глобални интереси и, както се вижда, не са регионално балансирани и подкрепени. Липсата на собствена концепция води до липса на съответствие и баланс  между инициативите и възможностите на страната, до неефективно \"изхвърляне\". Непрофесионалното и аматьорско отношение към една от най-сложните политически сфери не само не допринася за развитието на отношенията и укрепване на ролята и мястото ни в региона, а обратното - до тяхното влошаване. \nСред слабостите следва да отчетем дезинтегрираната ни система за сигурност - слаба обвързаност на основните елементи в нея (външна политика, отбрана, разузнаване, контраразузнаване, вътрешна сигурност и обществен ред). При тези обстоятелства сигурността на държавата и на хората е на ниско равнище въпреки немалкия обществен ресурс, който се харчи (над 3 млрд. лв. преки разходи през бюджета на специализираните държавни структури и още 0,5 млрд. лв. през бюджетите на министерства, агенции, комисии, областни администрации, общини). Разчита се на благоприятно стечение на обстоятелствата, няма капацитет за посрещане на усложнена обстановка и обстоятелства. Стана навик (даже принцип) реакцията при настъпване на такива обстоятелства да е с трагичен оттенък и с крайно отрицателни последствия - бягството на двамата рецидивисти от Централния затвор, масовото убийство в Нови Искър. Често пъти и за жалост тя е и трагикомична. \nПоражда безпокойство силното участие на частния сектор в сферата на сигурността като компенсаторна реакция на слабостта на държавата (общ финансов разход от около 1,5-1,7 млрд. лв. с тенденция на нарастване - т. е. този ресурс постепенно достига по размери публично заделяния ресурс). Налице е опасно изместване на държавата от една от най-важните и публични функции - гарантирането на сигурността - с непредсказуеми отрицателни последствия за държавността и за съществуването на държавата. \nУправляващите подчиниха системата за сигурност на некоординирани и слабоконтролирани частни интереси. Постепенно \nзапочнаха да се формират параструктури Паралелно с това не престава разчистването на сметки като следствие от мафиотизацията на държавата. През последната година показните убийства се превърнаха в нещо нормално. На 18 декември 2017 г. висш държавен служител - началникът на отдел \"Фискален контрол\" на Централното управление на НАП Иво Стаменов, е причакан и прострелян от упор в центъра на София, на по-малко от 500 м от Столичната община и НС, в непосредствена близост до детска градина. Заловен за престъплението няма въпреки заявлението на министъра на финансите Владислав Горанов, че стрелбата срещу данъчен служител е изстрел срещу държавата. Няма заловен и за убийството на известния с връзките си с ГЕРБ великотърновски предприемач Петър Христов. Той бе застрелян с картечен пистолет в София на 8 януари 2018 г. на едно от най-наблюдаваните пътни трасета в столицата. И двете убийства стават повод за критични коментари в авторитетни чуждестранни медии, които акцентират върху започващото 6-месечно ротационно председателство на Съвета на ЕС от България и на внимателното наблюдение на страната от Брюксел с оглед на усилията й в борбата с организираната престъпност и корупцията. \nЖеланието на правителството да се справи с престъпността и корупцията е обект на съмнение не само от Брюксел и БСП, но и отвътре. Не друг, а вицепремиер в същото това правителство заяви на 18 юни т.г., че заведения, в които се пласират наркотици и има проституция, получават министерска подкрепа. Въпросната министерска подкрепа визира министъра на благоустройството и регионалното развитие Николай Нанков. Малко по-рано тази година вицепремиерът Валери Симеонов сезира прокуратурата за извършени престъпления от министъра на туризма Николина Ангелкова. *    *    * При сегашното управление не се виждат реални перспективи за промяна на състоянието на системите за сигурност в позитивна посока. Политическите ръководства не са в професионално състояние и нямат капацитет за преодоляване на кризата. Това с особена сила се отнася до МВР и ДАНС. \nГруба грешка и нарушение на законите на страната е и пряката намеса на висшето политическо ръководство на ПП ГЕРБ, в лицето на председателя Бойко Борисов и зам.-председателя Цветан Цветанов, в оперативното ръководство на системите за сигурност. Това има огромни негативни последствия не само за системите за сигурност, но и за демокрацията и управлението на държавата. \nНа основата на всичко изброено дотук стъпките са повече от ясни: вот на недоверие на правителството, задължителна оставка на министъра на вътрешните работи и на политическото ръководство на МВР, задължителна оставка на председателя на ДАНС и на политическото ръководство на ДАНС.   \n \t\n", "date": "2018.06.21", "title": "Крах на системите за сигурност  "}
{"url": "http://www.duma.bg/node/169449", "text": "От вчера започна подаването на документи за кандидатстване в гимназии. Заявления ще могат да се подават и онлайн, а в училищата гнезда ще се приемат документи и на хартиен носител. Родители сигнализираха, че в онлайн платформата за кандидатстване в гимназиите не могат да се попълнят повече от 15 желани специалности. По-късно от МОН заявиха, че е имало проблем, който е отстранен. \nДостъпът за онлайн подаване на документи е чрез входящ номер и 10-цифрен код, зaписани в служебната бележка за явяване на националните външни оценявания. Трябва да се попълнят предпочитаните училища с избраните профили или специалности, подредени последователно според предпочитанията. Всяка паралелка е отделно желание. Препоръчително е да се попълнят поне 20, съобразени с резултатите от изпитите. \nЗа професионална гимназия трябва да се приложи сканирано копие на медицинско свидетелство от общопрактикуващия лекар. Документите ще се приемат до 26 юни включително, а първото класиране ще излезе до 3 юли.   \n \t\n", "date": "2018.06.21", "title": "Започна подаването на заявления за кандидатстване в гимназиите"}
{"url": "http://www.duma.bg/node/169450", "text": "Кабинетът одобри списък с 29 защитени специалности, по който паралелките за подготовка на дефицитни кадри ще получават допълнително финансиране, съобщиха вчера от правителствената пресслужба. В списъка попадат дейности като производство на мляко, строителство на пътища, изолации в строителството и стъклопоставяне, компютърно моделиране и десениране на тъкани, полевъдство, пчеларство и бубарство, каменоделство, лазерна и оптична техника, електрообзавеждане в градския транспорт, ядрена енергетика и др. \nМинистрите одобриха и друг списък с 54 специалности, по които в бъдеще се очаква недостиг на кадри. В него са дейности като строителство на пътища и сгради, бояджийство и изолация на сгради, текстил и производство на облекла и обувки, автомобилен и жп транспорт, корабостроене, хлебопроизводство, грижи за децата и др. \nЧрез включването на защитените специалности и на застрашените в бъдеще, за които се очаква недостиг на пазара на труда, в държавния план-прием в училищата се създава възможност за осигуряване на кадри за области, които са приоритетни за развитието на икономиката на регионално ниво в средносрочен план, са мотивите за решението. Създава се възможност за изпълнението на регионални програми и проекти за областта, чиято реализация би била застрашена, ако обучението по съответната специалност се закрие, мотивират се от МС.   \n \t\n", "date": "2018.06.21", "title": "Държавата ще финансира обучението в 29 защитени специалности"}
{"url": "http://www.duma.bg/node/169463", "text": "Парламентарната група на \"БСП за България\" подготвя въпроси към министрите на транспорта Ивайло Московски и на вътрешните работи Валентин Радев по повод скандала с обществената поръчка за психотестовете за шофьорите за 378 000 лв., спечелен от Института за изследване на населението и човека при БАН. \nМинистрите ще трябва да отговарят пред депутатите каква точно експертиза имат директорът на института Антоанета Христова и бившата депутатка от \"Атака\" Калина Крумова, която в момента е съветник на Валентин Радев. Крумова е докторант в института на Христова, финансиран от хазната, и едновременно двете имат частно НПО, както установи разследване на ДУМА миналата седмица. Самата Антоанета Христова пък работи медийно за ГЕРБ. \nТемата на обществената поръчка, дадена на института на Антоанета Христова, е \"Разработване на нови психологически методики за изследване на качествата на кандидатите за придобиване на правоспособност за управление на МПС, на водачи на МПС и на лицата, временно лишени от правото да управляват МПС или загубили придобитата правоспособност и идентифициране на лицата с потенциално рисково поведение на пътя\". Миналата седмица Крумова каза, че е започнала докторантурата си по транспортна психология в института в началото на 2017 г. Периодът всъщност съвпада с решението за откриване на обществената поръчка на Министерството на транспорта (по това време все още под ръководството на Ивайло Московски в кабинета \"Борисов 2\") през януари 2017 г. \n    \n \t\n", "date": "2018.06.21", "title": " БСП пита министри какви експерти са Антоанета Христова и Калина Крумова"}
{"url": "http://www.duma.bg/node/169467", "text": "Около 400 хил. българи системно полагат нощен труд. В момента за час работа  , а ставката не е променяна повече от 10 години. От КТ \"Подкрепа\" предлагат допълнителното възнаграждение за всеки час работа от 22 до 6 ч.  да бъде повишено на 2,55 лв. Предложението за законодателни промени ще бъде представено на управляващите в началото на новия политически сезон. \nИнспекторите от ГИТ са установили, че много често работодателите укриват часовете положен нощен труд, а упражняващите го работят без договори. \nНощният труд увеличава с 40% риска от заболявания на сърдечносъдовата система, от рак на белите дробове и на пикочния мехур, от депресии и  диабет.     \n \t\n", "date": "2018.06.21", "title": " Близо 400 000 българи работят нощем  "}
{"url": "http://www.duma.bg/node/169420", "text": "\"Вземете Версай, добавете към него Антверпен и ще получите Бордо\". Това казва великият Виктор Юго в началото на 80 години на 19 век. Наистина Бордо е град със специфична, собствена красота, строго величие и достолепие, привличащ и интересен за туристите. Впрочем, Бордо е бил на няколко пъти столица на Франция поради превратностите на историческата съдба...     \nСтолицата на виното от 2007 година е включена  в Световното културно наследство на ЮНЕСКО  заради историческия си център, наречен \"Лунното пристанище\"- приет за \"изключителен градски и архитектурен ансамбъл, създаден по времето на Просвещението\".   \nТвърди се, че центърът на областта Аквитания е четвъртият по големина и население град във Франция след Париж, Лион, Тулуза, със своите близо милион жители. Само градчето Мериняк, което е на 12 км, и където се намира летището на Бордо, е с 60 000 души население. Но въпреки, че е едномилионен, градът е разпръснат по площ и е спокоен, ведър и чист. \nНай-красивите сгради са от 18 век, когато талантливи архитекти ги създават като неповторим художествен ансамбъл - смесица от класицизъм и неокласицизъм. Което и го родее с Париж.  \nБордо не излъчва напрежение, нито традиционен забързан ритъм, характерен за големия град, а вдъхва изумително спокойствие и топлина. Може би за това заслуга има и минаващата през центъра пълноводна река Гарона, опасана с широка крайбрежна ивица, притегателно място за разходки и отмора. Наблизо до реката е и красивото \"водно огледало\" на площад Дела Бурс, превърнало се в най-известния символ на Бордо. То е плод на изключително успешната творческа мисъл и сътрудничество на екип от талантливи хидроинженери-урбанисти и архитекти. В тяхното забележително произведение наистина се отразяват като в огледало емблематичните две големи стари сгради, в които някога се е помещавала борсата.  Желаният ефект е постигнат по интересен начин  чрез специално изработена система.  \nВодата в изкуствено направеното водно огледало е \"кодирана\" да се пуска през определено време, чрез множество водни струи, които създават мъгла, висока до 2 метра. След това тя се изсмуква и  така се получава изящният ефект на огледалото, при който двете постройки изглеждат още по-величествени. Тогава е и идеалният момент за снимка за любопитните и нетърпеливи туристи и гости на града, които непрекъснато \"дебнат\" наоколо. \nНе много далече от това място се намира и другата градска забележителност - прочутият мост на Наполеон. Известно е, че по негова заповед през 19 век са вдигнати и изградени около 5000 нови постройки в централната част. В знак на благодарност и заради приходите, които Бордо носи на империята от търговията с роби, през 1810 г. Наполеон Бонапарт поръчва и отпуска средства за направата на каменния мост над река Гарона. Той е със 17 арки, което съответства на броя на буквите в името на Наполеон Бонапарт. Строителството му приключва през 1863 година.  \nОтскоро Бордо може да се похвали и с друга съвременна и впечатляваща забележителност - мини градче на виното - Сите дю вин. Изключителната сграда привлича с разчупен архитектурен стил, наподобява чаша или част от винена бутилка. Модерна и красива, на няколко етажа, тя включва изключително богата и разнообразна мултимедийна експозиция. Човек се запознава с етапите на производство на вино, страните, които се славят с най-хубави марки от това питие, както и с ароматите и фазите на преработка на отделните сортове грозде. За десерт, на последния етаж на сградата, откъдето се открива прекрасна панорамна гледка към града и към един от мостовете над Гарона, има специален бар с дегустация на трите традиционни вида вино - червено, бяло и розе от световноизвестни марки и райони. Барът е истинско  модерно постижение на архитектурата и съвременните технологии! Срещу 20 евро вход  всеки може да попадне в малко изследвания свят на виното - необятен, тайнствен и интересен. Заслужава си да се види и почувства в града, където всяка година се произвеждат над 700 милиона бутилки вино, а винарните са над 9000, според туристическата информация. \nНе бива да пропускаме и друга чаровна забележителност на Бордо - катедралата \"Свети Андре\". Целият площад пред нея, заедно със сградата на кметството, са истинска радост за очите с перфектните си форми, пропорции, старинен стил и класически очертания. Изградена е през 9 век в римски стил. Унищожена е от викингите и след това съживена и осветена от папа Урбан втори. До 16 век е била възстановена в готически стил. Най-величествена е северната фасада, където са и двете големи кули, високи 81 метра. На входа има множество статуи и глави на светци. Впечатляваща и величествена отвън, катедралата отвътре е приглушено осветена и не толкова натруфена. Има орган, за който се знае, че е поместен тук през 1982 година и е дело на Данион Гонзалез. Първият и оригинален орган е бил претопен и изчезнал при една от поредните реставрации на катедралата. От 1988 г. и тя е в списъка на културното наследство на ЮНЕСКО. Трите известни църкви \"Сен Мишел\", \"Сен Сьорен\" и \"Сен Андре\" са част от поклоническия път \"Сантяго де Компостела\", който започва от Франция и завършва в Испания. В историческия център на Бордо е и най-големият площад в Европа - Еспланд де Кенкос.   \nСпоред източниците Музеят на изобразителните изкуства в града  принадлежи към най-старите музеи във Франция. Пълнотата и разнообразието на неговата колекция включва работи от XIX и XX век. Много представени шедьоври са собственост на държавата, в това число \"Херцогиня Ангулемская отплава от Пойяк\", дело на Гро, \"Лъв на лъвове\" на Делакроа или \"Рола\", появила се от четката на Жерве. В колекцията на музея има платна на Рубенс, Веронезе, Тициан, Ван Дайк, Коро, Бугро, Жером, Матис, Дюфи и Пикасо. \nДругият интересен музей в Бордо е Музеят на Аквитания, който наследява колекцията на бившия музей Ц лапидария, който е открит от Академията на науките на Бордо около 1783 година по разпореждане на интенданта Дюпре дьо Сен-Мор за събиране на едно място на древноримските фрагменти, намерени в хода на градоустройствени работи през XVI век и  особено през XVIII век. \nОт 1962 година музеят е трансформиран в музей на регионална история, археология и етнография; в неговата експозиция са представени предмети на доисторическата епоха, римската античност и раннохристиянската епоха от поселението Бурдигал, колекция експонати от Средновековието, етнографическа колекция и други.  \nВ Бордо са родени хора, известни и далеч от пределите на цяла Франция: Жан Ануи, драматург; Джоузеф Блек, лекар и учен; Даниел Дарийо, актриса; Франсоа Мориак, писател; Флоран Сера, тенисист и Филип Солерс, писател. \nТова е Бордо - феерията на френския стил, изящество и чар! Богат, пъстър и интересен. Забележителен по своему! \nДевизът на града е \"Lilia sola regunt lunam undas castra leonem\". Преведен от латински означава \"Лилията сама управлява край луната, вълните, замъка и лъва\". \n      \n \t\n", "date": "2018.06.21", "title": " Лунното пристанище "}
{"url": "http://www.duma.bg/node/169451", "text": "От 120,98 на 125,58 лв. се увеличава социалната пенсия за старост. Това реши кабинетът на вчерашното си заседание. Ръстът с 4,60 лв. е 3,8 процента. \nДУМА припомня, че право на социална пенсия имат хората, навършили 70 г., чийто годишен доход на член от семейството към датата на навършване на възрастта е по-малък от сбора на гарантирания минимален доход (ГМД), установен за страната през последните 12 месеца. От 2018 г. ГМД е 75 лв. Към 31 декември 2017 г. 3364 души в страната са получавали социални пенсии за старост, става ясно от данни на НОИ. \nПромяната, която вчера бе приета от МС, ще доведе до увеличаване на пенсиите, несвързани с трудова дейност, защото размерът им се определя в зависимост от социалната пенсия за старост. Сред тях са пенсиите за военна и гражданска инвалидност (съответно 2531 и 141 души са ги получавали в края на 2017 г.), социалната пенсия за инвалидност (50 428) и персоналната пенсия (3056). Ще се повишат и нормативно установените добавки към пенсиите, които се определят в процент от социалната пенсия за старост. \nПрез миналата година от НОИ са изплатени 5 282 488 лв. за социални пенсии за старост.   \n \t\n", "date": "2018.06.21", "title": "Увеличават социалната пенсия с 4,60 лева"}
{"url": "http://www.duma.bg/node/169464", "text": "Кабинетът отпусна вчера допълнителни средства от бюджета за различни сектори в размер над 60 млн. лв., съобщиха от правителствената пресслужба. Общините ще получат над 31 млн. лв. за познавателни книжки, учебници и помагала за учениците от I до VII клас. От тях близо 950 000 лв. са за възстановяване на транспортните разходи на учителите. За новата учебна година родителите на близо 46 000 първокласници пък ще получат през септември еднократна помощ от 250 лв. \nКабинетът одобри и допълнителни разходи в размер на 19 660 000 лв. за увеличаване на възнагражденията на персонала в центровете за Спешна медицинска помощ и осигуряване на финансови средства за спешните отделения в болниците. 500 000 лв. ще получи Националната библиотека \"Св. Св. Кирил и Методий\" за ремонт на покрива. С близо 159 000 лв. от бюджета ще се изплатят обезщетения за по шест дела, заведени от български граждани срещу държавата в Европейския съд по правата на човека. Близо 160 000 лв. се отделят за Седмата среща на върха 16+1, която ще се проведе на 6-7 юли в София.  \nПравителството утвърди разходите за командировки в страната за първото тримесечие на 2018 г. За пътувания и срещи в страната министрите и зам.-министрите са похарчили 4423 лв., председателите на държавни агенции и заместниците им - 1057 лв., председатели и членове на държавни комисии - 160 лв., ръководителите на държавни институции - 10 лв., и за командировки на областни управители - 8642 лв.   \n \t\n", "date": "2018.06.21", "title": " Правителството похарчи още над 60 млн. лв."}
{"url": "http://www.duma.bg/node/169460", "text": "Вот на недоверие заради провала в политиката по сигурността на Министерския съвет внесе вчера в Народното събрание ПГ \"БСП за България\". \"Правителството на Бойко Борисов е вредно за всички български граждани, опасно е за България и трябва да си ходи. Мотивите за внесения вот са изключително подробни - пълен провал на работата на МС по темата за сигурността, осигуряването на националната сигурност, както и провал в работата на МС при осигуряване на необходимите условия за работа на българските военнослужещи\", обяви говорителят на парламентарната група Елена Йончева. \nЗа вота социалистите се опират на българската конституция. \"Съгласно чл. 105 ал. 2 Министерският съвет е длъжен да осигури обществения ред и националната сигурност на България. Очевидно е за всички, че това правителство не се справя със своето основно задължение\", аргументира се Йончева. Тя добави, че доверието на гражданите в МВР е спаднало драстично. По думите й една от причините хората да не вярват на вътрешното министерство е изтичането на информация. Увеличават се битовата престъпност, както и неразкритите убийства, добави Йончева. С възмущение тя отбеляза, че в Европа няма правителство, което не може да се справи с телефонните измами, в България обаче неразкриваемостта е 85%, като сумата, взета от гражданите за миналата година се е увеличила с 5 млн. лв. \"Политиката и работата по управлението на затворите също е пълен провал. Очакваме подкрепата на целия български народ, защото, когато и да внесем този вот, той вече е закъснял. Всички българи страдаме от това некадърно управление\", подчерта говорителят на ПГ \"БСП за България\". \nОбщо 80 подписа са внесени в деловодството на НС. Иван Иванов от БСП уточни, че все още не са водени преговори с други политически сили, но социалистите са готови да приемат подкрепа за вота. Той отбеляза, че при дебат в пленарната зала всяка партия ще има шанс да подкрепи или допълни мотивите на БСП по темата. \nЛидерът на ПГ на ГЕРБ Цветан Цветанов заяви, че БСП показвала устойчивост в поведението си - поискали вот на недоверие преди европредседателството ни, а сега гласяла втори в края. Въпреки някои слабости, които се констатират в някои от секторните политики, смятаме, че този вот е абсолютно неуместен, каза Цветанов, според когото хората очаквали пълен управленски мандат. \nЦветанов допълни, че с цел да не се пилее парламентарно време е най-добре дебатът по вота да се проведе на извънредно заседание на НС във вторник, а гласуването да се проведе в края на седмицата, защото много депутати имали ангажименти извън страната. Само мотивите по предложения вот на недоверие са разписани на 14 страници. Провалът при гарантирането сигурността на обществото е най-видим по отношение на т. нар. битова или конвенционална престъпност, категорични са социалистите. Те дават и примери за пострадали хора и тежки инциденти. \"75% от най-масовите и мъчителни за българските граждани престъпления - кражбите, остават неразкрити. По данни на прокуратурата разкритите грабежи са едва 40%\", пише в мотивите за вота. \nСпоред БСП правосъдният и вътрешният министър показват неспособност да намерят решения на острите проблеми, свързани с опазването на затворите и с издирването на бегълци. Милионите, дадени, за да осигурят временно спокойствие, не могат да компенсират липсата на визия за развитие на ведомството и службата в него, смята БСП. \nОписан е и скандалният случай, при който при полет от Париж без проверка у нас влязоха 40 пътници. Изтъква се липсата на доверие в МВР, както и фактът, че обещаните 6000 нови полицаи се оказаха само голи приказки.  \nНекачественото строителство на граничната ограда и ремонтирането й без обществени поръчки също са посочени. Не по-малко безотговорни са действията на вътрешното министерство в областта на контрола върху огнестрелните оръжия и взривните вещества, допълват социалистите. \nОбластта на отбраната най-общо е представена с провал в кадровата политика и пренебрежение към труда и отговорностите на военнослужещите. Според БСП военната експертиза е тотално игнорирана при вземането на важни за армията решения. Лошо е състоянието на Сухопътните войски, положението на ВВС е определено като бедствено, а позициите на морските сили - като изгубени. \nБСП вижда сгрешени приоритети и цели в отбранителната политика, довели до загуба на способности и тежки инциденти. Социалистите смятат, че кабинетът не може да се справи с корупционните практики в МО, където има и лошо управление на търговските дружества. \nВ последната част социалистите обръщат внимание на доклада на ОЛАФ за 2017 г., който констатира, че в българските митници се извършват измами чрез подправяне на данни. Измамата е била извършвана от хакери, проникнали в системата от разстояние, уточняват от ОЛАФ. Социалистите виждат в това потвърждения на сигналите им, че информационната система на агенция \"Митници\" е манипулирана. \"Оповестяването от страна на европейските служби на отричаните от правителството факти само доказва, че на този Министерски съвет не може да се вярва. Крайно време е Народното събрание да направи това, което гражданите направиха отдавна - да свали от него своето доверие\", заключават от БСП.  \n    \n \t\n", "date": "2018.06.21", "title": "БСП внесе вот на недоверие заради сектор \"Сигурност\" "}
{"url": "http://www.duma.bg/node/169465", "text": "Държавният глава Румен Радев удостои българското средно образователно училище \"Христо Ботев\" в Братислава с президентския плакет \"Св. св. Кирил и Методий\". Посещението в учебното заведение бе последната му среща от официалната визита на Радев в Словашката република. \nПлакетът беше връчен по повод 70-годишнината от създаването на училището, както и за принос при отстояването на българската образователна и културна традиция. \"Това отличие е израз на признателност на държавата ни за вашите усилия, за това, че за поколения наред това прекрасно училище е стожер на българщината и българския дух и традиции, заяви Радев. \nДържавният глава отбеляза впечатляващата историята на училището, което преди 70 години отваря врати само с няколко деца от цяла Словакия, а днес е с 12-класно обучение. В него освен български, учат и словашки деца.  \nПо-рано президентът се срещна и с представители на българската диаспора. Вие показвате, че България е навсякъде, където има български песни, българска реч и български дух, обърна се Радев към сънародниците ни в Братислава. Директорът на БСОУ \"Христо Ботев\" Даниела Дойнова връчи на президента почетния плакет на училището   \n \t\n", "date": "2018.06.21", "title": " Радев удостои с президентски плакет българското училище в Братислава"}
{"url": "http://www.duma.bg/node/169435", "text": "Служители на \"Майкрософт\" в защита на децата мигранти \nВ отворено писмо, подписано от повече от 100 служители на \"Майкрософт\", се иска компанията да спре да работи с граничната полиция на САЩ, след като администрацията на Тръмп се изправи пред огромна вълна на критика, за това, че разделя деца от техните семейства на границата с Мексико. В писмото до борда на компанията пише, че служителите „отказват да бъдат съучастници”, съобщава Би Би Си. \"Майкрософт\" казва, че нейната технология не е включена в „проекти, целящи да отделят децата от техните семейства”.  \nИздирват стотици корабокрушенци в индонезийско езеро \nДва трупа са открити, 180 са в неизвестност след корабокрушение в езеро в Индонезия, предаде Ройтерс, като се позова на обновени данни от властите в страната. Спасени са 18 души. Плавателният съд се обърнал във водите на езерото Тоба в провинция Северна Суматра в понеделник вечерта. Езерото Тоба изпълва кратера на угаснал вулкан. То е най-големият подобен водоем в света. Размерите му са 87 на 27 км, максималната дълбочина е 505 метра. Туркменистан забранява многоженството \nВъпреки че мнозинството хора в държавата изповядват ислям, Туркменистан официално забрани многоженството. Съответният закон за изменение и допълнение на Семейния кодекс вече е подписан от президента Гурбангула Бердимухамедов и ще влезе в сила от 1 септември тази година. Мишки изгризаха банкнотите в индийски банкомат \nМишки изгризаха банкноти на стойност над 15 хиляди евро, заредени в банкомат в Индия. Съобщава се, че банкоматът е спрял да работи на 20 май. След няколко седмици, на 11 юни, сътрудници на банката са решили да отворят и проверят апарата отвътре. Оказало се, че голямо количество пари са унищожени от мишки, които са изгризали банкнотите. Общо в банкомата са били заредени 948 хиляди рупии (около 37 хиляди евро).   \n \t\n", "date": "2018.06.21", "title": "Кратки новини"}
{"url": "http://www.duma.bg/node/169436", "text": "Македонският парламент одобри Договора за разрешаване на спора за името с Гърция. \n69 депутати гласуваха \"За\" ратификацията на договора. Депутатите от опозиционната партия ВМРО-ДПМНЕ не присъстваха в пленарната зала по време на гласуването. Сега договорът ще бъде изпратен до президента Георге Иванов за подпис. Той има 7-дневен срок за произнасяне. Ако наложи вето, договорът ще трябва да се прегласува в парламента. В този случай за него ще трябва да гласуват поне 61 народни представители. \n\"Договорът бележи началото на края на несигурността за Македония и предоставя достойно и приемливо решение за двете страни, с което завинаги се потвърждава македонската идентичност и език\". Това каза преди гласуването премиерът Заев. \"Имаме ясни доказателства за нашата македонска идентичност, за нашия македонски език, в продължение на векове и столетия. Не сме предали нищо, нито пък никой ни взе нещо, когато се съгласихме за географско име. Това е смела стъпка в интерес на бъдещето на гражданите и на нашите деца, за едно мирно бъдеще. Нека да отхвърлим манипулациите и да дадем шанс за споразумението\", каза той. \nЗаев подчерта, че споразумението е подкрепено от всички международни партньори, което отваря портите на Македония за европейско бъдеще. Той очаква дата за преговори от Съвета на ЕС до края на месеца. \nМакедонският премиер призова за обединение в интерес на общото бъдеще.     \n \t\n", "date": "2018.06.21", "title": "Македонският парламент одобри договора с Гърция"}
{"url": "http://www.duma.bg/node/169437", "text": "Косовският президент Хишим Тачи коментира в навечерието на срещата със сръбския си колега Александър Вучичи, която ще се проведе в неделя в Брюксел, важността й, тъй като тя ще е финалната стъпка за постигането на договор между Косово и Сърбия за помирение между двата народа, съобщават македонски медии. \nНа пресконференция в Прищина Тачи заяви, че САЩ и ЕС са силно заинтересовани от нормализирането на взаимоотношенията между двете страни. \nДНашата цел е да получим правно обвързващо споразумение между Косово и Сърбия, което да позволи нормализиране на обстановката между нашите земи и народи. Време е за тези преговори, които по един или друг начин ще доведат до подписването на историческото споразумение, което ще сложи край на една трагична епоха между двете държавиФ, заяви косовският президент. \nТой подчерта, че е наясно, че това ще бъдат едни трудни преговори и каза ДКосово няма защо да се плаши от диалог, нито пък от неговия епилогФ. \nТой подчерта, че договорът със Сърбия е важен за ускоряването на процесите по интеграция в Косово. \nСрещата на Тачи и Вучич ще бъде в неделя в Блюксел и ще се проведе заедно с върховния представител на Европейския съюз по въпросите на външните работи и политиката на сигурност Федерика Могерини.   \n \t\n", "date": "2018.06.21", "title": "Тачи: Време е за споразумение със Сърбия"}
{"url": "http://www.duma.bg/node/169395", "text": "Комедията на известния унгарски драматург и режисьор Жолт Пожгаи \"Защото на мама така й харесва\" постави Лилия Абаджиева в столичния ОКИ - Театър \"Възраждане\", както ДУМА писа. Премиерните представления бяха на 16 и 17 юни. Сценографията и костюмите са на Васил Абаджиев, преводът - на Нели Димова. Участват Донка Аврамова-Бочева, Лиляна Шомова, Мариана Жикич, Анатоли Лазаров, Боян Младенов, Георги Златарев, Йордан Ръсин, Свежен Младенов и Христо Станчев. В аристократичната къща на фамилия Джанутри в Бергамо семейството се е събрало, за да почете паметта на Салваторе, най-малкия син на госпожа Мария. Но идва тайнствен непознат, който разкрива лъжата, в която живеят всички... \n\"Целият свят е сцена и всички ние сме актьори - влизаме, излизаме и за своето време всеки от нас играе различни роли\", припомня един от любимите си класици Лилия Абаджиева. Невъзможността на човека да намери истинското си лице е тема, която изследвах в \"Хенри IV\" на Луиджи Пирандело. От една страна, всеки те вижда по свой начин, от друга - ти се изгубваш през социалните маски, които сам си налагаш. В непрестанната смяна на образа за себе си става все по-трудно да откриеш собствената си същност. Пиесата \"Защото на мама така й харесва\" през една преувеличена, комедийна оптика ни дава да разберем, че мнимият ни живот ни отдалечава от същностния или от този, който копнеем да имаме, уточнява режисьорката. \nДо края на сезона пиесата може да се гледа на 23 и 29 юни, както и на 10 и 15 юли от 19 ч.   \n \t\n", "date": "2018.06.21", "title": " Лилия Абаджиева разплита кълбо от лъжи в италианска фамилия"}
{"url": "http://www.duma.bg/node/169466", "text": "Поредeн трус в коалиционното правителство предизвика решението на Бойко Борисов да уволни вчера зам.-социалната министърка Росица Димитрова заради скъпия й полет до Ню Йорк. Това разгневи отговарящия за социалната политика вицепремиер Валери Симеонов. След заседанието на Министерския съвет вчера той даде брифинг, на който пламенно защити Димитрова. Според него тя е много добър специалист, въпреки че е от квотата на ГЕРБ, а министър-председателят я бил пожертвал несправедливо. Симеонов се ядоса, че решението не е съгласувано с него, макар да му е ресор. \n\"Когато се наложи да купиш самолетен билет в последния момент, обикновено са останали места само в бизнес класа. А къде е спала там, някой сети ли се да попита? В общежитието на посолството. Не мога да приема тази оставка да бъде толкова лесно подписана и одобрена\", категоричен бе Симеонов. Преди две седмици и него му се е наложило да използва частен полет в последния момент, купувайки скъп билет в бизнес класа, но можел да си го позволи, защото бил богат. Той призовал Борисов да не уволнява зам.-министърката. Премиерът обаче нищо не му отговорил. Междувременно лидерът на \"Атака\" и коалиционен партньор на Симеонов - Волен Сидеров, зае страната на Борисов. \n С принудителната оставка на зам.-министърката лидерът на НФСБ заподозря саботаж в работата на социалното министерство, и то в тежък момент, в който се пише нов закон за хората с увреждания, който трябвало да е готов до края на юли. \"Това е изключително несериозно и държавната администрация ще се обезкръви. На майките не им е работа колко струва самолетният билет на зам.-министърката\", отсече Симеонов по повод възмущението на родители на деца с увреждания от скъпата командировка на Димитрова. \n\"Заместник-министърът на труда и социалната политика Росица Димитрова е подала оставка, а премиерът Бойко Борисов я е приел. Мотивът е създалата се обществена чувствителност във връзка с участието й в 11-та сесия на Конференцията по Конвенцията за правата на хората с увреждания, която се проведе в Ню Йорк\", обявиха по-рано вчера от пресцентъра на МС. Както вече стана ясно, за командировката в САЩ на Димитрова и експерт от МТСП са отпуснати 16 000 лв. След скандала тя призна, че високата цена \"най-вероятно е грешка\", но не съжали за участието си във форума, по-важно според нея било, че правителствената програма се изпълнява. \n\"Бях командирована в последния момент. В същия период трябваше да бъда в Чили, където държавата не заплаща и една стотинка. Прекратиха ми ходенето и ме командироваха в Ню Йорк. Министърът ме командирова, няма как сама да се командировам или да определя какви билети ще ползвам и колко време ще остана\", оправда се през сълзи в телевизионно интервю уволнената Димитрова. \n    \n \t\n", "date": "2018.06.21", "title": "Пореден трус в Министерския съвет  "}
{"url": "http://www.duma.bg/node/169438", "text": "САЩ обявяват изтеглянето си от Съвета за човешките права към ООН, съобщи постоянният представител на Вашингтон при световната организация Ники Хейли. \"САЩ официално излизат от Съвета за човешките права към ООН\", каза тя, допълвайки, че организацията \"не е достойна за името си\". \"Предприемаме тази стъпка, защото ангажиментите ни не позволяват да останем част от лицемерна организация, обслужваща собствените си интереси\", заяви Хейли. \n\"Искам да бъда пределно ясна, че тази мярка не означава отстъпление от ангажиментите ни към човешките права\", допълни дипломатът. \nТя посочи \"хроничното предубеждение на Съвета към Израел\", порицавайки същевременно членството на страни като Китай, Куба и Венецуела, които биват обвинявани в нарушения на човешките права. \nПовече от година САЩ заплашват с напускане на съвета, когото обвиняват в предубеденост към Израел и който не успяха да реформират. \nСъветът е основен орган на ООН по въпросите за човешките права. Той бе създаден през 2006 г. вместо Комисията по правата на човека към ООН. Мандатът на САЩ в съвета изтича по принцип през 2019 година. Съветът има 47 членове. \nИзтеглянето на САЩ от съвета беше очаквано. Всъщност съветникът на Тръмп по национална сигурност Джон Болтън се обяви против създаването на органа още когато беше посланик на САЩ в ООН през 2006 година. \nАко Съветът се реформира, \"САЩ ще бъдат щастливи отново да се присъединят\" към него, обяви Хейли, цитирана от Асошиейтед прес. \nНовината за напускането на САЩ от Съвета по човешките права бе приветствана от Израел, но разкритикувана от всички останали. Решението на САЩ носи риск да подкопае международната роля на Вашингтон, заяви ръководителката на дипломацията на ЕС Федерика Могерини, цитирана от ДПА. САЩ винаги са били на предната линия в защитата на човешките права по света и от много години са силен партньор на ЕС в СЧП, посочва говорителка на Могерини. Това решение подкопава ролята а САЩ като защитник и поддръжник на демокрацията на световната сцена, допълни тя. \nРешението на Вашингтон да напусне СЧП е достойно за съжаление, посочи в туитър и британският министър на външните работи Борис Джонсън. \"Не пазим в тайна факта, че Великобритания иска реформи на СЧП, но ние сме решени да работим за засилване на съвета отвътре\", отбелязва той. \nАвстралийските власти са разочаровани от решението, посочва австралийският външен министър Джули Бишоп, цитирана от ТАСС. Бихме предпочели САЩ да останат в СЧП и съобщих позицията ни на високопоставени представители на администрацията на Тръмп, заявява тя. \nМеждувременно Русия обяви, че е подала кандидатурата си за членство в Съвета на ООН по правата на човека за периода между 2021 и 2023 г., часове след оттеглянето на САЩ от съвета. \n\"Русия ще продължи ефективната си работа в Съвета по правата на човека за поддържане на равен диалог и сътрудничество в сферата на правата на човека. По тази причина Русия предложи кандидатурата си за членство в Съвета по правата на човека за периода 2021-2023 г.\", посочи първият секретар на мисията на Русия в ООН Фьодор Стржижовски.     \n \t\n", "date": "2018.06.21", "title": " САЩ напускат Съвета за човешките права  "}
{"url": "http://www.duma.bg/node/169401", "text": "Името на Калина Тасева отдавна се е превърнало в знак за ярко творчество, в синоним за мъдро и аристократично присъствие в българското изкуство. Завършила днешната Национална художествена академия, тя е сред най-ярките ученици на художника, сценографа и общественика Дечко Узунов. \nИзкуството на Калина Тасева сякаш не позволява да се пише за него. То приканва към дистанциране, вглъбяване, съзерцание, тишина. Някои определят художничката като създателка на \"сънувани картинни светове\", на образи, \"свалени от иконостас\", на творби, разгръщащи се като \"ритуално тържество, вътрешно напрегнати и тревожни\". Да, да се пише за Калина Тасева е изпитание, защото тя ни дава среща с едно изкуство, което ни увлича с магията си от цветове, с пластичния си език, с познатите и в същото време изключително своеобразни композиционни решения. Зад всичко това неизменно прозират следите от изминатия от художничката творчески път. Път, започнал в далечната 1946 г., когато 19-годишната Калина Тасева пристъпва в ателието по живопис на проф. Дечко Узунов. \nНастоящата изложба в галерия \"Дечко Узунов\", филиал на СГХГ, е първата от програмата \"Поколения\", с която екипът на галерията има за цел да очертае живото присъствие на Дечко Узунов в творчеството на неговите ученици. Възпитаници, на най-добрите от които е съдено да начертаят ярка художествена следа, да ни завещаят произведения, сътворени с несравним творчески почерк. Сред имената на тези ученици безспорно е и името Калина Тасева. 91-годишната художничка, в чиято уморена вече ръка, в движението на четката продължава да живее частица от духа на учителя Дечко Узунов. \nКалина Тасева е родена през 1927 г., а в периода между 1946 и 1951 г. неин преподавател по живопис в НХА е Дечко Узунов. Първата си самостоятелна изложба реализира през 1973 г. в София, а сетне осъществява десетки индивидуални изложби в Градската художествена галерия, Благоевград, галерията на СБХ на \"Шипка\" 6 в София, ХГ \"Владимир Димитров - Майстора\" в Кюстендил, ГХГ в Русе, галерия \"Райко Алексиев\" в София, \"Титан\" във Франкфурт, НДК в София, Националните есенни изложби в Пловдив, галерия \"Пролет\" в Бургас и СГХГ. През годините многократно излага в галериите \"Арте\" в София и \"Теди\" във Варна. Лауреат е на наградите за живопис \"Владимир Димитров - Майстора\", \"Захари Зограф\", на Второто триенале на реалистичната живопис в София, \"Никола Петров\". \n    \n \t\n", "date": "2018.06.21", "title": "Картини на Калина Тасева в галерия \"Дечко Узунов\" "}
