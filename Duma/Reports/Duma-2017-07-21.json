{"url": "http://duma.bg/node/149650", "text": "Депутатите отхвърлиха вчера предложението на ГЕРБ прагът на кешовите плащания от 1 януари 2018 година да бъде 5 хил. лв. ГЕРБ не получи подкрепа дори от коалиционните си партньори. И Европейската централна банка също изрази негативно становище относно намаляването на прага за плащанията в брой. \nПредложението на Менда Стоянова бе вторият за тази година опит на ГЕРБ да ограничи кешовите разплащания. Първото пък бе на финансовия министър Владислав Горанов за тяхното намаляване до скандалните 1000 лв. \nСпоред депутата от БСП Таско Ерменков предложението на ГЕРБ е направено с надеждата народните представители да не го приемат. След бурни дебати предложението на Стоянова не бе прието и така таванът на разплащанията в брой остана 10 000 лв.     \n", "date": "2017.07.21", "title": " НС бламира ГЕРБ за плащанията в брой  "}
{"url": "http://duma.bg/node/149638", "text": "Над 340 подписа са събрали столичани от район \"Средец\" само за два дни срещу разширяването на зелената зона за платено паркиране. Вчера те настояха общинските съветници да не гласуват увеличението на паркоместата между бул. \"Евлоги Георгиев\", ул. \"Хан Омуртаг\", бул. \"Михай Еминеску\" и бул. \"Цариградско шосе\". Така се оказа, че широко прокламираният от общинските съветници от ГЕРБ обществен интерес, заради който се разширява платената зона, е преувеличен. От години кметовете на \"Средец\" и \"Лозенец\" твърдят, че жителите настояват за въвеждане на такси, за да има ред в паркирането. Общественото желание бе и аргументът, който защитиха през последните седмици и общинарите от управляващата партия, за да увеличат платените места в кварталите с около 4500. Докладът за това бе внесен за одобряване на последната сесия на СОС. \nОказа се обаче, че има много недоволни граждани, които наскоро са разбрали за готвените промени и не са съгласни с тях. Само за няколко дни те са събрали над 340 подписа, с които настояват за обществено обсъждане, на което да изложат позициите си и двете страни. Те искат и от кметицата Мария Ачкова да се извини за незачитането на свободата на обсъждане на въпроса и пълното пренебрегване на позицията на онези, които не искат зелената зона.  \nОсвен това хората настояват да се подобри организацията на поставянето на скоби и принудително задържане на автомобили. Според тях няма адекватна проследимост на процеса и контрол върху действия на служители на Центъра за градска мобилност, които действали произволно. Жителите на район \"Яворов\" са притеснени и от това, че ще получат стикер за паркиране срещу заплащане, но нямат да им бъдат гарантирани паркоместа. \nКаква ще е политиката на Столичната община, която с апломб говореше за защитата на обществения интерес, запита лидерът на социалистите в СОС Калоян Паргов. Той настоя да разбере дали общината ще продължи за разширява зоните за платено паркиране до неузнаваемост, за да събере повече приходи или ще изгражда паркинги. \nПаргов коментира и икономическата рамка за градския транспорт, която също бе приета вчера. Той отново се възмути от закъснението, с което важният документ се утвърждава и обясни, че и тази година хората не могат да очакват намаляване на интервалите на движение на транспорта. Обществените поръчки буксуват, хората няма да имат и нови автобуси, обобщи Калоян Паргов.  Снимка Емилия Костадинова   \n", "date": "2017.07.21", "title": "Разшириха зелената зона, столичани против  "}
{"url": "http://duma.bg/node/149639", "text": "Трябва да престанем да говорим за Русия, а да започнем да говорим с нея. Трябва да имаме диалог Русия-ЕС, за да имаме прагматични решения. Това заяви президентът Румен Радев по време на традиционната среща с българските посланици. \"Моето присъствие днес тук e знак, че президентската институция е ангажирана изключително сериозно с вас, с вашата отговорна и изключително сложна дейност\", обърна се държавният глава към дипломатите. \nПо думите му условията за ефективността на външната политика са страшно много, но се открояват няколко – наличието на ясна визия и приоритети, наличието на ясни механизми за изработването на единна национална позиция, наличия на ясни принципи във външната политика, не на последно място – наличието на силни инструменти за реализиране на тази политика и най-важното - качествен личен състав. \nСпоред него българската дипломация има непреходната роля да бъде гарант за просперитета и сигурността на българския народ със своята високо отговорна дейност.  \nТой обяви, че подкрепя позицията на българското правителство, че тръбите трябва да идват директно в България, защото това ще гарантира енергийната сигурност на страната и по-ниските цени на енергоресурсите. \nВ речта си пред дипломатите държавният глава посочи, че основната задача пред страната ни през следващата година е успешното провеждане на председателството на Съвета на ЕС, но това не е единствената ни задача. \"Българската дипломация има непреходна роля да бъде гарант за просперитета на българския народ\", заяви той. \nРадев определи САЩ като стратегически съюзник на България и се обяви за задълбочаване на сътрудничеството с Вашингтон в областта на сигурността, борбата с тероризма, диверсификацията на енергийните източници. \n    \n", "date": "2017.07.21", "title": "Трябва да престанем да говорим за Русия, а да започнем да говорим с нея"}
{"url": "http://duma.bg/node/149640", "text": "Да се въведат нормативно определени правила за охрана на пациентите и персонала на лечебните заведения, предвижда предложението на депутати от БСП за промени в Закона за лечебните заведения. Предвижда се в 3-месечен срок от влизане в сила на предлаганата промяна в ЗЛЗ, да бъде издадена нарочна наредба от МЗ и МВР, предлагат от левицата.  \nПричина за предложението е засиленото напрежение в обществото във връзка с нападенията и издевателствата над медицински специалисти - лекари, сестри, акушерки, лаборанти, екипи на Спешна помощ, мотивират се от БСП. Непредприемането на законодателни действия в тази посока ще засили и без това негативната тенденция българските медици да напускат страната, прогнозират вносителите на законопроекта.    \n", "date": "2017.07.21", "title": "БСП иска промени в Закона за лечебните заведения"}
{"url": "http://duma.bg/node/149641", "text": "ЕС няма изключителна компетентност по управлението на земите, то е изцяло в компетенциите на държавите членки. Това заяви Владимир Уручев, евродепутат от ГЕРБ на брифинг в парламента. Той напомни, че Европарламентът през 2015 г. е изработил доклад, който да се представи пред ЕК и държавите членки във връзка с проблемите в целия ЕС, като на първо място е концентрацията на земя. Именно тя е довела до тотално изкривяване на пазарите в отделни пазари, включително и навлизане на капитали от трети страни, според Уручев. \"С този доклад ЕП поиска от ЕК няколко важни неща. На първо място в него се сочи, че земята по отношение на свободното движение на капитали, не може да се разглежда като обикновена стока. Това е краен ресурс, не подлежи на увеличаване, постоянно е подложен на всевъзможни заплахи заради човешка дейност и климатични промени. Поради което са необходими регулации на този пазар\" обясни той. По думите му ЕП отишъл дори по-далеч в инициативата си и  предложил на Комисията да разгледа възможността да се наложи мораториум върху всички процедури на нарушения спрямо пет държави, в които има такива процедури. \nЗемята е краен ресурс, а не обикновена стока, необходими са регулации на този пазар, подчерта Владимир Уручев, който е и член на земеделската комисия на Европарламента. \nСпоред шефа на ПГ на ГЕРБ Цветан Цветанов предложението на Корнелия Нинова за земите е подкрепено от неговата партия. Той отчете, че по тази тема се търси обединение на всички парламентарни групи и сред всички български евродепутати. \"Това, което беше направено като предложение, ние сме го подкрепяли като начин на подход в продължение на години\", обясни Цветанов и допълни, че дебатът за земите се е водил в парламента през 2013 г. Той обеща ГЕРБ, както винаги, да защитава националните интереси.      \n", "date": "2017.07.21", "title": "ЕС няма изключителната компетентност по управлението на земите, заяви евродепутатът Уручев"}
{"url": "http://duma.bg/node/149642", "text": "ДПС се зарече да направи всичко възможно да извади националистите от управлението на страната. Това заяви лидерът на партията Мустафа Карадайъ, който се срещна със зам.-председателя на ДПС Ахмед Ахмедов, евродепутатите Илхан Кючюк и Саджат Карим.  \nКарадайъ представи политическата ситуация в страната и изрази своите опасения относно участието на националистите в управлението. \"Това е лош знак за обществото, вследствие на което омразата, противопоставянето и агресията станаха нещо нормално. Толерантността, мирът, заедността и съвместното съжителство нямат алтернатива\", категоричен е председателят на ДПС. \n    \n", "date": "2017.07.21", "title": " ДПС се закани да извади националистите от управлението "}
{"url": "http://duma.bg/node/149643", "text": "Президентът Румен Радев присъства на учебния полигон \"Ново село\" край Сливен в деня за високопоставени гости на най-голямото многонационално учение в Черноморския регион Saber Guardian 2017. Пред държавния глава бяха демонстрирани съвместни действия на многонационална батальонна бойна група в отбрана, действаща в зоната на съвместната операция. Тактическите формирования, участвали в сценария, бяха от България, САЩ, Гърция и Грузия. \nУчението се провежда в периода 11-20 юли под ръководството на Командването на Сухопътните войски на САЩ в Европа, съвместно с части от Въоръжените сили на страните домакини. В него участваха около 25 000 военнослужещи от 22 съюзнически и партньорски държави. \nБългария, Румъния и Унгария си поделиха домакинството на Saber Guardian 2017, като интегрираните в него 18 учения бяха извършени на територията на трите държави. \nСред гостите, които присъстваха на полигон \"Ново село\", бяха министърът на отбраната Красимир Каракачанов, началникът на отбраната генерал-лейтенант Андрей Боцев, командващият на Съвместното командване на силите генерал-лейтенант Любчо Тодоров, бригаден генерал Иван Ортомаров, заместник-директор на „SG17“, генерали и офицери от видовете Въоръжени сили, представители от американска, унгарска и румънска страна. По време на учението на полигона бяха пуснати в експлоатация редица новоизградени инфраструктурни обекти и съоръжения. Сред тях е ремонтираният мост от националната пътна мрежа над река Мараш.   \n", "date": "2017.07.21", "title": "Държавният глава присъства на учение Saber Guardian 2017"}
{"url": "http://duma.bg/node/149644", "text": "През септември БСП ще предложи собствена концепция за борба с корупцията. Това съобщи вчера лидерът на БСП Корнелия Нинова пред журналисти след срещата си с президента Румен Радев, инициирана от самата нея. По думите й това не е въпрос на рецепта, а цялостен проект, който ще бъде представен в НС в началото на новата парламентарна сесия. \nНинова посочи, че с държавния глава са дискутирали борбата с корупцията и закона, който предлага правителството. \"Представих нашата позиция. Категорични сме, че БСП не одобрява законопроекта и няма да го подкрепи\", подчерта тя. Нинова коментира, че управляващите предлагат единен орган, който да обедини досега съществуващите звена без никаква промяна и това не е нова структура по същество. \"Предложенията на ГЕРБ предвиждат  хората, които работят сега в съответните ведомства, да си изкарат мандатите. Това са лица, които години наред през целия преход не са се справили с проблема с корупцията. Това не е борба с корупцията. Това е имитация\", подчерта лидерът на БСП. Тя  е категорична, че и левицата, и президентът Радев, са за единен орган, но не и за това, което предлага правителството.  \nНинова обяви, че следващият Консултативен съвет за национална сигурност (КСНС) ще засегне освен борбата с корупцията, и проблема с бедността. През последните 27 години корупцията расте всяка година, а народът беднее и нищо не се прави, смята тя. Нинова припомни, че решенията на предишния КСНС не са изпълнени, а сроковете са минали. \"Правителството не представи плана за попълване на състава на армията и на МВР. С президента коментирахме, че  очакванията на полицаите са абсолютно основателни. През новия политически сезон ще поставим на парламентарен контрол въпросите към кабинета какво правят в изпълнение на решенията при президента, взети през май\", каза Нинова. \nОценката ми за парламентарния сезон е 2+, е мнението на Нинова. \"НС започна да работи много късно. Правителството нямаше законопроекти. Мнозинството също. Нашите предложения стояха и не се разглеждаха. Буквално половината сесия беше загубено време. През останалото време гледахме лобистки закони\", поясни тя и даде пример с със Закона за концесиите, който раздава националните богатства.  Като към него прибавим и продажбата на земеделска земя, ами то не остана национално богатство\", обясни Нинова. Тя заяви, че парламентарната група на \"БСП за България\" ще направи отчет пред обществото какво е свършила през изминалия парламентарен сезон през следващата седмица. \nПо време на срещата Радев и Нинова са разговаряли за провежданата реформа в правосъдна система и по други вътрешнополитически проблеми. \n снимка Емилия Костадинова     \nЩе се търси обществен дебат за продажбата на земеделски земи  В България е необходим широк обществен дебат за дългосрочните последици  от либерализирането на продажбата на земеделски земи и придобиването им  от чужди граждани, включително извън ЕС. Това заяви президентът Румен  Радев. Страната ни трябва да проучи опита на другите държави - членки от  ЕС за регламентиране на продажбата на земеделски земи и за въвеждането  на гаранции за националните интереси, преди промяна на действащите  закони, подчерта той.  \n\"В България се предлага въвеждането на най-либералния режим в тази  насока. Необходимо е този дебат да се води и в рамките на ЕС\", заяви  Нинова. Тя е категорична, че трябва да се намери обединение,  институционално и политическо и българско, за да не се допусне  свободната продажба на българска земеделска земя на чужденци.  \n    \n", "date": "2017.07.21", "title": "БСП предлага своя концепция антикорупция"}
{"url": "http://duma.bg/node/149645", "text": "Министърът на българското председателство на Европейския съюз Лиляна Павлова беше разпитана от прокуратурата в качеството си на свидетел по случая около скандала с ремонта на НДК. \nТя е вторият министър, който беше разпитан по случая. Преди два дни в прокуратурата се яви вицепремиерът Томислав Дончев. В началото на седмицата главният прокурор Сотир Цацаров заяви, че във връзка със сигнала, подаден от ДАНС до прокуратурата за ремонта на НДК, министрите Лиляна Павлова, Томислав Дончев и Вежди Рашидов ще бъдат призовани в прокуратурата. \n\"Нека оставим прокуратурата да си свърши действията. Аз смятам, че като принципал съм предприела всички необходими действия и съм дала своите аргументи и своите следствени показания като свидетел\", заяви Павлова. Тя допълни, че тя е изложила показанията си, които е представила и пред анкетната комисия. В думите й нямало нищо ново и различно. \nПавлова беше призована като свидетел по обвинението срещу бившия директор на НДК Мирослав Боршош за безстопанственост за договора за автомобила, който използва. Това обаче е част от около 4000 договора, които прокуратурата разследва. Възможно е обвиненията по случая да се увеличат. Павлова отговаря като свидетел и по обвинението за нецелевото изразходване на 1.7 млн. лв. за подготовката на НДК за председателството на България на Съвета на ЕС. \n    \n", "date": "2017.07.21", "title": "Разпитаха Лиляна Павлова за НДК"}
{"url": "http://duma.bg/node/149646", "text": "Правителството е поискало от Европейската комисия да се направи анализ на структурата на съдилищата у нас, потвърди казаното от главния прокурор Сотир Цацаров и председателят на ВКС Лозан Панов. По време на пленума на ВСС Цацаров заяви, че има неофициална информация, че правителството е направило такова искане към Службата за подкрепа на структурните реформи към ЕК. Той е внесъл в дневния ред на съвета предложение да се поиска от ЕК структурен и функционален анализ на съдилищата и модела на разследване у нас, но оттегли точката си. Председателят на ВКС коментира, че за него това е изненада, като допълни, че от писмото не става ясно какъв ще бъде точно предметът на анализа. Панов обясни, че в понеделник се е провела среща между него, председателя на ВАС Георги Колев и зам.-министър на правосъдието, на която се е обсъдило каква проверка да бъде поискана и в каква сфера да бъде. Във вторник е проведена среща по темата и с един от европейските експерти. По думите на Панов едно е странно, че правителството иска такава проверка, а питат председателите на върховните съдилища да кажат в кои сектори да се осъществи тя. \"Помощ винаги би била полезна, но по-скоро това ми прилича на политически ход\", заяви Лозан Панов. Според него действията на правителството приличат на опит да се осигури буферен период от време, през който да има спокойствие на политическо и друго ниво по време на европредседателството. Той отбеляза, че такъв анализ ще отнеме една година, а след това по подобие на доклада за прокуратурата могат да минат месеци, преди да се започне професионален дебат по изводите от него. Панов съобщи, че Службата за подкрепа на структурните реформи в момента проучва отправеното искане и може да откаже да анализира съдилищата ни.    \n", "date": "2017.07.21", "title": "Кабинетът е поискал от ЕК да анализира съдилищата  "}
{"url": "http://duma.bg/node/149647", "text": "Капацитетът за управляване на европрограмата за наука и образование в МОН е много по-нисък от този в останалите министерства, призна министър Красимир Вълчев вчера по време на съвместно заседание на парламентарните комисии за образование и наука и за европейските въпроси и фондове. \nОдит на ЕК по програмата за наука и образование (ОПНОИР) през есента на 2016 г. посочи, че не може чиновници в МОН да са изпълнители на проекти, при положение, че същото МОН управлява програмата. По време на служебния кабинет бяха приети и съгласувани с ЕС 14 мерки за преодоляване на забележките в одита. Договорено бе проектите да бъдат прехвърлени от администраторите в МОН към училища и вузове. Вместо това ще стане обратното, се разбра вчера - управляващият орган ще стане агенция извън МОН, а проектите ще останат в министерството. Това според Вълчев създава по-малък риск за изпълнението на проектите. \nДепутати от мнозинството се опитаха да говорят за \"тежкото наследство\", което Вълчев получил, но техни колеги напомниха, че \"наследството\" е от кабинета \"Борисов 2\", когато Меглена Кунева бе министър, а самият Вълчев бе главен секретар в МОН. Към 30 юни т.г. договорените средства по ОПНОИР са само 24,7%, а разплатените са едва 4,5%, съобщи Вълчев. Без отговор остана въпросът как УО ще усили капацитета си, като стане агенция. Новият му шеф Кирил Гератлиев направо заяви, че не знае как да стане отделянето в агенция. Вероятно с ЕК не е уточнявано дали агенцията ще трябва да бъде наново акредитирана. \n    \n", "date": "2017.07.21", "title": "Министър Вълчев призна, че МОН няма капацитет да управлява програмата за наука"}
{"url": "http://duma.bg/node/149648", "text": "\"Беше грешка да кажа моето лично мнение, защото то се прие едва ли не като позиция на правителството. Съжалявам за това, че съм си изразил личното мнение, ще се постарая занапред това да не се повтаря\". Това заяви вчера вицепремиерът Валери Симеонов на брифинг в Министерския съвет след срещата на синдикатите с министър-председателя Бойко Борисов по темата с добавката за прослужено време. Без някой да го е искал от мен, лично изказвам съжаление за отзвука, който предизвикаха думите ми, личното ми мнение, каза Симеонов. \nСлед около 2 часа разговори по темата за прослуженото време, стана ясно, че тази тема не е на дневен ред и не е в плановете на правителството, коментира президентът на КНСБ Пламен Димитров. По думите му темите, които ще се разискват в заседанията на Тристранката до края на годината, предстои да бъдат уточнени, очаква се в близките дни да бъде представена и управленската програма на правителството. Димитров поясни, че тема №1 за България в момента са доходите и по-точно механизмите за увеличаването им, както и кадрите и повишаването на квалификацията им, реформите в образованието, в здравеопазването. \"Затова следващата седмица ще търсим конкретни теми, по които социалните партньори и бизнесът заедно с нас, надявам се, да дадем най-добрите решения\", каза  Димитров. Той припомни, че т.нар. клас прослужено време го няма в България от 2007 г., когато бе отменен и бе заменен с добавката за професионален опит и стаж, която е доста различна и не е свързана с това колко години си служил. КНСБ ще настояват правителството да представи индустриална и енергийна стратегия, ще искат и ревизия на системата за социално подпомагане.   \nПрезидентът на КТ \"Подкрепа\" Димитър Манолов заяви, че на срещата с Борисов са обсъждани намеренията на правителството за секторните политики. Очакваме в приоритетите на кабинета за следващите 4 години да видим ясна визия за увеличение на доходите на българите и на тези, на които плаща кабинетът, тоест на 450 хил. души, на които плаща с нашите данъци, поясни Манолов. \n Корнелия Нинова:  \"Днес Валери Симеонов се отказал от предложението да отпадне клас прослужено време. Било лично мнение, а не на правителството. Кого мисли, че ще заблуди? Желанието да се премахне класът е на ГЕРБ. То беше изразено от възможно най-отговорното място - българския парламент и то от председателя на бюджетна комисия. Г-н Борисов, ще повярваме, че не разигравате театър с г-н Симеонов, ако до края на деня и г-жа Стоянова се откаже от предложението, от името на ГЕРБ\". Това написа вчера във Фейсбук лидерът на БСП Корнелия Нинова.   \n", "date": "2017.07.21", "title": "Симеонов размисли за клас прослужено време"}
{"url": "http://duma.bg/node/149637", "text": "Столичният общински съвет окончателно одобри технологията за изгаряне на така нареченото РДФ гориво в ТЕЦ \"София\". Общинарите дадоха съгласие Столичната община и \"Топлофикация-София\" да кандидатстват по процедура \"Проектиране и изграждане на инсталация за комбинирано производство на енергия в София с оползотворяване на РДФ\".  \nКъм проекта са добавени две иновационни технологии за пречистване на газовете, които ще се отделят при процеса. Проектът е на стойност 157 млн. евро и освен европейски средства, ще се търсят и други източни за съфинансиране. В момента РДФ остатъка от преработването на столичния боклук се превозва до циментови заводи, където се изгаря. \nОдобрението на доклада не мина без спорове между съветници от различни политически групи. Много от тях изразиха съмнението си за екологичния ефект от въвеждането в експлоатация на инсталацията. Подобни технологии се използват в 400 европейски градове, някои от тях са разположени дори в центъра им, отговори зам.-кметът по екология Йоана Христова. Докладът бе приет без гласовете на реформаторите и \"зеленият\" Иван Велков.   \n", "date": "2017.07.21", "title": "София окончателно одобри изгарянето на РДФ горивото"}
{"url": "http://duma.bg/node/149627", "text": "Значителна част от младите хора в България - всеки пети, нито работи, нито учи, няма и интерес към професионално обучение.  Това показват данните на ежегодния доклад \"Заетост и социално развитие в Европа\", публикуван от Еврокомисията. Макар да намалява, през последните 3 години делът на неактивните младежи от населението в групата 15-24 г. пада до 18,2% през 2016 г. \nЗа сравнение средното ниво сред страните членки е 11,5% през м.г., а България се нарежда на второ място след Италия (19,9%). В другия край на спектъра са страните с най-добри показатели, като Холандия (4,6%), Люксембург (5,4%) и Дания (5,8%). \nСъщевременно заетостта в ЕС достига рекордни стойности - 71,1% от хората между 20 и 64 г. работят през 2016 г. \n    \n", "date": "2017.07.21", "title": " Всеки пети младеж в България нито учи, нито работи"}
{"url": "http://duma.bg/node/149628", "text": "В края на миналата година близо 15 процента от практикуващите лекари във Варненска област са били на възраст над 65 години, съобщиха от Териториалното статистическо бюро. Общият брой на докторите на трудов договор в лечебните и здравните заведения в региона е бил 2287, като над 61 процента от тях са жени. Най-голям е бил броят на лекарите във възрастовата група 55-64 години - около 30 на сто от практикуващите. \nВ края на 2016 г. лекарите по дентална медицина в региона са били 616, като 455 от тях работят в практики със сключен договор с НЗОК, сочат данните на статистиката. Броят на медицинските специалисти по здравни грижи е бил 3020, от които 1854 медицински сестри и 296 акушерки. \nКъм края на декември 2016 г. в областта са функционирали 16 болници с 2490 легла. В сравнение с 2015 г. броят им е непроменен, но легловият им фонд е намалял с близо 6%. Броят на специализираните болници в региона е бил 11, от които 10 - за активно лечение, и една - за рехабилитация. Осигуреността на населението в региона с болнични легла е била 526,8 на 100 000 души при 729,6 на 100 000 средно за страната. \nОт статистиката отчитат намаление на заведенията за извънболнична помощ. В края на 2016 г. броят им е бил 165 със 111 легла за краткосрочно наблюдение и престой - с 4,6 на сто по-малко в сравнение с 2015 година. \n    \n", "date": "2017.07.21", "title": "15% от практикуващите лекари във Варненско са над 65 г."}
{"url": "http://duma.bg/node/149629", "text": "Паяк в Казанлък вдигна кола с 8-годишно дете в нея. Майката спряла автомобила на улицата и отскочила до близкия магазин. През това време специализираната кола преминала наблизо и преценила, че трябва да вдигне возилото, част от което била паркирана в обсега на автобусна спирка.  \nСлед като сторил това, репатриращия автомобил се отправя към паркинга. В това време детето отворило прозореца и започнало да крещи. Майката видяла ситуацията и хукнала след \"паяка\". Служителите в него разбрали, че има нещо нередно, но спрели колата чак по бул. \"Н. Петков\".  \nПри гледката на провесилото се през прозореца дете, жената припаднала. Наложила се намесата на спешна помощ. На мястото дошла и полиция. Детето също било стресирано в ситуацията. При огледа станало ясно, че обслужващите паяка не видели детето, тъй като страничните стъкла на колата били затъмнени. Майката пък не могла да реагира, тъй автомобилът й бил вдигнат за минута.     \n", "date": "2017.07.21", "title": "Паяк вдигна кола с 8-годишно дете в нея"}
{"url": "http://duma.bg/node/149630", "text": "Кръвният център в Кюстендил получи като дарение нов уред, закупен посредством благотворителни детски представления на театрална група \"Бременските музиканти-младши\". Управителят на болницата в града д-р Александър Величков изрази благодарността си към малчуганите и техния ръководител Душко Добрев. \n\"С този благороден жест учите младите да имат  съпричастност към всички останали хора. Човек в живота си трябва да работи не само за себе си, но и за околните и по този начин да осмисля съществуването си\", каза медикът. По думите на началника на Кръвния център д-р Десислава Илиева закупеният фризер служи за съхранение на плазмата, отделена от човешката кръв. По този начин се запазва цялата структура на факторите на съсирването, което при определен момент е необходимо да се влеят и да се спре кървенето. \n Ръководителят на детската театрална трупа Душко Добрев каза, че това е малък епизод по пътя на групата, осеян с почти непредвидени добри дела. \"Този път продължава, защото никой не знае, къде е този Бремен. Когато започнахме есента, те не знаеха, че им предстои такъв път\", подчерта Добрев. \n    \n", "date": "2017.07.21", "title": "Деца играха благотворително за нов уред за кръвен център"}
{"url": "http://duma.bg/node/149631", "text": "Здравната комисия провери документите на единствения кандидат за управител на НЗОК проф. Камен Плочев. Той е лична номинация на здравния министър Николай Петров. Проф. Плочев както министърът и заместникът му Мирослав Ненков идва от ВМА. Идната сряда депутатите в комисията ще го изслушат.  \nПроф. Плочев е началник на Клиниката по инфекциозни болести във ВМА. Възпитаник е на Медицинската академия в София, има множество специализации в Германия, Белгия, Холандия и др. \nПроф. Плочев довършва мандата на д-р Глинка Комитов, който бе избран за управител на НЗОК през март 2015 г. за 5 години, но в края на юни депозира оставката си. Междувременно министър Петров заяви пред журналисти, че ще покани Комитов в екипа си в МЗ.   \n", "date": "2017.07.21", "title": " Провериха документите на единствения кандидат за шеф на касата"}
{"url": "http://duma.bg/node/149632", "text": "Над 2,45 млн. души у нас преживяват месечно с по-малко 314 лв. - официалната линия на бедност. Около 1,5 млн. от тях са пенсионери, но останалите са бедни работещи или безработни. Това сочат данните на КНСБ. \nЗа издръжка на 4-членно семейство са необходими 2287 лв. - 572 лв. на човек, което означава, че средният доход на всеки родител трябва да е над 1143 лв. месечно. От Института за синдикални и социални изследвания (ИССИ) са пресметнали, че за мъж са необходими поне 640 лв., за жена - 605 лв., за дете на 7-13 г. - 479 лв. и за дете на 14-18 г. - 561 лв. Над 5,5 млн. българи живеят със средства под нужните за нормалната издръжка на живот. \nЗа година храните поскъпнаха с 4,2%, през второто тримесечие на т.г. се увеличиха цените на комуналните услуги, припомниха от КНСБ. \nС близо 26% се е увеличила издръжката на живот от 2008 г. насам. За същия период съотношението между доходите на 20-те процента най-бедни и 20% най-богати нараства с 9,6 пъти, докато преди 9 години разликата е била 7,4 пъти. Задълбочават се социалните неравенства, заплатите на високо доходните групи растат, а заплатите на бедните намаляват, коментира президентът на КНСБ Пламен Димитров. Той припомни, че над средната заплата получават едва 30% от работещите. Повече от 56% от българите не могат да си позволят почивка, над 54% не могат да посрещнат неочаквани разходи със собствени средства, а 1/3 от хората не могат навреме да плащат сметките си. \nС доходи над 314 лв. на човек от домакинство преживяват 3,195 млн. души и по-малко от 22% от домакинствата имат доход на човек над издръжката на живот. \nЕдинствено в дейностите в областта на информационните технологии и услуги е отбелязан ръст и на наетите с 10,7% и на средната заплата, която е 3068 лв. В преработващата промишленост също има ръст на заплатите, но той е незначителен, поради което и наетите намаляват. В София, Пловдив, Благоевград и Стара Загора наетите нарастват, но в 19 областни града те намаляват. \nОколо 365 хил. души са нископлатени работници, чиято заплата е около 675 лв. (67% от средната за страната). \nНа всеки 1 лев произведена допълнително добавена стойност на 1 зает средната заплата нараства с 22 стотинки, съобщи икономическият анализатор на ИССИ Любослав Костов. Той поясни, че това е тенденция от 2000 г. насам и липсва връзка между ръста на добавената стойност и ръста на заплатите.   \n", "date": "2017.07.21", "title": "Близо 2,5 млн. българи живеят в тежки лишения "}
{"url": "http://duma.bg/node/149633", "text": "Специализираната прокуратура внесе обвинителен акт по досъдебното производство \"КТБ\", съобщиха от магистратурата. Обвинителният акт във всичките му копия е над 210 000 страници. \nПо делото са привлечени като обвиняеми 18 лица, като окончателни и прецизни обвинения, описани в над 5000 страници, са предявени на всяко от обвинените лица. \nРазпитани са повече от 400 свидетели. Изготвени са над 90 експертизи от 27 вещи лица. \nОбемът на събрания доказателствен материал, заедно с веществените доказателства и приложенията, надхвърля 1360 тома. Сред обвинените е и банкерът Цветан Василев.  \nКОР     \n", "date": "2017.07.21", "title": "18 обвинени за КТБ"}
{"url": "http://duma.bg/node/149634", "text": "Простреляха британски турист до Слънчев бряг, а стрелецът е бивш военен от село Оризаре, който твърди, че е бил засечен на пътя от двама британски граждани с велосипеди. Става дума да пътен инцидент, при който кола и велосипедисти се сблъскват. \nПо данни на полицията сутринта, на връщане от работа, Недю Г. забелязал двама велосипедисти, които се движели точно по средата на пътя. 54-годишният мъж се е опитал да им направи забележка, но разменените между тях реплики и спречкване, прераснали в сбиване, по време на което Недю успял да отиде до автомобила си - \"Фолксваген Голф 3\", да вземе законно притежавания си пистолет „Макаров” и да произведе два изстрела във въздуха и един в крака на единия от велосипедистите. \nСлед инцидента Недю отишъл в дома си в с. Оризаре, откъдето се обадил в Районното управление в Несебър и съобщил за случилото се. По-късно е установен и задържан в дома си, като междувременно получил сърдечни проблеми и бил откаран в медицинско заведение от полицейския екип.   \n", "date": "2017.07.21", "title": "Бивш военен простреля британски турист"}
{"url": "http://duma.bg/node/149635", "text": "На извънредна общинска сесия в Асеновград съветниците решават да променят разчета за финансиране на капиталовите разходи в града за тази година, за да осигурят 27 000 лв. за постоянна полицейска приемна в ромската махала \"Лозница\". \nТеренът вече е уточнен, а заедно с полицията общината пое ангажимент да осигури мястото и модулната постройка, която ще служи за приемна. Става дума за преместваемо помещение. В понеделник в Асеновград пристига вицепремиерът Валери Симеонов, за трети път от началото на конфликта, за да обсъди заедно с кмета Емил Караиванов изпълнението на мерките. Протестиращите бяха дали срок две седмици за реакция, ако взетите решения не бъдат изпълнени, обещаха да подновят протестите. Сред изпълнените веднага обещания е осигурената охрана на тренировките на децата гребци на язовир \"40 извора\", засилено полицейско присъствие в града, забрана за къпане в язовира и в градския фонтан и описване на незаконните постройки в махалата, както и откриване на процедура по тяхното премахване.   \n", "date": "2017.07.21", "title": "27 000 лв. за полицейска приемна в ромската махала в Асеновград"}
{"url": "http://duma.bg/node/149636", "text": "27-годишният Георги Кадиев, който бе пребит от двама роми в смолянския кв. \"Устово\" на 6 юли, вече е изписан от пловдивската УМБАЛ \"Св. Георги\". По време на престоя си в лечебното заведение Георги претърпя операция на главата, която бе животоспасяваща и чрез нея лекарите премахнаха хематом в мозъка. \nНа младия мъж му предстоят още две хирургически интервенции, като те ще бъдат за справяне с проблемите на челюстта и на едното ухо. Георги Кадиев беше бит с дървени пръти от двама мъже на 21 и 23 г. от ромски произход на 6 юли в смолянския квартал „Устово”, защото се опитал да защити 15-годишно момиче от квартала. \nРомите избягали, но после се върнали, въоръжени с колове с дебелина 15 сантиметра и започнали да го налагат. След побоя Георги бе транспортиран в УМБАЛ „Св. Георги” в Пловдив в тежко състояние и счупване на черепа на няколко места. Биячите бяха задържани и срещу тях е образувано бързо производство. В момента са под домашен арест. Нападателите са в Смолян за обучение в един от заводите в града. Срещу двамата е повдигнато обвинение за хулиганство с особена дързост и нанасяне на средна телесна повреда. Заради побоя в родопския град имаше протести.   \n", "date": "2017.07.21", "title": " Изписаха от болница пребития от роми младеж от Смолян"}
